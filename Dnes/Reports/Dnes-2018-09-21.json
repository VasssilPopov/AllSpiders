{"url": "https://www.dnes.bg/rusia/2018/09/21/politicheskoto-nasilie-v-rusiia-raste-biiat-politici-jurnalisti.388449", "text": "Политическото насилие в Русия расте с всяка година. Най-често се случва да бият активисти, политици и журналисти в Москва, Санкт Петербург и в южния регион Кубан, констатира \"Ведомости\", обобщавайки доклад на Международната правозащитна група \"Агора\".\n\r\nПо нейни данни от септември 2014 до септември 2018 г. във федерацията са регистрирани 209 нападения срещу граждански, политически и медийни дейци.\n\r\nНасилието над активисти е станало вече норма в Русия; атаките черпят легитимност от изявленията на някои политици и държавни служители, сочи документът. В страната заплашват активистите с думи, с рисунки по колите и по вратите на жилищата, стрелят в прозорците им, палят техни автомобили и къщи. Правоохранителните органи реагират различно - понякога изобщо не коментират или твърдят \"в полицията няма никакви сигнали\", друг път оперативно разкриват случаите.\n                    \n                    \n                \r\nСъщевременно активистите, подложени на насилие, често стават и обвиняеми по административни или наказателни дела, отбелязва вестникът, цитиран от Би Би Си.\n\r\nВ много от случаите нарастващото насилие представлява неадекватен отговор на протестната дейност на опозиционера Алексей Навални. \"От 209 анализирани факта 80 са свързани с нападения\" срещу него самия или негови привърженици\", заявява Дмитрий Колбасин, аналитик на \"Агора\".\n\r\n\"Протестът нараства (. . .) по-скоро качествено, радикализира се и се подмладява. Властта още не е избрала дали да реагира разумно или твърдо, самостоятелно или чрез паравоенни структури\", коментира Николай Сванидзе от Съвета по правата на човека към президента Владимир Путин.\n\r\nЗасилва се външният натиск и натискът вътре в Русия - не само от страна на политическите активисти, но и на хора, недоволни примерно от вдигането на възрастта за пенсия, добавя експертът.\n\r\n\"Доколкото решенията в страната се вземат от един човек, той вероятно мисли каква стратегия да се разработи. Засега обаче властта не е демонстрирала други реакции, освен свързани със сила\", казва Сванидзе.\n\r\nВ друг материал \"Ведомости\" коментира вчерашни поправки на руския Върховен съд в негово постановление от 2011 г. по повод делата за екстремизъм в интернет. Магистратите уточниха, че публикуването или репостването на екстремистки материал само по себе си не е доказателство за престъпление, а трябва да се докаже наличието на умисъл - че авторът е целял да разпали омраза или вражда. Освен това съдилищата трябва да вземат под внимание личността на обвиняемия и контекста на публикацията.\n\r\nПрез 2017 г. в Русия са осъдени за екстремистки престъпления общо 783 души, 582 от които за разпалване на омраза - в 90 на сто от случаите заради публикации в интернет. Зам.-председателят на Върховния съд Владимир Давидов допуска някои решения да бъдат преразгледани, пише всекидневникът, цитиран от БТА. \n\r\nНо Алексей Бушмаков - адвокат на блогъра Руслан Соколовски, ловил покемони със смартфон в руска църква, - твърди, че не помни Върховният съд поне веднъж да е настоял за преразглеждане на екстремистко дело.\n\r\n\"Комерсант\" цитира Александър Верховски, директор на информационно-аналитичния център \"Сова\", според когото, ако съдиите в Русия следват поправките на Върховния съд, броят на делата за екстремизъм в Русия може да се свие наполовина.\n\r\nМного от тях явно нямат екстремистко съдържание, а в още повече случаи става дума просто \"за мръсотии в социалните мрежи - малозначими псувни на слабо популярни персони\", пояснява наблюдателят.\n\r\nРазясненията на Върховния съд все пак са полумярка. Законът трябва да бъде безупречен и схващан от всички еднозначно, заявява пред \"Парламентская газета\" Алексей Александров от правната комисия в руския сенат - Съвета на федерацията.\n\r\n\"Щом някаква лелка казала, че \"всички мъже са мръсници\", образували срещу нея наказателно дело за разпалване на омраза към широк кръг от хора, сиреч към мъжете. Разбирате ли? Това са дивотии\", дава пример сенаторът.\n\r\nВърховният съд препоръча на магистратите в Русия да не се доверяват сляпо на експерти, а да вземат решения самостоятелно. Новото постановление бе подкрепено от правосъдното министерство и генералната прокуратура, изтъква \"Аргументи и факти\".\n\r\n\"Делата за публикации, непредизвикали ефект на избухнала бомба, ще бъдат закривани като малозначими\", прогнозира \"Московский комсомолец\".\n\r\nЩе престанат ли руските власти да арестуват \"за екстремизъм\" обикновени потребители на интернет, пита се онлайн изданието \"Ура\". \"Юристите са убедени, че няма да престанат\", но това ще става по-рядко, смята електронният вестник.", "date": "2018.09.21", "title": "Политическото насилие в Русия расте – бият политици, журналисти..."}
{"url": "https://www.dnes.bg/science/2018/09/21/nai-drevnite-jivotni-sa-bili-ploski-i-ovalni.388489", "text": "Учени от Австралийския национален университет установиха, че приличащи на листа фосили, известни от 75 години, са на най-древните животни, съобщиха АФП и Асошиейтед прес.\n\r\nЗагадъчните организми са наречени \"Дикинсония\". Те са описани за първи път през 1947 г. Намирани са в Австралия и Русия. Размерът им варира от около 1 см до 1,22 м. Не е известно кога точно са живели, но добре датираните фосили са на 558 милиона години.\n\r\nДосега имаше предположения, че са лишеи, животни или пример за едноклетъчен организъм протиста. \n\r\nИля Бобровски, докторант от Австралийския национален университет, откри в такива фосили от Северозападна Русия в региона на Бяло море молекули, които са характерни само за животните - форма на холестерол.\n                    \n                    \n                \r\n\"Фосилните липидни молекули доказват, че животните са били големи и многобройни преди 558 милиона години, милиони години по-рано, отколкото мислехме досега\" - каза проф. Йохен Брокс.\n\r\nСпоред екипа това е \"Свещеният Граал\" на палеонтологията.\n\r\nКак точно е изглеждала Дикинсония, специалистите не могат да кажат. Те знаят, че е била мека и гъвкава, вероятно е приличала на плужек и е била с по-малко съдържание на вода от медузите.\n\r\nАнализ на ДНК насочва, че животните са се появили преди повече от 720 милиона години, но няма толкова стари фосилни доказателства. Най-старите фосили на растения са на 444 милиона до 486 милиона години, а на бактерии - на поне 3,5 милиарда години.\n\r\nРезултатите от изследването са публикувани в сп. \"Сайънс\", пише БТА.\r\n ", "date": "2018.09.21", "title": "Най-древните животни са били плоски и овални!"}
{"url": "https://www.dnes.bg/stranata/2018/09/21/zapechataha-3-sklada-na-miniu-staikov-rabotnici-na-protest.388546", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nАгенция \"Митници\" запечата три данъчни склада на фирма \"Сис Индъстрийс\" във Винпром \"Карнобат\".\r\nЗаводът е собственост на разследвания за данъчни престъпления и пране на пари Миню Стайков. На практика със запечатването на складовете за спирт заводът спира да работи.\r\nРаботниците се канят да затворят стария път за София до село Венец, защото остават без работа.", "date": "2018.09.21", "title": "Запечатаха 3 склада на Миню Стайков, работници на протест"}
{"url": "https://www.dnes.bg/sport/2018/09/21/kysen-gol-donese-tochka-na-beroe-sreshtu-etyr.388548", "text": "Етър изпусна Берое на своя стадион \"Ивайло\" след късна драма. \"Виолетовите\" завършиха 1:1 със \"зелените\", но определено момчетата на Красимир Балъков може да съжаляват повече за равенството, тъй като имаха по-добрите положения в мача.\n\r\nСрещата започна прекрасно за домакините, които поведоха с гол в 18-ата минута, когато се разписа Флорент Боджадж с прекрасен удар от дистанция. \n\r\nПо-късно те имаха още положения, като на два пъти Батрович не успя да отбележи от прекрасни ситуации в наказателното поле на гостите. Освен тях с прекрасен изстрел се отчете и Боджад, но Перниш спаси.\n\r\nВ края на полувремето Берое стигна до сериозно голово положение, като Цонев бе изведен чудесно от Камбуров, но изстрелът на бившия футболист на Левски бе спасен от Христо Иванов.\n                    \n                    \n                \r\nВторото полувреме вместо \"зелените\" да потърсят изравняване Етър, продължи да играе по-остро. В 63-ата минута Даниел Младенов се измъкна прекрасно от Матеус Леони в наказателното поле, но стреля в аут.\n\r\nТака се стигна до 89-ата минута, в която Берое изравни. Борислав Цонев засече с глава центриране на Рубен Бригидо и донесе точката на заралии.\n\r\nТака Етър събира 11 точки е осми в Първа лига. Гостите от Стара Загора пък са 4-и с шестнадесет пункта.\r\n", "date": "2018.09.21", "title": "Късен гол донесе точка на Берое срещу Етър"}
{"url": "https://www.dnes.bg/sofia/2018/09/21/avtobus-se-zapali-v-dvijenie-v-sofiia-niama-postradali.388550", "text": "Автобус на градския транспорт се е запалил в движение в столицата, съобщиха от МВР.\r\nЗа щастие при инцидента няма пострадали.\r\nСигналът е подаден около 19.00 часа. Автобусът се е запалил в движение в района на метростанция „Ал. Малинов“ в столичния квартал \"Младост\". \r\nВозещите се пътници в автобуса са слезли спокойно от превозното средство. Екипи на пожарната служба са погасили огъня. \r\nПо първоначални данни се касае за техническа неизправност. ", "date": "2018.09.21", "title": "Автобус се запали в движение в София, няма пострадали"}
{"url": "https://www.dnes.bg/obshtestvo/2018/09/21/nezavisimost-osvobojdenie-syedinenie-koi-triabva-da-e-nacionalniiat-praznik.388479", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИсториците казват, че Независимостта на България е един нов-стар празник, други пък спорят, че това е национален празник на страната ни, а за трети това е просто един почивен ден.\r\nКой е националният празник на страната ни и къде е истината в дебатът на историците – в предаването \"Директно\" по телевизия  коментира историкът доц. Валери Колев.\r\n\"Тези неща са регламентирани в законодателството. Може би 90% от държавите по имат един ден, който е обявен за Национален празник. Останалите са просто официални празници – неработни дни. В този смисъл при нас е съвсем ясно, че 3 март е Националният празник\", заяви в студиото историкът.\r\n                    \n                    \n                \r\n\"Тези, които са се освободили, наблягат на Независимост и Освобождение, както е в нашия случай. При монархиите обикновено Националният празник е свързан с рождения ден на държавния глава\", коментира още доц. Колев.\r\n\r\n\"Независимостта за страната е както свободата при обикновения човек. Когато една държава е независима, тя става пълноправен член на световното семейство. Когато България е станала независима в доста далечната 1908 г. може би 2/3 от държавите в света не са били независими – по-голямата част от тях са били колонии\", сподели още историкът.\r\nОколо българският Ден на независимостта има много факти, които голяма част от народа не знае. Освен това, празникът е и отричан поради една или друга политическа или идеологическа причина още от 1944 г. до 1998 г.\r\n", "date": "2018.09.21", "title": "Независимост, Освобождение, Съединение... Кой трябва да е Националният празник?"}
{"url": "https://www.dnes.bg/sofia/2018/09/21/kontroliori-sreshtu-gratischiite-vsekidnevie-li-e-agresiiata.388455", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Пореден случай на агресия в градския транспорт в столицата. От видео, качено в социалните мрежи, се вижда как мъж не желае да се подчини на полицейско разпореждане, а след това обвинява служителите на реда в насилие.\n\r\nСлучката се разиграва на трамвайна спирка в столичния квартал \"Люлин\". Една от контрольорките слязла с нередовен пътник и се отправила към полицаите за съдействие.\r\nВозилият се без валидна карта за градския транспорт отказал проверка, опитал се да избяга, а полицаите му обяснили, че ще му сложат белезници, защото не се е подчинил на полицейско разпореждане.\n\r\n                    \n                    \n                Според Борислав Симов - главен инспектор в ЦГМ, тази година случаите на агресия срещу контрольорите са равнително по-малко, но все пак ги има.\r\n\"Работата на контрольора не е много съблазнителна, но все пак хората се задържат повече време. София е разделена на 38 маршрута. Не може на всеки маршрут да се осигури полицейски патрул. Най-често осигуряваме охрана на местата с най-много гратисчии\", обясни още Симов пред .\r\nПетър Ройдев - един от контрольорите, станал жертва на насилие, вече 17 години работи в системата на ЦГМ.\r\n\"Много често има нередовни пътници, които не се подчиняват. Когато има полиция, имаме защита, но когато я няма, пътниците не ги интересува\", обясни той.\r\nНередовният пътник, които е бил задържан в 9 РУ, е глобен за неподчинение и е бил освободен.", "date": "2018.09.21", "title": "Контрольори срещу гратисчиите: Всекидневие ли е агресията?"}
{"url": "https://www.dnes.bg/sofia/2018/09/21/izpechen-kradec-svi-maratonki-ot-stolichen-mol.388500", "text": "27-годишен мъж от София е задържан от служители на МВР, след като откраднал маратонки от търговски център.\r\nДжепчията бил с криминално досие – множество пъти е регистриран за кражби, съобщават от .\r\nДеянието станало на 16 септември, когато в Девето РПУ е получен сигнал, че млад мъж е отмъкнал от столичен магазин в центъра чифт спортни обувки, след което е избягал.\r\nПолицията реагирала веднага и 27-годишният джепчия е задържан малко след това, близо до мола.\r\nМъжът е отведен в районното управление и е издадена заповед за задържане за 24 часа. Образувано е досъдебно производство.\r\nСлед събрани материали, на мъжът е повдигнато обвинение от Софийската районна прокуратура. Наложена му е мярка за неотклонение \"задържане под стража\".", "date": "2018.09.21", "title": "Изпечен крадец сви маратонки от столичен мол"}
{"url": "https://www.dnes.bg/notifikacii/2018/09/21/spipaha-10-migranti-na-magistrala-trakiia.388547", "text": "Полицейски патрул е установил 10 чужденци без документи за самоличност на магистрала \"Тракия\" край отбивката за Вакарел, съобщава \"Фокус\".\r\nАвтопатрулът е забелязал чужденците и тъй като те не представили необходимите документи за самоличност са били отведени за разпит в районно полицейско управление за установяване на самоличността им. \r\nСпоред техни данни те са от Сирия. Чужденците са се придвижвали пеша в посока столицата.", "date": "2018.09.21", "title": "Спипаха 10 мигранти на магистрала \"Тракия\""}
{"url": "https://www.dnes.bg/temida/2018/09/21/strelialiiat-po-policai-otiva-v-psihiatriiata-kym-zatvora-v-lovech.388551", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n21-годишният младеж, който простреля полицай в София, отзовал се на сигнал в дома му, отива в психиатричната клиника към затвора в Ловеч. \n\nТова реши съдът, който не уважи доводите на защитата, че тежкия инцидент нямало да се случи, ако младежът е бил навреме настанен за лечение в психиатрична клиника.\r\nХристо Бръзицов е получил диагноза за психично заболяване преди две години във Франция, където живее. Там той направил опит за самоубийство.\r\nСпоред майка му, той е пристигнал в България за лечение, но институциите се забавили с настаняването му в клиника. Прострелял полицай, когато органите на реда отишли в дома му за да го изведат до медицинската кола.Още вижте във видеото на телевизия Bulgaria ON AIR\r\n ", "date": "2018.09.21", "title": "Стрелялият по полицай отива в психиатрията към затвора в Ловеч"}
{"url": "https://www.dnes.bg/akoshtete-vqrvaite/2018/09/21/greshkite-v-liubovta-koito-da-ne-povtariate.388542", "text": " Всеки мъж иска да бъде забелязван и харесван от срещуположния пол. Понякога обаче „хитростите“, с които си служат господата, излизат извън граници и може да се стигне до доста неприятни ситуации в обратен ефект. Вижте сами:\n\r\n\n\r\nМиналото лято англичанин поиска от персонала на бар да шпионира приятелката му, която бе там на моминско парти. Служителите бяха меко казано потресени, въпреки че услугата щеше да бъде платена и отказаха с обяснението, че не са частни детективи. Ревността не е никак привлекателна без значение на какъв етап от връзката си сте.\n\r\n\n                    \n                    \n                \r\nПрез септември мъж на име Нейт си направи уебсайт с името shouldyoudatenate.com , за да си намери гадже. В него той се опита да се представи в най-добрата си светлина като постижения и опит, но най-странното бе офертата му за 3-дневна ваканция на жените, които са заинтересовани от него. Според Нейт изглежда не е никак притеснително една жена да тръгне на 3-дневна почивка с напълно непознат. Изглежда той не е гледал достатъчно американски хорър филми ...\r\nВижте още по темата в ", "date": "2018.09.21", "title": "Грешките в любовта, които да не повтаряте"}
{"url": "https://www.dnes.bg/politika/2018/09/21/gotvi-li-se-radev-da-zameni-borisov.388552", "text": "Младен Маринов освободи поста на главен секретар на МВР, за да поеме министерството от Валентин Радев. Една от първите задачи на Маринов и управляващите е да се намери нов главен секретар. В общественото пространство вече циркулират различни имена, а премиерът Бойко Борисов беше категоричен, че преди да обяви кой ще е новият главен секретар, ще уведоми първо президента. Именно тези рокади бяха и причина за поредния епизод напрежение между държавния глава и министър-председателя. \n\n\nСпоред политолозите Димитър Димитров и Стойчо Стойчев обаче напрежение и саги между двамата първи мъже ще продължава да има.\n\r\n\"Има обаче друг дневен ред. Той е доста по-сериозен. Това е съгласуването на посланическите места\", добави още Димитров. Колегата му пък беше категоричен, че сагата между президента и премиера няма да приключи, защото по думите му тя е много по-мащабна.\n                    \n                    \n                \r\n\"Тя се изразява в подготвянето на Румен Радев като алтернатива на Бойко Борисов. Зад този проект стоят сериозни политически фигури, които се опитват да създадат в лицето на Радев не само основен критик на управлението на Борисов, но и притегателен център за всички сили, които биха искали в следващ парламент да има различно парламентарно мнозинство\", категоричен беше Стойчо Стойчев в студиото на \"Денят ON AIR\".\n\r\nТой изрази и предположение, че зад Румен Радев може да стои Ахмед Доган, защото президентът е повторил тезата на почетния председател на ДПС, че в този момент управлението няма алтернатива. Според Стойчев от движението се готвят за ново участие във властта при следващо парламентарно мнозинство.\n\r\nДимитър Димитров пък беше категоричен, че предстоящите избори следващата година за местна власт и европарламент, ще покажат какво е мнението на хората за сегашното мнозинство. \"Какъвто и да е резултатът, веднага ще се използва за старт на кампанията за местни избори. Ако има нещо, което трябва да наречем реален тест, това са местните избори\", коментира още Димитров пред Bulgaria ON AIR.\n\r\nДвамата политолози допълниха още, че сега няма условия за предсрочни избори.\n\r\n", "date": "2018.09.21", "title": "Готви ли се Радев да замени Борисов?"}
{"url": "https://www.dnes.bg/notifikacii/2018/09/21/za-poredniia-mnim-policai-baba-hvyrli-13-bona-ot-balkona.388512", "text": "84-годишна жена от Пловдив е измамена с 13 000 лева, съобщиха от МВР. \r\nСигналът за случилото се в понеделник сутрин е подаден едва вчера. \r\nПред служителите потърпевшата разказала, че на стационарния й телефон позвънил мъж и се представил за инспектор от полицията.\r\nТой обяснил, че се провежда акция за залавяне на телефонни измамници и поискал от жената да съдейства, предоставяйки наличните си пари. \r\nВ изпълнение на инструкциите му пенсионерката подготвила пакет с 13 000 лева и го пуснала през терасата на апартамента си. \r\nПо случая е образувано досъдебно производство.", "date": "2018.09.21", "title": "За поредния мним полицай: Баба хвърли 13 бона от балкона"}
{"url": "https://www.dnes.bg/science/2018/09/21/teleskopyt-tes-na-nasa-otkri-dve-ekzoplaneti.388536", "text": "Телескопът \"Тес\" на НАСА откри две екзопланети тази седмица, пет месеца след като беше изстрелян, съобщи Ройтерс, цитирана от БТА.\r\nЕдната планета е \"суперземя\", а другата \"гореща земя\". \r\nПо-близката е на 49 светлинни години от нас, а по-далечната - на 60 светлинни години. И двете са прекалено горещи, за да е възможно на тях да има живот.\r\nСуперземята Pi Mensae c обикаля звездата си за 6,3 дни. Тя е на 60 светлинни години от нас. Горещата земя LHS 3844 b обикаля звездата си за 11 часа.\r\nТелескопът \"Тес\" продължава делото на предшественика си, космическия телескоп \"Кеплер\". С негова помощ бяха открити около 2300 екзопланети, потвърдени вече с други телескопи. \r\nЗа разлика от \"Кеплер\", който се съсредоточаваше в малък небесен отрязък, \"Тес\" ще изследва по-голямата част от небето - неговият обхват е 350 пъти по-широк.\r\n ", "date": "2018.09.21", "title": "Телескопът \"Тес\" на НАСА откри две екзопланети"}
{"url": "https://www.dnes.bg/travel/2018/09/21/turisticheskiiat-portal-na-bylgariia-s-versiia-na-kitaiski.388544", "text": "Китай е изключително важен за туризма в европейски мащаб, работим целенасочено за популяризиране на България като туристическа дестинация на пазар Китай. Подготвяме маркетингова кампания за привличане на гости от Китай, която планираме да бъде реализирана през следващата година. \n\r\nТова е казала министърът на туризма Николина Ангелкова на работна среща с китайски бизнесмени и инвеститори днес в София, съобщиха от ведомството й.\n\r\nОфициалният туристически портал на България ще бъде достъпен и на китайски език, след обновяването му през 2019 г.\n\r\nТази година сред основните фокуси в Европа е инициативата \"2018 г. - Година на туризма ЕС - Китай\". \n\r\n\"Потенциалът на китайския пазар е огромен и се очаква в следващите години пътуванията на китайските туристи непрекъснато да се увеличава, е заявила министър Ангелкова. Тя е информирала събеседниците си, че Министерството на туризма разработва и специален продукт за далечни пазари, с който да се популяризират възможностите за туризъм в региона.\r\n                    \n                    \n                Това е т.нар. \"Балкански маршрут\", който е съвместен проект между 11 страни от Балканите-България, Сърбия, Румъния, Сърбия, Турция, Черна гора, Хърватия, Албания, Босна и Херцеговина, Словения и Република Македония.\n\r\nВ периода януари-юли тази година посещенията на китайски туристи у нас са близо 15,5 хил., като това нарежда пазар Китай на 32 място сред водещите страните за входящ туризъм в България, е казала министър Ангелкова, посочвайки, че възможностите са много по-големи.\n\r\nПрез 2017 г. посещенията от китайски гости са били над 26,2 хил., тогава е бил отчетен ръст от 41,2% в сравнение с предходната година.", "date": "2018.09.21", "title": "Туристическият портал на България с версия на... китайски"}
{"url": "https://www.dnes.bg/cars/2018/09/21/f-16-motor-tesla-ili-bolid-systezanie-na-titani-v-istanbul.388503", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБивш състезател по мотоциклетизъм на Турция влезе в луда надпревара с необичайни противници. Той премери сили с автомобил на Tesla, болид от Формула 1 и изтребител Ф-16. И ги победи!\r\nЕдна писта, един мотор, едни от най-високоскоростните автомобили и изтребител. Това е част от надпреварата в първия по рода си в Турция фестивал за авиация и космически технологии \"Текнофест\".\r\nВ оспорваното състезание по дългата 400 метра писта бившият състезател по мотоциклетизъм Кенан Софуоглу победи конкуренцията, съобщи .\r\nНадпреварата се проведе на новото летище в Истанбул, което трябва да отвори през следващия месец.\r\nПо проект аеропортът ще обслужва по около 3 000 полета дневно и 90 милиона пътници годишно, което го прави един от най-големите в света.", "date": "2018.09.21", "title": "F-16, мотор, Tesla или болид? Състезание на титани в Истанбул"}
{"url": "https://www.dnes.bg/stranata/2018/09/21/domatite-dosusht-kolbasite-5-leva-za-kilo-iz-kiustendilsko.388507", "text": "Баснословните 5 лева за килограм стигнаха доматите в Кюстендилско. Розовите сортове се предлагат на цени между 4,50 - 5 лв,. което на практика прави зеленчука луксозна покупка. \r\n\"Такава цена на доматите и през зимата не сме виждали. Страшно скъпо е. Аз си взех един домат за салата, той ми излезе 1.80 лв. По-добре да си бях купил някакъв колбас. Сега доматите са почти на цената на месото\", твърди пред \"Монитор\" възмутен кюстендилец.\r\nМалцина през тази година успяха да направят и така любимата през зимните месеци лютеница, оплака се той. \r\nПо думите му цената на доматите не е падала под 1.50 лв. за кг. и то за нискокачествените. \r\n\"Тази зима ще караме без зимнина. Аз по-добре да си я купя готова. Иначе лютеницата ще ми излезе златна\", коментира домакиня от областния град.\r\n                    \n                    \n                \"Няма как цената да е друга в края на сезона. Отделно от това през тази година малко хора могат да се похвалят с добра реколта. То не бяха градушки, студове и дъждове. Да не забравяме и средствата, които вкарваме в пръскания и ежедневните грижи. Всичко това няма как да не се отрази на цената\", обяснява и земеделски производител от района на село Жабокрът.\r\n ", "date": "2018.09.21", "title": "Доматите досущ колбасите: 5 лева за кило из Кюстендилско"}
{"url": "https://www.dnes.bg/notifikacii/2018/09/21/sestri-stoevi-na-1-2-final-biha-vtorite-v-sveta.388505", "text": "Българките Стефани Стоева и Габриела Стоева продължават страхотното си представяне, класирайки се за полуфиналите на двойки жени на турнира от Световните суперсерии 1000 по бадминтон в Чанчжоу (Китай) с награден фонд 1 милион долара.\n\r\nСестрите, които са европейски шампионки от 2018 г., показаха отлична игра и елиминираха третите в схемата Цинчън Чън и Ифан Цзя от Китай с 21:19, 16:21, 21:19 в двубой, продължил 65 минути.\n\r\nВ решаващия трети гейм българките водеха през цялото време. Те стартираха с 11:4, след това имаха аванс от 15:7 и 18:14. Китайките се доближиха на 19:20, но сестрите спечелиха следващата точка, а с това и срещата, информира БТА.\n\r\nКитайската двойка е №2 в световната ранглиста в момента. Успехът на българките е изключителен, тъй като побеждават представителки на домакините на турнир в Китай, а от тази държава са едни от най-силните състезатели в света.\n                \n                \r\nНа полуфиналите сестрите ще играят срещу световните шампионки от Нандзин 2018 и поставени под №8 Маю Мацумото и Вакана Нагахара от Япония.\n\r\nПрез миналата седмица Стефани Стоева и Габриела Стоева достигнаха до четвъртфиналите на силен турнир в японската столица Токио. \n\r\nБългарките обаче за първи път в кариерата стигат до полуфинал на най-високата категория турнири - с 1 милиона долара награден фонд, които са само три в света.\n\r\nСлед европейската титлата това е най-силното представяне на Стоеви за тази година, което вероятно ще ги върне в топ 10 на световната ранглиста на двойки.\r\nОще спортни новини – ", "date": "2018.09.21", "title": "Сестри Стоеви на 1/2-финал, биха вторите в света"}
{"url": "https://www.dnes.bg/zvezdi/2018/09/21/moga-da-sym-boec-no-ne-e-nujno-da-se-biia-muzika-sreshtu-agresiiata-v-klas.388522", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМузика с послание срещу училищната агресия. Това е новият проект на музикантите Дичо, Теди Кацарова, Руди, Дули, Муден и Кукушев. \n\r\nПричина за парчето става проектът „Младите хора – бъдещето на България – това сме ние“. Но поводът далеч не е само той. Агресията в училище е тема, която за жалост не губи давност и не избледнява от дневния ред на обществото. \n\n\r\nПесента \"Агресия“ е послание към всички да оставят тормозът в училище в миналото. Изпълнителите на песента са и автори на силното послание, което се крие в текста. \n\r\n\"Това е нещо, което ескалира и е хубаво всеки, с каквито изразни средства може, да предаде това послание: че агресията води единствено и само до още агресия и нищо градивно“, сподели в предаването музикантът Асен Кукушев в предаването \"България сутрин\" по телевизия . \n                    \n                    \n                \r\nСпоред Теди Кацарова агресията с много бързи темпове се разраства в училищата и цялото ни общество, а ние си затваряме очите и ушите за този сериозен проблем. \n\r\nПроектът, по думите и, не е само социален, но и човешки. \n\r\n ", "date": "2018.09.21", "title": "\"Мога да съм боец, но не е нужно да се бия...\": Музика срещу агресията в клас! "}
{"url": "https://www.dnes.bg/temida/2018/09/21/pedofil-iska-predsrochno-osvobojdavane-sydyt-otkaza.388517", "text": "\n\r\nАнгличанинът Колин Такър, който бе осъден на 12 г. за изнасилване на 6-годишно момиченце, поиска да бъде пуснат предсрочно от затвора, но Софийският градски съд отхвърли искането на британето. .\n\r\nПри влизането си в съда Такър нападна екип на новинарски сайт, но съдебната охрана бързо овладя британеца. \n\r\nТакър е излежал общо 8 г. 3 месеца и 27 дни, от които 1 г. 1 месец и 27 дни са за положен труд, още толкова са му приспаднати от първоначалния арест и реално е излежал 2 г. 6 месеца и 9 дни, пише \"Труд\".\n\r\nСпоред съда, той е изтърпял половината от наказанието си, но за това време оценката за него от затворническата администрация не е променена значително. При влизането му зад решетките са му определени 85 точки, а сега те са намалени на 70. Така е оценен рискът от рецидив или извършване на друго престъпление.\n\n\n\n                    \n                    \n                \r\nТакър работи, награждаван е многократно и поведението му е добро. Но заради този застой в проблемната зона и опасността от рецидив, съдът реши да отхвърли молбата му. \n\r\n„Не съм виждал баща си от много години. Моля да бъда освободен“, обърна се към съдия Ангелова затворникът. \n\r\nВ началото на заседанието англичанинът помоли то да се гледа при закрити врати, но съдът отказа. Решението на СГС не е окончателно и може да бъде обжалвано пред апелативния съд.\n\r\nПрез 2006 г. Такър купил къща в стражишкото село Ново градище. Англичанинът изкарвал прехраната си като пастир на селските овце и кози. На 14 декември 2009 г. той гостувал на бабата на детето, за да зареди мобилния си телефон, защото нямал ток в дома си. Възрастната жена пуснала внучето си да отиде с англичанина до селския магазин. Той обаче отвел детето в къщата си и го изнасилил. \n\r\nЗаради престъплението първоначално Окръжният съд във Велико Търново му дава 15 г. затвор, които апелативният намалява окончателно на 12 г.", "date": "2018.09.21", "title": "Педофил иска предсрочно освобождаване, съдът отказа"}
{"url": "https://www.dnes.bg/rusia/2018/09/21/kremyl-novite-sankcii-na-sasht-sa-vrajdebni-deistviia.388508", "text": "Прессекретарят на Кремъл Дмитрий Песков нарече новите санкции на САЩ срещу Русия враждебни действия, целта на които е с непазарни средства Москва да бъде изтласкана от пазара, предаде ТАСС.\n\r\n\"Тези действия са враждебни, нека да кажем така, неприятелски, непредсказуеми и, разбира се, нанасят вреда на двустранните ни отношения, които и без това са в жалко състояние\", каза говорителят на президента Владимир Путин пред журналисти в Кремъл.\n\r\nСпоред него в новите американски санкции прозира \"недобросъвестната, нечестна конкуренция\" и те са \"опит да бъде изтикан от пазарите главният конкурент на американските производители\" на оръжия. \"Продукцията на руския военно-промишлен комплекс не просто е конкурентна, а често и свръхконкурентна\", посочи Песков.\n                    \n                    \n                \r\nТой каза, че Москва и Вашингтон засега не са дали дори намек за възможна нова среща на президентите на Русия и САЩ.\n\r\nПесков съобщи, че президентът Путин е запознат с обясненията, които израелските ВВС са дали за инцидента с руския военнотранспортен самолет Ил-20, който бе свален над Средиземно море край сирийския бряг. Говорителят опроверга твърденията, че Путин бил сърдит на Асад заради свалянето на самолета и не му вдигал телефона, пише БТА.\r\n ", "date": "2018.09.21", "title": "Кремъл: Новите санкции на САЩ са враждебни действия"}
{"url": "https://www.dnes.bg/akoshtete-vqrvaite/2018/09/21/kristin-shtastliva-liubovta-ia-krepi-v-tejkite-momenti.388533", "text": "Моделът Кристин Илиева успешно се възстановява от тежката катастрофа с певицата Дивна, която претърпя в началото на годината.\r\nНаскоро тя призна, че в тежките последни месеци до нея плътно е нейният приятел. Който й вдъхва кураж и помага да преминава по-лесно през различните процедури, операции.\r\nСтройната блондинка пазеше упорито в тайна кой е мъжът до нея, за да избегне излишно медийно внимание, припомня „България днес“.\r\n \r\n„Скоро ще направим една година, откакто сме заедно. След инцидента той беше плътно до мен, подкрепя ме през цялото време, вдъхва ми сила и ми дава сила да се боря.\"\r\n \r\n", "date": "2018.09.21", "title": "Кристин щастлива – любовта я крепи в тежките моменти"}
{"url": "https://www.dnes.bg/obrazovanie/2018/09/21/kleto-obrazovanie-uchish-tuk-rabotish-tuk-inache-vryshtash-parite.388504", "text": "Бизнесът настоява – студентите държавна поръчка трябва да работят в страната си за определено време, а ако не желаят – да връщат сумата, поето от висшето учебно заведение. Това каза днес във Варна Добрин Иванов, изпълнителният директор на Асоциацията на индустриалния капитал в България (АИКБ).\r\nСтраната ни е загубила близо 30 години от това, че младежите, завършили университет или средно специално училище, са напуснали пределите на държавата и са потърсили професионалното си развитие в чужбина веднага след дипломирането си.\r\nСпоред Иванов сумата възлиза на близо 25 милиарда лева, а средствата са абсолютно невъзвръщаеми.\r\nИзпълнителният директор на АИКБ заяви, че тези хора са допринесли за развитието на икономиката и БВП не на родината си, а на други държави, въпреки че са получили образованието си безплатно у нас.\r\n                    \n                    \n                От Асоциацията на индустриалния капитал в България предлагат да се промени начина на финансиране на университетите. Те предлагат държавата да плаща само обучението в специалности, за които има реално търсене на пазара на труда.\r\nИдеята висшистите задължително да остават и да работят в България за известен период от време по думите им не ограничава свободата или правото им на придвижване и работа.\r\n\"Всеки има право да имигрира, но и държавата има право да си търси направените инвестиции за образование\", обясни Иванов.\r\nПредложението държавната поръчка да бъде възможна само за направления, които са приоритетни за бизнеса и за които има реална реализация на пазара на труда, е по известен начин дискриминираща, обаче.\r\nС две думи – ако искаш да учиш висше образование държавна поръчка, то ще учиш това, с което можеш да се реализираш в страната си. А не дай си Боже потърсиш развитието си в чужбина след това – дължиш неустойка заради сумата, която държавата е поела. Сякаш се обвързваш с някакъв договор. Трябвало да \"върнеш услугата\" едва ли не.\r\nСтудентите търсят развитие в чужбина, защото за жалост бизнесът там им предлага много по-добри условия на работа в сферата, в която уж родната образователна система бълва кадри. Проблемът е, че бизнесът не се съсредоточава върху това да се привлекат младите професионални кадри, а още по-силно да накарат свежата работна ръка да търси развитието си другаде.", "date": "2018.09.21", "title": "Клето образование. Учиш тук, работиш тук! Иначе – връщаш парите"}
{"url": "https://www.dnes.bg/obshtestvo/2018/09/21/bolnogledachka-v-chujbina-na-zapad-e-trudno-no-v-bylgariia-se-zadushavam.388516", "text": "От пет години Снежана Митова е болногледачка в чужбина. \"Много е тежко. Но въпреки трудностите, ще продължа да работя навън. В България се задушавам\", признава тя. Пред тя разказва за работата си в Германия и Австрия.\n\r\nОт 2014 година насам Снежана Митова е болногледачка в чужбина. Намерила работата чрез българския офис на една полска фирма, наемаща болногледачи за Западна Европа. Преди да замине, 57-годишната жена изкарала курс по немски език. \n\r\nПрез първите две седмици в Германия тя обгрижвала една неподвижна възрастна германка в село до Улм. След това била изпратена в Аугсбург, където се грижела за собственик на хотел, който бил в инвалидна количка. Спомените на Снежана от времето, прекарано в Аугсбург, не са особено хубави. Два пъти била удряна и блъскана от мъжа без причина - в присъствието на неговата съпруга, която пък незабавно поискала нова гледачка. \"От фирмата ме посъветваха да пусна жалба заради насилието. Направих го, но и до днес не съм получила отговор\", разказва тя.\n                    \n                    \n                \r\nТретата ѝ спирка в Германия била Льовенщайн в провинция Баден-Вюртемберг. Там в продължение на четири седмици обгрижвала онкоболна жена - помагала ѝ да се придвижва от количката на леглото и обратно.\n\r\nТака минали първите два месеца в Германия, след които Снежана се върнала у дома в софийското село Лозен. Зачакала фирмата да я потърси за нов ангажимент.\n\r\n\n\r\nПозвънили ѝ обаче едва седем месеца по-късно - през април 2015. Казали ѝ, че още на следващата сутрин трябва да тръгне отново за Германия. \"Този път имах късмет. Грижех се за един възрастен мъж. Семейството му беше много добро и пожела да остана по-дълго\", разказва 57-годишната жена. \"Работих там една година, разкошни хора бяха\", спомня си тя.\n\r\nПо-късно Снежана намерила друга фирма, набираща подобни кадри. Тя обаче предлагала работа в Австрия и условията били доста по-различни. Договорите били за по два месеца, след които болногледачът трябвало да се прибира в родината си и да чака ново позвъняване. Когато отишла за трети път в Австрия, болният човек, за когото се грижела, починал в ръцете ѝ. Преживяла тежък стрес. Събрала куфара и пак се прибрала у дома. Снежана още няколко пъти заминавала и се връщала в България. \"Болногледачът е смазан от стреса, страшно е да гледаш умиращия в очите и да не можеш да помогнеш\", казва 57-годишната жена.\n\r\nПрез март тази година се наложило да обгрижва възрастна жена в Инсбрук с много напреднала деменция. Обяснили ѝ, че при всяко излизане задължително трябва да изключва бушоните, за да не стане беля, ако на бабата ѝ хрумне да включи тока. \"Замисляли ли сте се колко в България могат да си позволят да плащат за денонощна грижа за родител с това заболяване? В нашата страна това е голям проблем\", коментира Снежана.\n\r\nБолногледачката е работила и в дома на българка. Въпросната жена била 4-годишна, когато родителите ѝ избягали на Запад, сега е на около 82. \"Да не попадаш при българи! Мъжът ѝ също е българин, а синът им беше получил инсулт. Тя се държеше ужасно с мен, непрекъснато вдигаше скандали, искаше да съм денонощно чистачка, перачка, гладачка и да съм постоянно около сина ѝ\", разказва Снежана. \n\r\nТам била принуждавана да мие прозорците и пода всеки ден. И редовно била обвинявана, че нищо не прави. Болногледачката не издържала и поискала фирмата да я освободи от ангажимента. Отново се прибрала у дома за месец и пак се върнала в Инсбрук, този път да обгрижва старец.\n\r\nЗа безизходицата в България\n\r\n\"Какво ли не съм работила в България - всичко! Когато дойде демокрацията, работех в предприятието \"Книгоразпространение\" в София. Бях управител на склад за учебници за техникумите. Но складовете се разпродадоха през 1992 и ме съкратиха\", разказва Снежана. Продавала дини на пазара, после няколко месеца работила в едно кафене, след което и на вестникарска сергия.\n\r\n\"По време на целия безкраен преход към демокрация съм работила какво ли не, хващах се и на смени. Добре, че родителите ми навремето ми помагаха с децата\", разказва тя. Често получавала откази заради това, че има и деца. \n\r\nНакрая научила за професията на болногледачка, заела се да учи немски език. \"Бях готова да сменям памперси, да чистя къщите, но в замяна на това да получавам свестни пари, с които да помагам на семейството си. По договор ние нямаме задължението да хигиенизираме целия дом на болника, а само помещението, където се намира той, но от всички семействата изискват това - плюс пране, готвене, гладене\", уточнява тя.\n\r\nПрез октомври Снежана пак поема към Инсбрук. Няма намерение да се отказва от прелитанията натам и насам. \"Въпреки всички трудности, навън се чувствам много по-добре, отколкото в България\", признава тя. Сега за нея най-важното е да се намери добра работа за 20-годишния ѝ син, който е назначен на минимална заплата в един магазин. \"Заради него тръгнах да гледам чуждите старци в Европа - знаеш ли какво е момчето ти да е на 14 години и да не можеш да му дадеш левче да излезе с приятели? Стоеше си сам у дома като затворник, това една майка не може да го понесе\", горчиво отбелязва тя. \n\r\nДъщеря ѝ завършила Музикалната академия в Пловдив, но днес работи като фризьорка. \"И какъв е смисълът да имаш висше образование в България? Европа е пълна с българи висшисти, а големият губещ пак е България\", казва Снежана.\n\r\n\"Въпреки всички трудности в чужбина там дишам. В България безизходицата ме задушава\", признава с болка 57-годишната болногледачка.\n\r\n\r\n \r\n", "date": "2018.09.21", "title": "Болногледачка в чужбина: На Запад е трудно, но в България се задушавам"}
{"url": "https://www.dnes.bg/politika/2018/09/21/radev-poiska-da-preosmislim-obrazovatelnata-ni-sistema.388545", "text": "Важно е да преосмислим философията в образователната ни система, да преосмислим начините, по които предаваме нашите ценности на младите ни хора, заяви президентът Румен Радев, който отличи младежи, постигнали за първи път у нас златно ниво в международната младежка програма \"Награда на херцога на Единбург – България\".\n\r\nВ изказването си президентът постави въпросите доколко успяваме да приобщим младите към тези ценности, доколко успяваме да ги приобщим към процеса на познание и доколко създаваме среда, в която този процес на познание, на самоизграждане, е достатъчно забавен и емоционално привлекателен за тях. \n\r\nПрезидентът посочи, че програмата стимулира младите хора да си поставят високи цели и високи амбиции, които сами формулират. Тази програма кара тези млади хора да бъдат много по-отговорни за собственото си бъдеще, сами до контролират това бъдеще и по този начин да допринасят за напредъка на цялото ни общество, отбеляза държавният глава, цитиран от своя прессекретариат.\r\n \r\nПо думите на Радев в днешно време на нашата планета има близо два милиарда младежи и всички те са изправени пред предизвикателства, непознати на поколенията преди тях.\r\n                    \n                    \n                Малко по-късно Румен Радев присъства на церемония по отбелязването на Международния ден на мира пред Паметника на Незнайния войн в София. \r\n\"Вярвам, че човечеството е ковач на собственото си бъдеще. Бъдеще, в което мирът няма алтернатива, а съхраняването на крехкия дар на разбирателството се превръща в обща отговорност и споделена задача\", бе част от поздравителния адрес на държавния глава.", "date": "2018.09.21", "title": "Радев поиска: Да преосмислим образователната ни система"}
{"url": "https://www.dnes.bg/notifikacii/2018/09/21/na-dunav-most-2-tainik-na-kola-kyta-5-kila-heroin.388543", "text": "5 кг хероин са открити в тайник на лека кола на ГКПП \"Дунав мост- Видин\", съобщиха от МВР. \r\n\"Мерцедес\" с българска регистрация е спрян за проверка на излизане от страната към 19.30 часа на 18 септември в района на граничния пункт. Колата е селектирана от граничари.\r\nПървоначално превозното средство е сканирано с рентгенова апаратура. Рентгенът установил отклонение в конструкцията на автомобила. В помощ на униформените било включено и специализираното куче Хера. \r\nВ областта на багажника е установен добре замаскиран тайник зад регистрационния номер на колата, откъдето са извадени 10 правоъгълни пакета, обвити с индиго и облепени с тиксо. Общото тегло на извадените пакети е 5090 грама. \r\nСъдържанието на пакетите е проверено с полеви наркотест, който е реагирал на хероин. По случая е образувано досъдебно производство.\r\nВодачът на автомобила е задържан в следствения арест.", "date": "2018.09.21", "title": "На \"Дунав мост 2\" – тайник на кола къта 5 кила хероин"}
{"url": "https://www.dnes.bg/cars/2018/09/21/hibridnata-honda-cr-v-idva-i-v-evropa-no-dogodina.388515", "text": "Това лято Honda пусна в Европа новия CR-V с 1,5-литров турбо бензинов двигател. Сега настана време на компактния кросоувър да бъде добавена и хибридна задвижваща система.\r\nВсъщност, CR-V ще бъде първият хибриден модел на Honda в Стария континент и ще замени предишната дизелова версия на CR-V. Хибридният вариант използва 2-литров бензинов двигател и два допълнителни електрически мотора.\r\nОбщата мощност на новата силова установка е 181 конски сили и въртящ момент от 315 Нм. Засега обаче не е известно колко икономичен е новият двигател на CR-V. Настоящата 1.5-литрова версия консумира 6.3 л/100 км с механична скоростна кутия и 7.1 л/100 км с автоматична в смесен цикъл.\r\nОсвен хибриден двигател, Honda ще монтира нова трансмисия на автомобила, която ще позволи значително да се намали шума в салона. Производството на хибридна версия на CR-V ще започне през октомври, а първите доставки на автомобилите за клиентите са насрочени за началото на 2019 г.\r\n                    \n                    \n                ", "date": "2018.09.21", "title": "Хибридната Honda CR-V идва и в Европа. Но догодина"}
{"url": "https://www.dnes.bg/notifikacii/2018/09/21/razkriha-narkoplantaciia-s-marihuana-v-ardinsko.388541", "text": "Домашна наркоплантация за отглеждане и обработка на марихуана са разкрили при специализирана операция криминалисти от Кърджали и Ардино, съобщават от МВР.\r\nОт там уточняват, че част от реколтата, обрана и окачена да съхне, била открита в стопанска постройка в ардинското село Голобрад. Иззетите количества от помещенията са 350 грама сухи съцветия, готови за употреба и 5,6 кг. полусуха листна маса. \r\nВ дворното място е имало засети растения от същата дрога, като ожънатата зелена маса е 8,3 кг.\r\nЗа срок до 24 часа са задържани трима мъже на 31, 33 и 37 години. \r\nПо първоначални данни, водеща фигура в производството е най-малкият, посочват от полицията. \r\nОбразувано е досъдебно производство. Работата по случая продължава разследващ полицай, под наблюдението на Районна прокуратура - Ардино.", "date": "2018.09.21", "title": "Разкриха наркоплантация с марихуана в Ардинско"}
{"url": "https://www.dnes.bg/obshtestvo/2018/09/21/protestirashtite-maiki-kym-vlastta-iskame-angajimenti.388521", "text": "\n\n\r\nДесетина от 240 народни представители се отзоваха на поканата на протестиращите майки на деца с увреждания за среща пред парламента. Майките поискаха от депутатите ясен ангажимент за приемането на трите закона - за личната помощ, за хората с увреждания и за социалните услуги, предава БТА.\n\n\n\n\n\r\nТе са поставили брояч пред Народното събрание, който отброява времето до 1 октомври - срок, поставен за реформата. Законът за личната помощ вече е внесен в НС и е припознат от две парламентарни групи, Законът за хората с увреждания е на етап обществено обсъждане, а до 15 октомври се очаква да има и готов Закон за социалните услуги, който трябва да бъде публикуван за обществено обсъждане.\n                    \n                    \n                \r\nНа събитието под наслов \"Зависима независимост\", в деня преди официалния празник 22 септември - Денят на българската независимост, майките разказаха на отзовалите се депутати от БСП и ДПС с какви трудности се сблъскват при отглеждането на своите деца и поискаха реформа, за да станат децата им, както и те самите, пълноценни членове на българското общество.\n\r\nСред депутатите бяха председателят на социалната комисия и народен представител от ДПС Хасан Адемов, както и лидерът на БСП Корнелия Нинова.\n\r\nАдемов пое ангажимент в деня, в който изтече общественото обсъждане на Закона за хората с увреждания - 26 септември, и проектът бъде внесен в парламента, комисията да започне работа по него. Той обеща и трите законопроекта да бъдат придвижени максимално бързо. По думите му всички политици трябва да признаят, че са отговорни за настоящата ситуация на хората с увреждания в България. \n\r\nЛидерът на БСП Корнелия Нинова насърчи протестиращите майки да не се отказват, защото исканията им са справедливи и вече се подкрепят от цялото общество. Нинова допълни, че е важно законопроектите да бъдат приети преди започването на бюджетната процедура, за да могат финансово да бъдат обезпечени.\n\r\nОмбудсманът Мая Манолова също подчерта, че обществото вече е добило зрялост за реформата, такава трябва да добият и институциите.\n\r\nПротестиращите майки вече четири месеца са пред Народното събрание с искането за реформа. През това време те участваха активно и в работната група, която разработи заедно с експерти Закон за хората с увреждания. Заедно с омбудсмана пък беше разработен Закон за личната помощ. Те очакват и след поканата от страна на социалното министерство да участват в работната група по Закона за социалните услуги, скоро да има и реална среща, за да имат достатъчно време да направят предложения по текстовете.", "date": "2018.09.21", "title": "Протестиращите майки към властта: Искаме ангажименти"}
{"url": "https://www.dnes.bg/stranata/2018/09/21/tyjen-razvoi-silviia-e-otkrita-myrtva-v-park-v-dimitrovgrad.388532", "text": "18-годишната Силвия Петрова от Димитровград, която беше обявена за издирване в началото на седмицата, беше намерена мъртва в парк \"Марица“, съобщават от . \n\r\nПървоначалната версия на служителите на полицията е самоубийство. Предстои аутопсията да бъде извършена тази вечер. \n\r\n18-годишното момиче е било намерено на дърво в затънтено място в парк \"Марица“ в града, съобщават от полицията. В огледа са се включили 30 полицаи и служители на Жандармерията. \n\n\r\nВъзпитаничката на ПМГ \"Иван Вазов“ беше в неизвестност от 15 септември, а в първия учебен ден бе обявена за общодържавно издирване, след като родителите и подадоха сигнал сутринта на същия ден. \n                    \n                    \n                \r\nСъучениците на Силвия също се включиха и разпространиха в социалните мрежи зов за помощ със снимка на изчезналото момиче. \n\r\nВчера беше открит и денонощен телефон, на който хора, разполагащи с информация, можеха да позвънят. \n\r\nСъученици и познати на семейството описват Силвия като изключително добро, кротко, свито и стеснително момиче. Почти цялото лято прекарала при баба си на село. От там тръгнала в събота сутринта, като казала, че отива с приятелка на пазара, за да си купи неща, необходими за училище. \n\r\nРодителите и по-малката сестра на Силвия били на почивка в Гърция. Веднага след като се прибрали, подали сигнал до властите, че дъщеря им е изчезнала и незабавно беше предприета акция по нейното издирване.", "date": "2018.09.21", "title": "Тъжен развой: Силвия е открита мъртва в парк в Димитровград "}
{"url": "https://www.dnes.bg/stranata/2018/09/21/kevr-otkri-rezervi-tokyt-niama-da-poskypne.388487", "text": "Токът няма да поскъпне от октомври въпреки предстоящото 14-процентно повишение на цената на природния газ, обяви пред БНР председателят на Българската федерация на индустриалните енергийно консуматори Константин Стаменов. \r\nТой се позова на доклад на енергийния регулатор, публикуван за обществено обсъждане.\r\n\"Задържането на цените на тока става възможно, тъй като регулаторът е намерил резерви в системата\", посочи Стаменов.\n\n\r\n\"Във фонда сигурност на електроенергийната система има натрупан буфер и той ще покрие поскъпването на цената на природния газ, която се отразява и на цените, по които работят топлофикационните дружества, той покрива компонентата, която отива за разход за електроенергия, така че електроенергията няма да поскъпне, което е добре и за нас, но ние губим конкурентоспособност в резултат на поредното поскъпване на цената на природния газ\", посочи той.\r\n                    \n                    \n                Според разчетите на регулатора от следващия месец, освен газа, се очаква да поскъпне и топлоенергията. Вчера стана ясно, че средното увеличение за страната ще е с около 8 на сто.\r\nОт юли имаше и още едно поскъпване - със 7%, което потребителите на парно ще започнат да плащат реално след началото на отоплителния сезон другия месец.", "date": "2018.09.21", "title": "КЕВР откри резерви. Токът няма да поскъпне!"}
{"url": "https://www.dnes.bg/zvezdi/2018/09/21/noviiat-tatus-na-emiliia-klark-drakoni.388474", "text": "Емилия Кларк си направи татуировка, посветена на сериала Game Of Thrones, която е свързана и с нейната собствена роля там. \r\n \r\nМайката на драконите си татуира три дракона на китката. Актрисата е написала на снимката, на която се вижда рисунката: \"Татуистът направи така, че да съм сигурна, че майката на драконите НИКОГА няма да забрави децата си\".\r\n \r\nТази татуировка беше очаквана от почитателите на Емилия дълго време. През месец май звездата каза в предаването LIVE with Kelly and Ryan: \"Ще си направя татус на дракони тук, на китката, такъв, който излита. Мисля, че ще е готино\".", "date": "2018.09.21", "title": "Новият татус на Емилия Кларк: Дракони!"}
{"url": "https://www.dnes.bg/world/2018/09/21/desetki-zaginali-pri-potyvane-na-feribot-v-ezeroto-viktoriia-v-tanzaniia.388467", "text": "Най-малко 79 души са загинали при потъването на ферибот в езерото Виктория в Танзания вчера, съобщи обществената телевизия Ти Би Си, като се позовава на губернатора на провинция Мванза, предаде Франс прес.\r\nСпасени са 37 души, уточни телевизията.\r\nПрез 1996 г. близо 700 души загинаха при потъването на ферибот в езерото Виктория, припомня БТА.\r\n ", "date": "2018.09.21", "title": "Десетки загинали при потъване на ферибот в езерото Виктория в Танзания"}
{"url": "https://www.dnes.bg/pop/2018/09/21/oshte-malko-s-orlin-pavlov-koncert-za-priiateli.388469", "text": "Орлин Павлов обяви имената на звездите, които ще пеят с него на 1 октомври в Зала 1 на НДК. \n\r\n\"Още малко...\" е концерт от и за приятели, категоричен е Орлин. И неговите приятели ще бъдат на сцената - с Графа и Любо Киров ще изпълнят за първи път новата им съвместна песен \"Приятели завинаги\".\n\r\nСред гост-изпълнителите ще са Белослава и джаз триото JP3 - Димитър Семов, Веселин Веселинов-Еко и самият Живко Петров. Орлин и Белослава ще изпълнят любимият на всички дует - \"Всяка година по същото време\".\n\r\nРапърът Бобо пък ще изпълни уникална версия на едно от парчетата на Орлин Павлов.\n\r\nЧаст от шоуто ще са и певците от единствената по рода си вокална група \"Спектрум\".\n                    \n                    \n                \r\nОрлин ще представи пред публиката своя нов албум \"Още малко\". В концерта ще вземат участие още - Мартин Ташев /тромпет и вокали/, Милен Кукошаров /пиано/, Васил Вутев /барабани/, Борислав Бояджиев /перкусии/, Владислав Мичев /тромбон/, Димитър Льолев /саксофон/, Георги Стойков /тромпет/, Евден Димитров /бас/, Волен Милчев /вокали/, Ангел Дюлгеров /китара/\n\r\nБилетите са вече в продажба и могат да се закупят в мрежата на Eventim.\n\r\nКонцертът в Зала 1 на НДК ще постави началото на национално турне на Орлин Павлов “Още малко”, което ще премине през Пловдив на 5 октомври в Драматичен театър, Бургас на 13 октомври в Държавната опера, Варна на 15 октомври във Фестивален и конгресен център и ще завърши на 20 октомври, на сцената в ДКС \"Васил Левски\" във Велико Търново.\r\n ", "date": "2018.09.21", "title": "Още малко с Орлин Павлов – концерт за приятели"}
{"url": "https://www.dnes.bg/stranata/2018/09/21/uaz-ka-otne-predimstvo-na-glaven-pyt-trima-raneni.388477", "text": "Трима души, между които белгиец и ирландка, са пострадали в катастрофа по пътя Порой-Каблешково, инцидентът е станал на 20 септември около 11 ч. , съобщиха от полицията.\r\nДвамата чужденци пътували в УАЗ, управляван от  70-годишен шофьор.\r\nИзлизайки от черен път на главното шосе той отнел предимството на \"Фолксваген\", управляван от 29-годишен мъж от село Гълъбец. \r\nОт удара колата се завъртяла и ударила стоящия от дясно на пътя пешеходец. \r\nРаненият мъж е на 43 г. от Варна,  настанен е за лечние в УМБАЛ Бургас с фрактура на шестото ребро.\r\n34-годишен белгиец и ирландка на 36 г. също са пострадали, но леко и само минали през болница за прегледи. \r\n ", "date": "2018.09.21", "title": "УАЗ-ка отне предимство на главен път, трима ранени"}
{"url": "https://www.dnes.bg/obshtestvo/2018/09/21/za-ravni-usloviia-nova-pomosht-za-deca-s-edin-roditel.388475", "text": "Парламентът реши единодушно да се въведе нов вид месечна помощ за деца с един или двама починали родители с промени в Закона за семейните помощи.\n\r\nНовата месечна помощ ще се получава само от децата, които нямат право на наследствена пенсия, тъй като починалият родител няма съответния изискуем осигурителен стаж.\r\nМесечната помощ ще се получава от другия родител или от настойника на детето, като те трябва да живеят постоянно в страната.\n\r\nЗа да се възползват от месечната помощ, децата трябва и задължително да посещават детска градина и училище до завършване на средното образование, като получаването на помощта е ограничено до навършване на 20-годишна възраст. Друго условие е детето да има всички задължителни имунизации и профилактични прегледи.\n                    \n                    \n                \r\nПромяната се налага, тъй като не малка част от децата с починали родители не получават финансова подкрепа, мотивират се вносителите. За въвеждането на новата семейна помощ ще са необходими 4 млн. лева.\n\r\nСпоред данните до края на февруари 2018 г. децата с един жив родител до 20-годишна възраст са 29 992, а с двама починали родители са 664, като 22 099 получават наследствена пенсия.\n\r\nПо време на дебатите опозицията подкрепи по принцип законопроекта, но настоя да се направят промени между първо и второ четене.\n\r\nЧервеният депутат Георги Гьоков настоя от критериите да се премахне подоходният, за да могат повече деца да се възползват от новата социална помощ.\n\r\n ", "date": "2018.09.21", "title": "За равни условия: Нова помощ за деца с един родител"}
{"url": "https://www.dnes.bg/politika/2018/09/21/razkalvane-to-mejdu-rosen-i-rumiana-afera-niama-daje-i-liubovna.388465", "text": "Новоизбраният министър на транспорта Росен Желязков обяви, че информациите за любовна афера между него и началника на политическия кабонет на премиера Румяна Бъчварова са опити за \"разкалване\".\r\nДен преди това самият Бойко Борисов обясни по повод слуховете за връзка между двамата: \"С Росен Желязков дойдоха да се консултират с мен как да реагират. В България все повече се случва една фалшива новина да се подеме от медиите, да се ретранслира и това става модел на поведение  на политиците. Те не живеят заедно, имат си семейства, тя стана баба, гледа бебе, ако го прочетат семействата им, как ще се почувстват\".\n\n\n\r\n                    \n                    \n                Днес Желязков обясни, че първата информация за афера между него и Румяна Бъчварова се появява, когато тя стана вътрешен министър: \"Тогава жълти и кафяви издания написаха, че тя живее с подсъдим. Тогава тя беше центърът на уязвимост. Сега са опити за разкалване, за сензационност. Никой в публичната сфера не е застрахован от това да го замерят с клевети и невярни твърдения\".\r\nПо повод изявленията на лидера на \"Атака\" Волен Сидеров отпреди два дни, че имало знаци, че Румяна Бъчварова саботира премиера, Желязков каза, че тя е началник на политическия кабинет на министър-председателя, и ако той не знае с какъв човек работи, кой друг да знае.\r\n\"С Румяна съм работил 4 години в първия мандат на кабинета - тя като началник на кабинета, аз - като главен секретар. Работихме много добре, което рядко се случва при тези две позиции в кабинетите - двамата да работят, без да си навлизат в териториите\", настоя той пред bTV.\r\nНовоизбраният министър коментира и как се е озовал на стола на Ивайло Московски.\r\n\"С едно телефонно обаждане. Който познава премиера, знае, че е много убедителен човек. След телефонно обаждане имахме и лична среща... До вчера бях председател на Комисията по регулиране на съобщенията (КРС) - независим орган с 5-годишен мандат. Казват, че това са комфортни позиции. Лесно избрах да напусна зоната на комфорт, когато аргументите, с които те убеждават, са силни\", обясни Желязков.\r\nПо думите му транспортният сектор, който той поема е тежък, защото включва не само транспорт, но и информационни технологии, които преди години са били към други институции.\r\nНа въпрос колко разбира от транспорт, Росен Желязков отговори: \"Разбирам от мениджмънт и от човешки ресурси. Ролята на министъра не е да е най-добрият специалист, а да мотивира и убеждава\".", "date": "2018.09.21", "title": "\"Разкалване\"-то между Росен и Румяна. Афера няма, даже и любовна!"}
{"url": "https://www.dnes.bg/politika/2018/09/21/koi-da-e-glavsek-na-mvr-niakoi-kato-marinov.388483", "text": "Според вече бившия вътрешен министър Валентин Радев, който отново е депутат, новият главен секретар на МВР трябва да притежава качествата на Младен Маринов.\n\r\nВчера бе гласувана оставката на Радев и на негово място бе назначен Младен Маринов, който пък оваканти поста главен секретар.\n\r\n\"Главният секретар трябва да е с профила на Маринов. Навремето него аз го избрах\", каза Валентин Радев и добави, че решението ще вземе сегашният министър.\n\r\nПо мнение на Валентин Радев в МВР има поне трима, които са подходящи. \"Ивайло Спиридонов, Христо Терзийски... Да не ги изброявам, за да не обидя някого, но те години  наред са работили в МВР. Кой точно ще бъде, Младен /б. ред. Маринов/ ще си реши\", коментира ексминистърът.\n                    \n                    \n                \r\nВ първия си ден като народен представител Радев каза, че ще се върне в парламентарната комисия по отбрана и комисията по вътрешна сигурност и обеща да продължи работата си в сектора и като депутат.\n\r\n\"Като на терена - играеш сърцато, без значение дали побеждаваш или падаш, това съм се старал да правя там, надявам се и тука\", коментира той.", "date": "2018.09.21", "title": "Кой да е главсек на МВР? Някой като Маринов!"}
{"url": "https://www.dnes.bg/politika/2018/09/21/avramova-si-iska-nankov-ima-znaniia-opit-cenen-e.388480", "text": "Министър Петя Аврамова обяви, че би искала нейният предшественик в регионалното министерство Николай Нанков да остане във ведомството.\r\n\"Хора със знание и опит като Николай Нанков трябва да бъдат включени в работата, така че за мен ще бъде много ценно да ползвам неговите знания и опит. Той ще бъде един от стълбовете в министерството, ако приеме тази възможност да остане. Засега няма решение по този въпрос\", отбеляза тя пред БНТ.\r\nПо думите й министерството на регионалното развитие е следващата стъпка, в която тя може и иска да вложи усилия, за да бъде полезна.\r\n\"Изключително разчитам на екипа си, който е с много добра експертиза и много опит, разбира се предизвикателствата са големи и никак не са малко\", призна тя, но настоя, че е инженер и добре познава бранша.\r\n                    \n                    \n                \"В същото време като министър ще изпълнявам политическата програма на правителството. Ще има приемственост в политиката на министерството, основното е да продължим политиката за нови магистрални и скоростни пътища, за нова републиканска и пътна мрежа. Освен това, през 2019 г. стартират инвестиционните проекти, по които ВиК операторите ще бъдат бенефициенти за първи път. Ще продължим и въвеждането на новата тол система\", обеща министърът.\r\nЗа бъдещите приоритети в работата си, Петя Аврамова бе категорична, че ще продължи контрола върху всички проекти – и действащи, и бъдещи.\r\n\"Инвеститорски контрол, който трябва да бъде завишен по изпълнението на всички инфраструктурни проекти, контрол за работата на ДНСК, както и към лицензираните фирми за строителен надзор. С колегите ще помислим, ако трябва ще променим и нормативната база за контрола на тези фирми, извършващи надзора\", каза тя.", "date": "2018.09.21", "title": "Аврамова си иска Нанков: Има знания, опит, ценен е!"}
{"url": "https://www.dnes.bg/stranata/2018/09/21/selata-krai-sevlievo-bez-voda-vse-edno-horata-tam-sa-vtora-ryka.388451", "text": "Севлиево обяви режим на водата. Причината, според общината е засушаването и силно намаления дебит на местните водоизточници.\r\nЗа града вода ще се подава всеки ден, но вечер след 23:00 часа до 5 ч. сутринта, налягането във водопроводната мрежа ще е намалено и високите етажи на сградите ще имат нарушено водоснабдяване.\r\nПовече от 20 севлиевски села пък ще имат вода през ден, която ще се пуска по схема, обикновено в часовете между 17:00 и 8:00 часа на следващия ден. Девет габровски села, снабдявани с вода от севлиевската фирма, също ще са на същия режим.\n\r\nВсички резервни местни водоизточници, които могат да се ползват за допълнително водоснабдяване, в това число помпените станции в Севлиево и в селата Петко Славейков, Добромирка и \"Чешме дере\" трябва да бъдат в редовна експлоатация, пише още в заповедта.\r\n                    \n                    \n                Според Димитър Тонев – жител на едно от селата в областта, обаче ситуацията е съвсем различна.\r\nВ писмо до Dnes.bg той пише, че проблемът с водоподаването в община Севлиево датира от десетилетия. По думите му, основната причина е липсата на язовир.\r\n\"Наличните водохранилища са крайно недостатъчни и всяка година сме в продължителни режими. Когато завали водата се замътнява и - режим. Когато засуши липсва вода и - режим. При честите аварии, отново режим! Тук водата е лукс!\", пише ни Тонев.\r\nМъжът обяснява, че тази година са били отпуснати средства за подмяна на вододовеждащите водопроводи с уверението, че загубите на вода са основната причина за ситуацията. Имало е и публикации в пресата, че режимите вече са история.\r\nНо реалността е друга. Въпреки продължитвлния дъждовен период това лято, отново няма вода.\r\n\"На фона на всичко това, ВИК \"Бяла\" буквално дискриминира някои от селата. Когато настане поредния воден режим, графикът предвижда за селата Ловнидол, Търхово, Буря, Идилево и Богатово да имат вода през ден. \r\nНо в действителност там има вода през една до две седмици за ден, максимум два\", пише той.\r\nПресният пример – спират я в петък и я пускат в четвъртък, а Димитър Тонев пита: \"Защо в града има вода всеки ден, а по селата 7 пъти по-рядко. Да не би да не плащаме данъци, такси и сметки? Или сме хора \"втора ръка\" само защото живеем на село?! Не мога да опиша наглостта, с която ни отговарят на въпросите. Например във вторник техническият ръководител ми каза: \"Не знаеш ли, че там винаги е било така\" и затвори телефона.\r\nЛично моето семейство е с дете на 6 месеца. Трябва ли да описвам как се живее без вода? Ако става дума за прецедент, не бих повдигал въпроса. Но светлинка в тунела не се вижда...\", обяснява още човекът.\r\nВ \"Ние сме Севлиево\" във Facebook също има много коментари по темата, където хората потвърждават неговите думи.", "date": "2018.09.21", "title": "Селата край Севлиево без вода: Все едно хората там са \"втора ръка\"!"}
{"url": "https://www.dnes.bg/world/2018/09/21/v-ruanda-otkriha-masovi-grobove-s-5400-jertvi-na-genocida.388471", "text": "Властите на Руанда откриха масови гробове с телата на 5400 жертви на геноцида през 1994 г., предаде ДПА.\r\nСтава дума за 26 гроба в два от районите на столицата Кигали.\r\nЖител на един от районите е показал на властите местоположението на неизвестните досега гробове.\r\nВ района продължава търсенето на още гробове. Около 18 000 тела бяха открити от април тази година.\r\nПовече от 800 000 души от племето тутси и умерени представители на племето хуту бяха избити само за 100 дни през 1994 г., припомня агенцията, цитирана от БТА.\r\n ", "date": "2018.09.21", "title": "В Руанда откриха масови гробове с 5400 жертви на геноцида "}
{"url": "https://www.dnes.bg/sofia/2018/09/21/noshtno-rokersko-karane-da-pochetem-svoite-bratia-i-sestri.388472", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългария е на първо място по жертви на пътя. Именно и това е причината за масовото нощно каране, организирано от мотористите от най-голямата мотоорганизация в България \"Sofia Riders\", което ще се проведе утре. Целта е да се почетат жертвите на хората, загинали на пътя.\r\nНад 5000 мотористи ще се включат в тазгодишното издание, а към тях ще се присъедини и един автомобил, управляван не от кого да е, а от рали шампиона Крум Данчев. Той подкрепя събитието с призив за по-голяма толерантност на пътя.\r\n\"Утре вечер пред Националния исторически музей в \"Бояна\" ще направим за 4 поредна година масовото нощно каране в памет на загиналите ни приятели по републиканските пътища. Тази година изтеглихме събитието малко по-рано. Ще опитаме да приключим до 22:00 ч., за да не пречим на софиянци\", отбеляза Георги Янчев, който е един от организаторите на събитието.\r\n                    \n                    \n                Участниците в инициативата добавиха още, че културата на каране се подобрява все повече.\r\n\"Избрахме нощта, защото през деня има много трафик, на който не искаме да пречим. А нощем е и по-мрачно, именно като повода ни\", посочи Николай Богданов.\r\nПред  Крум Дончев изтъкна, че България е на първо място по жертви по пътищата.\r\n\"Трябва да работим по превенция на катастрофите. Особено в идващите тежки метеорологични условия – нека да бъдем по-внимателни, за да предотвратим инцидентите\", заключи той.\n\r\n ", "date": "2018.09.21", "title": "Нощно рокерско каране: Да почетем своите братя и сестри! "}
{"url": "https://www.dnes.bg/stranata/2018/09/21/roditelite-na-deca-s-uvrejdaniia-iskame-raboteshta-reforma.388470", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНов апел за реформи на родителите на деца с увреждания от инициативата „Системата ни убива“. \n\r\nТе канят всички 24- депутати на среща пред палатковия лагер до парламента, а очакванията са представителите на различни политически партии да поемат ясен ангажимент да изпълнят исканията им. \n\r\nВсички народни представители са получили писмена покана, която призовава да се включат  в пресконференцията, която ще се състои  14.00 ч. днес. \n\r\nЦелта е в навечерието на 22 септември майките да напомнят на народните избраници, че независимостта на децата им е зависима от решенията, които те трябва да вземат в пленарна зала, а обещаният срок за реална помощ към тях - 1 октомври, изтича. \n\n\n\r\n                    \n                    \n                \"Настояваме най-накрая да тръгне реформата - да се приемат законите за личната помощ и хората с увреждания. Животът на хиляди хора с увреждания зависи от тези закони\", настоя пред  майката на дете с увреждания Вера Иванова.\n\r\nСпоред Димитрина Русева няма воля това да се случи, защото по-думите и нещата се проточват във времето. \n\r\n\"Стискаме палци това да се случи, защото то не търпи отлагане. Хората с увреждания са поставени в зависимо положение не само заради самото си увреждане“, заяви майката, която също е част от палатковия лагер. \n\r\nВера Иванова е категорична, че промените до голяма степен ще гарантират живота на хората с увреждания. По думите ѝ Законът за личната помощ е средство за оцеляване. Човек без асистент дори не може да стане от леглото, да отиде на работа, на училище, отбеляза тя\n\r\n ", "date": "2018.09.21", "title": "Родителите на деца с увреждания: Искаме работеща реформа! "}
{"url": "https://www.dnes.bg/eu/2018/09/21/alternativa-za-germaniia-veche-e-vtora-po-sila-partiia.388473", "text": "За първи път германската популистка партия \"Алтернатива за Германия\" е втора сила в страната според последните проучвания на общественото мнение. Тя изпревари социалдемократите и достигна най-добрият си резултат досега – 18%.\n\r\nУправляващата коалиция в Германия губи все повече доверието на гражданите, пише \"\". Ако в неделя в Германия се провеждаха избори, християндемократите и социалдемократите биха взели не повече от 45%. Това става ясно от проучване на общественото мнение, направено от телевизия ARD. \n\r\nХристияндемократите продължават да са водещата партия, но за тях сега биха гласували само 28%. На второ място се изкачи \"Алтернатива за Германия\" със 18% от гласовете, а социалдемократите получават 17%. \n                    \n                    \n                \r\nДругият голям печеливш от раздорите в управляващата коалиция е Зелената партия – тя има 15% от одобрението на избирателите.\r\nОще две партии биха влезли в Бундестага сега – либералната \"Свободна демократическа партия\" с 9% и Левицата с 10%.\r\nГолемият губещ сред политиците е министърът на вътрешните работи Хорст Зеехофер. Само 28% смятат, че той си върши добре работата. През април на това мнение бяха 39 на сто от германските избиратели.\n\r\n\r\n ", "date": "2018.09.21", "title": "\"Алтернатива за Германия\" вече е втора по сила партия"}
{"url": "https://www.dnes.bg/akoshtete-vqrvaite/2018/09/21/deva-ribi-top-5-na-nai-podceniavanite-zodii.388478", "text": "\r\nДевите поставят нуждите на другите хора над собствените си. Дори в състезания им е важно близките и приятелите им да се справят добре, а не толкова те самите. Затова някои смятат, че девите не са уверени, а това не е така. Те са достатъчно уверени, знаят, че са умни и талантливи и могат да постигнат много. Просто не парадират с това. И често изненадват другите с успехите и постиженията си.\r\n \r\n\r\n \r\nТези знаци са съвестни и винаги изпълняват това, което казват. И го правят в момента, в който са обещали. Работливи са, но са скромни и често другите не забелязват това. После блесват. Шокират другите с това, че не стават надути, дори при най-големите успехи. Това прави победата им още по-сладка, остават земни хора.\r\n \r\n \r\n\r\n \r\nТелците са силни личности, но понякога хубавите им качества остават незабелязани. Когато си поставят цел, те влагат всичко в изпълнението ѝ и накрая са доволни от резултата. Постигат каквото искат. Работят и нощем, използват всичките си ресурси и цялата си енергия. Правят го тихо, а накрая печелят най-много от всички. Умеят да вдъхват надежда и чак тогава другите разбират, че са подценявали телците.\n                    \n                    ", "date": "2018.09.21", "title": "Дева, Риби... Топ 5 на най-подценяваните зодии"}
{"url": "https://www.dnes.bg/notifikacii/2018/09/21/vietnamskiiat-prezident-pochinal-ot-riadyk-i-opasen-virus.388493", "text": "Виетнамският президент Чан Дай Куанг, починал днес на 61-годишна възраст, е станал жертва на \"силно вирулентен вирус\", за който няма ефикасно лечение, заяви ръководителят на централното здравно управление, отговарящо за здравето на ръководителите на виетнамската държава и комунистическата партия, цитиран от ТАСС.\n\r\nПо думите на Нгуен Куок Чиеу заболяването на президента било открито през юли 2017 г. \r\n\"Това е рядко и опасно вирусно заболяване, за което в света засега не съществува ефикасно лечение\", каза той. \r\nПрез последната година президентът се е лекувал не само в родината си, но и шест пъти е пътувал за лечение в Япония. \r\nУсилията не всички най-добри местни и чуждестранни лекари и професори обаче се оказали напразни, пише БТА. \r\n ", "date": "2018.09.21", "title": "Виетнамският президент починал от рядък и опасен вирус"}
{"url": "https://www.dnes.bg/eu/2018/09/21/pensionerski-nevoli-germancite-se-vryshtat-nashite-kyde-da-idat.388482", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПенсионери от Западна Европа, заселили се у нас, масово започват да напускат страната ни. \"Дойче Веле\" разказва историята на германско семейство, което отчита като голяма грешка решението си да се премести в България.\r\nПричината е поскъпването на живота и непрестанните набези на крадци в добричкото село Могилище, където са се заселили преди повече от 10 години.\r\nПреди години Ралф Ешки и съпругата му Бернадет напускат Германия и се преселват в България. Купуват си голям имот на изгодна цена и решават да прекарат старините си там.\n\r\n\"У нас вече не е най-евтино. На немските пенсионери не са им проблем цените, а сигурността. В България нямаш защита от грабежи. Пенсионерите в развитите икономики предпочитат да отидат на чисти, красиви, спокойни места. Сегашните пенсионери от Европа са идвали в България в миналото, когато положението е било съвсем различно. Чуждестранните пенсионери може да се върнат в страните си, но ние няма къде да ходим. Липсват институции. Това държава ли е?\", отбеляза пред финансистът Мика Зайкова.\r\n                    \n                    \n                Според журналиста Владислав Прелезов тези, които идват в България, особено от Западна Европа, са тотално излъгани.\r\n\"На много места липсва канализация, инвестиции, инфраструктура, сигурност, електричество. Тези хора са свикнали да живеят по коренно различен начин. Минималната пенсия в Германия стана 450 евро, което е напълно недостатъчно. Разликата между Източна и Западна Германия е все още очевидна\", посочи той.\r\nПо негови думи, ако се настанят няколко европейски семейства в някое село, пейзажът ще се промени. \"Ще са усмихнати, ще се опитат нещо да подобрят. У нас да кажеш на някого добро утро, без да те познава, е проблем\", обобщи той.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.09.21", "title": "Пенсионерски неволи: Германците се връщат... Нашите къде да идат?"}
{"url": "https://www.dnes.bg/sofia/2018/09/21/nasilie-a-toi-si-piiva-i-pytuva-gratis-te-go-okovavat-policaite.388433", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПореден случай на агресия в градския транспорт в столицата. От видео, качено в социалните мрежи, се вижда как мъж не желае да се подчини на полицейско разпореждане, а след това обвинява служителите на реда в насилие.\r\nСлучката се разиграва на трамвайна спирка в столичния квартал \"Люлин\". Една от контрольорките слязла с нередовен пътник и се отправила към полицаите за съдействие, разказва .\r\nВозилият се без валидна карта за градския транспорт отказал проверка, опитал се да избяга, а полицаите му обяснили, че ще му сложат белезници, защото не се е подчинил на полицейско разпореждане.\r\n                    \n                    \n                Според контрольорите мъжът е бил употребил алкохол, а по тази линия често се срещат гратисчии.\r\nСпирка \"Западен парк\" пък често се оказва арена на сблъсъци между нередовни пътници, контрольори и полиция. Преди месеци един такъв случай завършва с белезници за нарушителя.\r\n ", "date": "2018.09.21", "title": "Насилие, а? Той си пийва и пътува (гратис). Те го оковават (полицаите)"}
{"url": "https://www.dnes.bg/stranata/2018/09/21/saniran-blok-a-bez-prozorci-shto-e-to-rabotnici-na-pochivka.388434", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЦял блок в Хасково остана без прозорци с дни, докато бе саниран по Националната програма за енергийна ефективност. Дейностите по блок 34 в кв. “Орфей” започнали преди около година и половина.\r\nСпоред живущите преди 2 седмици строителите си тръгнали, като оставили терасите без остъкление. Хората твърдят, че сградата се санира от станалата скандална вече фирма \"Трейс София ЕАД\". \r\nРазказват още пред , че работниците са оставили строителни отпадъци и навсякъде във входовете висят кабели.\r\nОт Община Хасково заявиха, че са се свързали със Симеон Атанасов, който е представител на фирмата. Той бил категоричен, че работниците трябва да са на обекта. \r\n                    \n                    \n                След като няколкократно от местната администрация заявили, че такива там няма, Атанасов обещал проверка по случая.\r\nНа мястото пристигнали работници, които обяснили, че са почивали, затова работата спряла за толкова дълго време.\r\nСпоред тях стъклопакетът не достигал, а до две седмици всичко по санирането щяло да бъде готово.", "date": "2018.09.21", "title": "Саниран блок, а без прозорци. Що е то?  Работници на почивка!"}
{"url": "https://www.dnes.bg/football/2018/09/21/ot-2-0-2-3-ludogorec-s-nelepa-zaguba-ot-leverkuzen.388436", "text": "Лудогорец претърпя голямо фиаско в първия си мач от групите на Лига Европа, след като изпусна аванс от 2:0 и загуби на \"Лудогорец Арена\" с 2:3 от германския Леверкузен.\r\nТова стана в среща от Група \"А\" на втория по сила европейски турнир.\r\nРазградчани могат да съжаляват много, тъй като имаха солиден аванс след попадения на Кешерю в 8-ата и Марселиньо в 31-ата минути, но след това отборът бе обърнат.\r\nСедем минути преди почивката Хавертц успя да намали и така остави гостите в играта, а Телин в 63-ата минута изравни.\r\nПет минути след попадението на шведа Хавертц успя да вкара втория си гол в мача и да обърне резултата в полза на германския тим.\r\n\r\n ", "date": "2018.09.21", "title": "От 2:0 – 2:3, Лудогорец с нелепа загуба от Леверкузен"}
{"url": "https://www.dnes.bg/usa/2018/09/21/strelba-v-sirakiuz-sasht-7-raneni-vkliuchitelno-dete.388443", "text": "Службите за спешна помощ в град Сиракюз в щата Ню Йорк са се отзовали на сигнал за стрелба, при която са били ранени седем души, включително дете, предаде Ройтерс.\r\nГоворител на местната полиция каза, че няма друга налична информация, освен че инцидентът е станал малко след 21 часа местно време.\r\nСпоред новинарския сайт syracuse.com е стреляно на семейно събиране по повод кончината на човек, починал по-рано вчера от рак. \r\nПо негова информация са били произведени поне 10 изстрела. (БТА)\r\n ", "date": "2018.09.21", "title": "Стрелба в Сиракюз, САЩ – 7 ранени, включително дете"}
{"url": "https://www.dnes.bg/stranata/2018/09/21/blagoevgrad-4-godishen-podkara-kola-blysna-i-ubi-baba-si.388435", "text": "4-годишно момченце се качило в лека кола и прегазило 65-годишната си баба в благоевградското село Лешко.\r\nПенсионерката Д. Х. е починала, съобщи \"\".\r\nИнцидентът е станал късно тази вечер на пътя между Горно и Долно Лешко в махала Хайдушка. Там починалата и съпругът й имат вила, в която живеят от няколко години.\r\nВсе още не е ясно как детето е успяло само да влезе в колата и да завърти стартера на автомобила. \r\nПолицията продължава да е на място и да изяснява трагедията.\r\n\r\n ", "date": "2018.09.21", "title": "Благоевград: 4-годишен подкара кола, блъсна и уби баба си!"}
{"url": "https://www.dnes.bg/notifikacii/2018/09/21/shef-na-gorsko-prashtal-kamioni-s-dyrva-za-blizki.388431", "text": "\n\r\nШефът на дирекцията по горите в София Милко Христов пращал камиони и тирове с дърва, сечени незаконно от държавния горски фонд край Своге, на свои роднини. За близките си с дърва се грижил и шефът на горското в Своге Петър Петров, разказа пред спецсъда прокурор Ангел Кънев.\n\r\nВчера той поиска 2-мата горски шефове и други 2-ма - лесничей и синът му, който е надзирател, да бъдат оставени за постоянно зад решетките. Петият участник в групата е пуснат под гаранция, пише \"\".\n\r\nСпоред обвинението Христов е ръководил бандата за незаконна сеч и търговия с дърва от 2014 г. досега. Горският шеф разпореждал на подчинените си да прекратяват проверки срещу негови познати в дървения бизнес. А всеки служител, който не изпълнявал, бил заплашван с уволнение.\n                \n                \r\nТ. нар. силоваци в бандата били двамата лесничеи и надзирателят. Едно от престъпленията, за които са обвинени, е, че запалили колата на мъж, подал сигнал срещу тях. “Пратихме му добро писмо да мълчи”, похвалил се след палежа един от лесничеите на горските шефове.\n\r\n“С прокурора сме чели различни материали по делото”, каза адвокатката на Милко Христов - Розалина Апостолова.\n\r\nСъдът задържа лесничеят Петьо Петров, но пусна под домашен арест двамата горски шефове. На свобода срещу 3000 лв. е и надзирателят Денис Петров.", "date": "2018.09.21", "title": "Шеф на горско пращал камиони с дърва за близки"}
{"url": "https://www.dnes.bg/zvezdi/2018/09/21/stivyn-king-na-71-geniiat-na-ujasa.388363", "text": "\n\r\nНа 21 септември рожден ден празнува един от най-обичаните и продавани съвременни писатели – Стивън Кинг. Роден през 1947 година в Портланд, САЩ, той става световно известен най-вече със своите романи на ужаса, които го превръщат в един от най-продаваните писатели на XX век.\n\r\nНеговите книги са продадени в над 350 милиона екземпляра в целия свят.\n\r\nОсвен това Стивън Кинг пише творби, които не съдържат свръхестествени елементи. Много негови творби пък са екранизирани - \"Изкуплението Шоушенк\" и \"Зеленият път\" са номинирани за Оскар в категорията \"Най-добър филм\".\n\r\n\n                    \n                    \n                \r\nСтивън Кинг пише своите първи истории на 7-годишна възраст. \n\r\nЗаради финансовите затруднения на семейството си, той продава на своите съученици разказите, които пише. Те обаче бързо се превръщат в истински хит сред съучениците му.\n\r\nОт 1966 до 1970 г. писателят следва английски език в университета в Мейн. Там той пише колона в училищното списание, наречена \"Боклукчийската кола на Кинг\".\n\r\nСамият Стивън Кинг определя Ричард Матисън като \"авторът, който ми повлия най-много като писател\".\n\r\nКинг получава Националния медал на изкуствата за 2014 г. на церемония в Белия дом на 10 септември 2015.\n\r\nПисателят има 3 деца - Джоузеф Хилстром Кинг, Наоми Кинг и Оуен Кинг.\n\r\nПисателят е голям фен на бейзбола и на Бостън Ред Сокс.\n\r\nСтивън Кинг е категоричен, че филмът  \"Кръстникът 2\" е най-добрият в историята на киното.", "date": "2018.09.21", "title": "Стивън Кинг на 71: Геният на ужаса"}
{"url": "https://www.dnes.bg/balkani/2018/09/21/oskverniha-bylgarska-kostnica-v-istoricheska-mestnost-krai-nish.388437", "text": "Българска костница в местността Ледена стена в Ниш e била осквернена. В костницата са събрани тленните останки на 2015 български войници и офицери, загинали през есента на 1944 г. в Македония и Сърбия, при участието на Българската армия в първата фаза на Втората световна война, съобщи \"Фокус\".\r\nПо стените на костницата със спрейове са написани неприлични надписи, а част от плочите са изпочупени.\r\nСпоред генералния консул на България в Ниш Едвин Сугарев оскверняването на костницата е проява на първобитен национализъм и приема тази постъпка като вандализъм.\r\nТой посочи, че по случая вече се работи - полицията е уведомена и ще бъде заведено следствено дело срещу неизвестен извършител.\r\n                    \n                    \n                По указание на вицепремиера и министър на външните работи Екатерина Захариева българският посланик в Белград Радко Влайков е изразил остър протест заради поругаването на военния паметник-костница в Министерството на външните работи на Република Сърбия.\r\nВ нотата, връчена от българския дипломат, се настоява за конкретни действия за незабавното заличаване на пораженията върху паметника, за незабавното разкриване на извършителите на поругаването, които да понесат отговорност в съответствие със законите на Република Сърбия, както и за категоричното разграничаване на официалните сръбски власти от подобни вандалски актове.\r\nПо време на разговора в Министерството на външните работи на Република Сърбия, посланик Радко Влайков е изразил дълбоката убеденост на българската страна, че посегателството върху военния паметник е в пълно противоречие с отличния климат на двустранните отношения и личната ангажираност за тяхното развитие на президента на Република Сърбия Александър Вучич.\r\nБългарският дипломат е акцентирал и върху особеното притеснение от факта, че оскверняването на паметника възражда говора на омразата и всява страх в навечерието на изборите за национални съвети на националните малцинства в Република Сърбия на 4 ноември 2018 г., включително на Национален съвет на Българското национално малцинство.\r\nОт страна на Министерството на външните работи на Сърбия е изразено съжаление от оскверняването на военния паметник-костница. Подчертано е, че вандалският акт е неприемлив и в дисонанс с отличните отношения между двете страни.\r\nПо време на срещата е поет ясен ангажимент от сръбска страна за незабавно внимателно проучване и реакция по случая.", "date": "2018.09.21", "title": "Оскверниха българска костница в историческа местност край Ниш"}
{"url": "https://www.dnes.bg/snimka-na-denia/2018/09/21/slynchevo-do-sybota-ot-nedelia-se-razvalia-i-zavaliava.388438", "text": "Днес ще преобладава слънчево време. Ще духа слаб, в Източна България до умерен вятър от изток-североизток. Максималните температури ще са между 25 и 30 градуса. \r\nАтмосферното налягане ще остане без съществена промяна и ще е малко по-високо от средното за месеца, сочи  на синоптиците от НИМХ.\r\nВ планините ще бъде предимно слънчево с временни увеличения на облачността. Ще духа слаб до умерен вятър от изток-югоизток. Максималната температура на височина 1200 м ще бъде около 20 градуса, на 2000 м - около 14 градуса.\r\nПо Черноморието също ще се задържи слънчево. Ще духа до умерен североизточен вятър. Максималните температури на въздуха ще са между 22-24 градуса. Температурата на морската вода е 24 градуса, вълнението на морето ще бъде 2-3 бала.\r\n                \n                Слънчево ще остане времето и в събота. Температурите слабо ще се повишат и максималните ще бъдат между 26 и 31 градуса.\r\nВ нощта срещу неделя и през самия ден вятърът ще се ориентира от северозапад и временно ще се усили, в Източна България по-късно през деня ще стане североизточен. \r\nОблачността ще се увеличи и на места, главно в Североизточна България, ще превали, в отделни райони ще има и гръмотевична дейност. Температурите ще се понижат, повече в Северна и Източна България.\n\r\n ", "date": "2018.09.21", "title": "Слънчево до събота! От неделя се разваля и завалява"}
{"url": "https://www.dnes.bg/temida/2018/09/21/450-signala-za-korupciia-na-visshi-chinovnici-a-obvineni.388439", "text": "450 сигнала, съдържащи информация с данни за корупция на лица, заемащи висша публична длъжност, са постъпили в Комисията за предотвратяване на корупцията и отнемане на незаконно придобито имущество (КПКОНПИ) от създаването ѝ преди няколко месеца. \r\nПред \"Фокус\" зам.-председателят й Антон Славчев обясни, че над 330 от сигналите са проверени, като по част от тях действително са установени данни за престъпления и органите на прокуратурата са уведомени. \r\n\"Извършени са проверки и по над 250 постановления на Специализираната прокуратура. По голяма част от тях бяха извършени задълбочено и се установиха данни за престъпления, по които прокуратурата поиска досъдебни производства\", каза още той.\r\nЗам.-председателят на КПКОНПИ посочи, че зависи от прокуратурата кога лицата ще бъдат привлечени като обвиняеми.\r\n ", "date": "2018.09.21", "title": "450 сигнала за корупция на висши чиновници. А обвинени?"}
{"url": "https://www.dnes.bg/sofia/2018/09/21/sharan-gigant-na-kukata-32-kila-krai-vrajdebna.388440", "text": "Гигантски 32-килограмов шаран бе уловен на езеро край София. Уникалното постижение регистрира Владимир Веселинов (31 г.) от софийското село Реброво.\r\nТой издърпал трофеен унгарски шаран на баластриерата край Враждебна, пише \"България днес\".\r\nЗамятал е с дънна въдица, като стръвта е била протеиново топче с аромат на ананас. Мястото предварително е захранвано, а въдиците билиа вкарвани с радиоуправляема лодка.\r\nШаранът е ударил към 10 часа преди обяд вчера и след двайсетина минути е бил изваден.\r\nВладимир е бил сам, но в ключовия момент му е помогнал съседен риболовец. Трофеят не е изяден, върнат е обратно във водата.\r\n ", "date": "2018.09.21", "title": "Шаран гигант на куката: 32 кила край Враждебна"}
{"url": "https://www.dnes.bg/stranata/2018/09/21/kyde-e-silviia-vidite-li-ia-naberete-038-640-640.388441", "text": "Продължава издирването на изчезналата в събота 18-годишна ученичка Силвия Петрова от Димитровград. \r\nМомичето е в неизвестност вече цяла седмица, след като е видяна от хора за последно в събота.\r\nОбявен е и денонощен телефон 038/640 640, на който може да се подава информация за изчезналата ученичка на ПМГ \"Иван Вазов\".\n\r\nМомичето се е прибрало от село в събота. За последно Силвия е засечена на камерите за видеонаблюдение в неделя. След това тя беше обявена за общодържавно издирване.\r\nДевойката е висока около 178 см, има слабо телосложение, коса права - дълга и тъмно кестенява, бяло продълговато лице.\r\nЗа последно е била облечена с тъмно-зелено на цвят яке, жълта на цвят блуза, черен спортен панталон-клин, червено-бели маратонки. Със себе си носи черна, средна по големина раница.\r\nПолицията умолява при информация за Силвия да се звъни на денонощния телефон или в най-близкото полицейско управление.\r\n ", "date": "2018.09.21", "title": "Къде е Силвия? Видите ли я, наберете: 038/640 640"}
{"url": "https://www.dnes.bg/akoshtete-vqrvaite/2018/09/21/6-neshta-koito-triabva-da-napravite-prez-vashite-30.388397", "text": "Честит 30-и рожден ден! Слагаме началото на един нов етап в живота. 30-те години са чудесни за поставяне на нови цели, за преоткриване на себе си чрез хобита например. За време, което да инвестираме по най-разумния начин. Ако вие вече сте духнали 30 свещички върху тортата, вижте какво е добре да промените.\r\n\r\nАко през 20-те си години не сте успели да спестите малко пари, то сега е време да поправите това. Финансовите специалисти съветват да заделяме всеки месец 10% от възнаграждението си. Ако тази сума е голяма за вас, започнете с по-малко.\r\nСъщо така:\r\nНаправете свой основен приоритет да платите всичките си дългове възможно най-скоро.\r\n                    \n                    \n                Не купувайте дом, освен ако не можете да си позволите да получите добра ипотека с добри цени.\r\nНе инвестирайте в нещо, което не разбирате. Не се доверявайте на брокерите.\r\n\r\nВсички знаем, че трябва да се грижим за здравето си. Да се храним здравословно, да спортуваме редовно. Вие какво правите по въпроса? Без значение дали здравословното ви състояние го налага или не, започнете с тази промяна. Тялото ще ви благодари. Не го приемайте за даденост, за него трябва да полагате грижи всеки ден.\r\n", "date": "2018.09.21", "title": "6 неща, които трябва да направите през вашите 30"}
{"url": "https://www.dnes.bg/stranata/2018/09/21/spusnati-barieri-vlakyt-idva-smela-uchitelka-povejda-deca-i.388450", "text": "\r\nУчителка превежда група деца през жп прелез при спуснати бариери и при застрашително прииждащ влак.\r\nКритичната ситуация е заснета и качена във Facebook от Филип Каролев, любител на теснолинейката във Велинград, на прелеза при Клептуза. Случката се разиграва вчера, около 17:30 часа.\r\nНа видеото се вижда как автоматичните бариери се спускат, а светлинната сигнализация предупреждава за опасност.\r\n                    \n                    \n                В този момент към мястото се приближава група с малки деца, на видима възраст около 5-6 години. Води ги жена, която спира на релсите, оглежда се и ги инструктира с жестове да тичат.\r\nНяколко хлапета на бегом пресичат от другата страна, но в този момент другите виждат влака и спират.\r\nСъщевременно дотичва друга учителка, която застава пред тях, за да им попречи да последват другарчетата си. Следва суматоха, при която не се вижда дали при преминалата група деца има възрастен.\r\nСлед преминаването на влака първата учителка вече е между тях, а те уплашени са се събрали около нея.\r\n\"Този влак се движи със скорост 70 км в час. Понеже влиза в гарата, намалява скоростта до 25-35 км в час\", обясни пред bTV Филип Каролев.\r\nСпоред него с кола, когато натиснеш спирачката при 100 км/ч, тя спира за 30 метра, но спирачният път на един влак е над 200 м.", "date": "2018.09.21", "title": "Спуснати бариери, влакът идва! Смела учителка повежда деца и..."}
{"url": "https://www.dnes.bg/world/2018/09/21/vietnamskiiat-prezident-pochina-na-61-godishna-vyzrast.388452", "text": "Виетнамският президент Чан Дай Куанг почина днес на 61-годишна възраст във военна болница в Ханой, съобщиха виетнамски държавни медии, цитирани от световните агенции.\r\n\"Президентът се бореше с тежко заболяване, но въпреки всички усилия на отечествените и чуждестранни медици не можа да оздравее\", се казва в съобщение на централното управление за здравеопазване, което отговаря за грижите за здравето на партийните и държавните ръководители на Виетнам. \r\n/БТА/\r\n ", "date": "2018.09.21", "title": "Виетнамският президент почина на 61-годишна възраст"}
{"url": "https://www.dnes.bg/temida/2018/09/21/pyrjolki-chushleta-orehcheta-zatvornik-si-gi-iska-ili-iska-46-bona.388442", "text": "Небезизвестният затворник Бисер Манолов, изтърпяващ доживотно наказание без право на замяна, поиска 46 хил. лв. обезщетение от ГД \"Изпълнение на наказанията\" заради неполучени хранителни пратки.\r\nВ исковата си молба пред Административния съд в Кюстендил Манолов е посочил, че в продължение на близо 2 години не е получавал от близките си така любимите му печени чушки, белени орехи, кашкавал, пържоли и пържен черен дроб.\r\nВ резултат на това е изпадал в психически и физически дискомфорт, като се чувствал безсилен и потиснат.\n\r\nСпоред магистратите лишените от свобода по време на свиждане могат да получават храни и предмети, които имат право да ползват и държат при себе си.\r\n                    \n                    \n                Списъкът на тези храни и вещи е определен със заповед на министъра на правосъдието.\r\nВ разпоредба пък е въведена забрана по време на свиждането да се предават и приемат каквито и да е предмети между лишените от свобода и посетителите им.\r\nВ крайна сметка Административния съд в Кюстендил отхвърли иска на Манолов като неоснователен, като отделно от това затворникът ще трябва да плати и 100 лв. съдебни разноски по делото, пише \"Монитор\".\r\nБисер Манолов попадна в затвора, след като на 14 май 1994 година разстреля сарафката Виолета Георгиева в центъра Кюстендил, при обир на 2 млн. лева.\r\nТой получи първоначално смъртна присъда, която бе заменена в доживотен затвор без право на замяна след падане на мораториума през 1998 година.\n\r\n ", "date": "2018.09.21", "title": "Пържолки, чушлета, орехчета… Затворник си ги иска или иска 46 бона!?"}
{"url": "https://www.dnes.bg/index/2018/09/21/receptata-dnes-pecheni-kartofi-s-tikvichki-i-chushka.388353", "text": "\r\n2 тиквички\r\n4 големи картофа\r\n1 чушка\r\n1 скилидка чесън\r\n¼ чаша зехтин\r\nчервен пипер на вкус\r\nсол на вкус\r\nчерен пипер на вкус\r\n\r\n\r\n \r\nЗагрейте фурната на 200 градуса. Намазнете тавичка за печене. В нея смесете нарязаните в размер по избор зеленчуци и пресования чесън. Оваляйте ги добре в мазнината. Поръсете с подправките. Разбъркайте. Печете за 1 час като от време на време отваряте и разбърквате.\r\n\r\n", "date": "2018.09.21", "title": "Рецептата Dnes: Печени картофи с тиквички и чушка"}
{"url": "https://www.dnes.bg/stranata/2018/09/21/rekoltata-e-dobra-zashto-hliabyt-poskypva.388446", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНяма никакво основание за по-високи цени на хляба. В това бе категоричен председателят на Държавната комисия по стоковите борси и тържищата (ДКСБТ) Владимир Иванов пред .\r\n\"Реколтата е от порядъка на 5,3 и 5,5 млн. тона, това е много добра реколта. По-ниска от миналата година, но води до достатъчно количество зърно. Няма основания за паника, всичко се случва по пазарен начин. Имаме нормален пазар и достатъчно количество зърно\", увери той.\n\n\n\r\nШефът на ДКСБТ посочи, че по-големият проблем са разходите, които се плащат за заплати. По думите му основна причина за повишаване на цената може да бъде по-високата част на бизнеса, който влиза в светлата икономика. Другото било спекула и желание за по-голяма печалба.\r\n                    \n                    \n                Владимир Иванов отбеляза, че всеки септември се наблюдава подобен тип истерия и не се съгласи с тезата, че големите търговски структури са регулатор на пазара. Цената става след срещата между търсенето и предлагането, подчерта той.\r\n\"Ще ядем добър хляб. Имаме покълнато зърно, имаме висококачествено и нискокачествено. Да се твърди, че има нужда от драстично поскъпване - не. Ако има някакъв проблем, той е в разходите на съотвения бранш\", настоя Иванов.\r\nЗа финал на разговора той съобщи, че в последните години наблюдаваме висококонкурентен пазар и повишаване на земеделското производство. А свободната пазарна икономика била в сила.\n\r\n ", "date": "2018.09.21", "title": "Реколтата е добра! Защо хлябът поскъпва?"}
{"url": "https://www.dnes.bg/kino/2018/09/21/kari-fukunaga-shte-snima-25-iia-film-za-bond.388448", "text": "Американският режисьор Кари Фукунага ще заснеме 25-ия филм за Джеймс Бонд, съобщиха световните информационни агенции.\r\nСнимките трябва да започнат през март следващата година, близо до Лондон, а световната премиера на филма е планирана за 2020 г., предаде БТА.\r\nРежисьорът на филма \"Безродни зверове\" и на първия сезон на сериала \"Истински детектив\", за който получи награда \"Еми\" през 2014 г., ще замести отказалия се от продукцията британец Дани Бойл. Фукунага е първият американец, който ще заснеме филм за агент 007.\r\n\"Много се радваме, че ще работим заедно с Кари. Изобретателността му го превръща в отличен избор за представяне на следващите приключения на Бонд\", заявиха в Туитър продуцентите на филма Майкъл Уилсън и Барбара Броколи. \r\n ", "date": "2018.09.21", "title": "Кари Фукунага ще снима 25-ия филм за Бонд"}
{"url": "https://www.dnes.bg/notifikacii/2018/09/21/v-grad-medelin-zakriha-muzeia-na-pablo-eskobar.388447", "text": "Колумбийският град Меделин закри музей, посветен на покойния наркобарон Пабло Ескобар, един от най-богатите престъпници в историята, съобщиха ДПА и Франс прес.\n\r\nМузеят, който няма необходимия лиценз да функционира, е ръководен от Роберто Ескобар, брат на бившия шеф на картела \"Меделин\". Той бе затворен в сряда при съвместна операция на кмета на втория по големина град в Колумбия, заместник-министъра на туризма и миграционните служби.\n\r\nМузеят се намира в една от бившите къщи на Ескобар. Там са изложени негови мебели, лични вещи и автомобили, един от които с дупка от куршум.\n\r\n\"Не бих желал хората да идват в нашия град, в нашата страна, за да възхваляват престъпността. А още по-малко от това да забогатяват тези, които са нанесли най-много вреди на страната\", заяви пред журналисти кметът Федерико Гутиерес Сулуага.\n                \n                \r\nСпоред градския секретариат по сигурността туристите са плащали по 90 000 песос (около 30 долара) вход. Роберто Ескобар твърди, че не е имало такса за вход, а посетителите са давали дарения, които са отивали за дарения.\n\r\nНа Роберто Ескобар е наложена глоба в размер на 36 милиона песос (12 200 долара).\n\r\nПабло Ескобар, смятан за отговорен за убийството на около 6000 души, бе застрелян от силите за сигурност през 1993 г., припомня БТА.", "date": "2018.09.21", "title": "В град Меделин закриха музея на Пабло Ескобар"}
{"url": "https://www.dnes.bg/politika/2018/09/21/marinov-se-oglejda-za-glavsek-na-mvr-koi-li-shte-e-toi.388456", "text": "Новоизбраният вътрешен министър Младен Маринов обяви, че не е говорил с конкретен човек за поста на главен секретар. \r\n\"Сондирал съм мнения. Но има длъжност заместник-главен секретар. В момента той изпълнява функциите на главен секретар. Това е Георги Арабаджиев\", обяви той пред Нова тв.\n\n\n\r\n\"Притесняват ме големите очаквания, които ме карат да се мобилизирам и да се покажа във върхова форма. Надявам се и сега да е така. Но като знам с какъв екип работя в момента, имам увереност да продължа\", призна Маринов в първия си ден на висшия държавен пост.\r\n\"Семейството ми винаги ме е разбирало. Имам дъщеря на 23 години и син, който след няколко дни ще навърши 18 години. Добри деца са\", допълни той.\r\n                    \n                    \n                В четвъртък президентът Румен Радев отправи критики към номинацията на Маринов за министър с думите: \"Просто е парадоксално: Премиерът маха министър на вътрешните работи заради мърлявата работа на полицията, както той се изрази. А по закон тази мърлява работа се планира, организира, ръководи и контролира от главния секретар на МВР, който пък съответно, заради тази мърлява работа, се предлага за министър. Аз не го разбирам това\".\r\nДнес Маринов коментира това изказване така: \"Всеки има право на мнение и на оценка. Но аз стъпвам на фактите\".", "date": "2018.09.21", "title": "Маринов се оглежда за главсек на МВР. Кой ли ще е той?"}
{"url": "https://www.dnes.bg/obrazovanie/2018/09/21/remonti-vmesto-klasni-stai-v-ezikovata-v-plovdiv.388445", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕзиковата гимназия в Пловдив започна новата учебна година с недовършени ремонти. Фирмата, която е извършвала санирането и другите дейности по сградата, внезапно прекратила работа и се е оттеглила като изпълнител, въпреки сключения с Община Пловдив договор, предаде .\n\r\nТака учениците и преподавателите им посрещнаха първия учебен ден в класни стаи, които по-скоро приличат на строителни площадки. Преди години фирмата е правила ремонти на детски градини, но без да извърши всичките дейности по проектите.\n\r\nСтойността на поръчката за ремонта на Езиковата гимназия е за над 1 млн. лева. Той включва цялостно външно саниране, подмяна на дограмите на общежитията, ремонт на покрива и обновяване на отоплителната система. Започналият ремонт обаче остава недовършен.\n                    \n                    \n                \r\nДо момента фирмата изпълнител е извършила едва 20% от договореното за ремонт в Езиковата гимназия. Останалите дейности ще бъдат извършени от нова фирма чрез директно възлагане или бърза обществена поръчка. Все още обаче не е прекратен договорът с пазарджишката фирма \"Термикс ЕС\", тъй като общината не може да открие нейния собственик.\n\r\n ", "date": "2018.09.21", "title": "Ремонти вместо класни стаи в Езиковата в Пловдив!?"}
{"url": "https://www.dnes.bg/obrazovanie/2018/09/21/agresiia-i-obida-bili-li-sa-roditeli-uchitelka.388457", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПолицията и Регионалното управление по образованието в Стара Загора разследват инцидент в основното училище в село Калояновец, при който се стигна до вербална и физическа агресия между родители на ученик и неговата учителка. \r\nПреподавателката Весела Тодорова напусна работа, след като се оплака, че е била удряна и заплашвана. Коренно противоположна е версията на разневения баща на детето, което не било пуснато да пие вода.\r\nДиректорът на училището Христо Белчев разказа пред , че детето е било видимо разстроено след инцидента. Той го е попитал какво се е случило, но не е получил отговор.\n\r\n                    \n                    \n                \"Видях как бащата идва с голяма агресия, успях да го спра и да предотвратя по-сериозни ексцесии. Извиках г-жа Тодорова да ми обясни какво е станало. Не пожела да дойде при мен и каза, че ще си подаде молбата за напускане\", обясни директорът Белчев.\r\n\"Колегите не са били преки свидетели и не могат да твърдят дали е имало физическа разправа между страните. Ще извършим проверка в училището. Поканих при мен г-жа Тодорова, нямахме много време да разговаряме подробно. Води се досъдебно производство\", сподели директорът на Регионалния инспекторат в Стара Загора Татяна Димитрова.\r\nГоворителят на полицията в Стара Загора старши инспектор Ивелин Иванов съобщи, че в МВР са получени два сигнала, като първият е от бащата на детето. По-късно през деня възпитателката също подава жалба. Според нея е била блъскана от родителите на детето.\r\n\"Помолих Весела Тодорова да дойде, за да смъкнем малко напрежението. Тя сподели, че майката е влязла при нея в класната стая, блъснала я е и след това и детето я е ударило. Усетих голяма обида в учителката. За мен е категорично, че в българското училище подобни неща не трябва да се случват\", коментира случая зам.-кметът по хуманитарните дейности в старозагорската община Иванка Сотирова.", "date": "2018.09.21", "title": "Агресия и обида: Били ли са родители учителка?"}
{"url": "https://www.dnes.bg/health/2018/09/21/za-kakvo-pomagat-neven-ginko-biloba-i-cherna-borovinka.388392", "text": "Разширените вени са един от най-често срещаните проблеми свързани с кръвоносните съдове. По-често разширените вени се срещат при жените, отколкото при мъжете.\r\nБременност, наднормено тегло, ген, заседяване, работа, изискваща стоене, са сред най-вероятните причини за тяхната поява.\r\nВъпреки че има разнообразни и модерни начини за подобряване състоянието им, вижте и как може да облекчите неразположенията и с помощта на билки. Важно! Преди да приемате добавки, отвари, консултирайте се с лекар или фармацевт.\r\n\r\nХамамелис може да приемате под формата на чай или външно. Билката има стягащо, тонизиращо съдовете действие. Хамамелисът спомага за възстановяването на естествената еластичност на вената и може да помогне за облекчаване на болката и сърбежа, свързани с разширените вени.\r\n                    \n                    \n                Външно може да нанасяте върху засегнатите участъци с леки масажни движения масло от хамамелис по 2-3 пъти на ден. Движението трябва да става отдолу нагоре.\r\n\r\nАко вашите разширени вени са сърбящи, възпалени или раздразнени, тогава невенът е точно това, което ви трябва, за да облекчите симптомите. Неговите противовъзпалителни свойства намаляват отока и болката, като възстановяват кожата и подобряват кръвообращението.\r\nВ аптеките може да намерите мехлеми с невен или билково масло, което да нанасяте върху засегнатите места.\r\n", "date": "2018.09.21", "title": "За какво помагат невен, гинко билоба и черна боровинка?"}
{"url": "https://www.dnes.bg/stranata/2018/09/21/vyrvi-narode-vyzrodeni-kym-bydeshteto-na-balgariia-o-ezik-sveshten.388458", "text": "Първият учебен ден. Хиляди деца, стиснали здраво букет в ръка, се отправят към класните стаи, поемат дълбоко дъх и нямат търпение приключението \"Училище\" да започне. Чистотата в ентусиазма им може да трогне един вече пораснал и забравил за подобни вълнения възрастен. \r\nВ първи клас нямаш представа какво се случва в тази голяма и внушителна сграда, наречена храм на знанието. Ти си най-малкия заек сред всички зайци, по-нисък си от останалите на павилиона за храна и е много лесно да те избутат. \r\nИ когато те посрещнат в класната стая на първия учебен ден, с гордост можеш да прочетеш думите, написани като поздрав на бялата дъска от твоята скъпа учителка, която се е превърнала в твоя втора майка:\r\n                    \n                    \n                Снимка от първия учебен ден в свищивското училище СУ \"Николай Катранов\" обиколи социалните мрежи за секунди. Учител, застанал пред бялата дъска с дете. И двамата горди, усмихнати, а на заден фон се вижда фрапиращата правописна грешка. \r\nУчителката е Снежана Блажева – класен ръководител на II \"Б\" клас, която е с 35-годишен стаж. Поръчала изработката на надписа в книжарница, само ден преди първия учебен ден. \r\n\"ПРОДИКТУВАХ на служител на книжарницата, на която се доверих за изработването му. Не съм и допускала, а и не вярвам, че някой не знае как се пише името на родината ни! Но след 35-годишна упорита и ползотворна работа за овладяване правописа от учениците ми, и това видях, преживях!\", пише учителката в своя Facebook профил. \r\nГрешката останала незабелязана, едва докато снимката не била качена във Facebook. И предизвика бурна реакция от хиляди потребители. \r\nВъпреки притесненията на учителката, че всички ще я помислят за неграмотна, родителите не я винят. Кметът и училищното ръководство напълно подкрепят педагога. Снежана Блажева е категорична, че въпреки стреса, няма да се откаже от учителската професия. \r\nПроблемът за печатната грешка не е в учителката. Не е и в онзи, препечатал надписа. Проблемът е много, много по-дълбок и е във всички нас. \r\nПроблемът е в системата, в която мотивираните учители се броят на пръсти. Същите онези, които трябва да научат децата на България да обичат и да търсят знанието. Демотивирани от системата, искрата им угасва, каузата и мисията им се превръща в рутина, смазана от десетките канцеларски дейности, които са принудени да извършват, наред с учителството. \r\nПроблемът е в родителите, които предпочитат да оставят детето пред компютъра или телефона, вместо да му прочетат книга или пък да седнат и да научат азбуката, много преди то да влезе в първи клас. А там, в мрежата, често се пише на шльокавица. Често bude6teto na balgaria коментира във Facebook и хули всеки, допуснал някаква грешка в живота си. Защото е по-лесно да съдиш зад монитора. \r\nПроблемът е, че учебниците са написани на неразбираем, сложен и объркан език, който остава недостъпен за учащите, чийто ентусиазъм изчезва с всяка изминала година, докато накрая очите им не станат празни. Същите онези очи, които са светели и шарели с любопитство на най-първия учебен ден. А те, учениците, постепенно стават все по-демотивирани и разочаровани от българското образование.\r\nПроблемите са много и те не са само в училището. Те са и в самите нас. А когато се натрупват системно, \"Бъдещето на Балгария\" не изглежда никак светло.", "date": "2018.09.21", "title": "Върви народе възродени към \"Бъдещето на Балгария\"! О, език свещен... "}
{"url": "https://www.dnes.bg/stranata/2018/09/21/zdraveopazvane-bg-blokirani-transplantacii-chakashti-umirat.388453", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПациенти излязоха на бунт, заради блокирани трансплантации. 29-годишният Адриян Петков се нуждае от спешна трансплантация на бял дроб, но не може да бъде опериран в чужбина, поради административни пречки.\n\r\nМуковисцидоза е диагнозата, с която Адриян живее от 5-годишен. Състоянието му се влошава драстично преди месеци. Тогава той разбира, че трансплантацията, от която се нуждае, е неотложна. Още за неговата история може да чуете в репортажа на репортера на Милена Енчева.\n\r\n\"Всеки месец някой от чакащите умира. По-важното в момента е да не се чудим в последствие кой е бил виновен. Нека първо да се извършат трансплантациите. Последно време получаваме само обещания. Организирахме 3 протеста. Имахме 2 разговора с министър Жени Начева. Бяха давани обещания за след 2 седмици и така минаха месеци. Не се прави достатъчно. Не е достатъчно упорит трудът на Агенцията и на Министерството\", категоричен бе Георги Костов от Асоциацията на пациентите с белодробни заболявания (АПБЗ) .\n                    \n                    \n                \r\nТой подчерта, че пациентите имат нужда от помощ днес. Не утре, не другиден, не след месец.\r\n\"Евротрансплант\" е система за спогодба между няколко европейски държави за обмен на органи. В момента България търси начин да пробие чрез тази система. Изпратили сме иск за нов разговор с министър Начева. Но засега нямаме отговор. Продължаваме с протестите. Следващата демонстрация няма да се казва \"Здравен имигрант\", а \"Предизвестена смърт\", отбеляза още Костов.\n\r\n ", "date": "2018.09.21", "title": "Здравеопазване BG: Блокирани трансплантации, чакащи – умират!"}
{"url": "https://www.dnes.bg/notifikacii/2018/09/21/zadava-se-voina-mejdu-cyrkvite-zaradi-ukraina.388454", "text": "Руската православна църква може да обяви Вселенския патриарх за нелигитимен. Политическите и военните битки за Украйна се пренесоха и в православната църква. Москва може да получи подкрепа и от БПЦ, коментира Константин Егерт в материал, публикуван в \n\r\n\"Прекъсване на дипломатическите отношения\" – Волоколамският митрополит Иларион, първият дипломат на Руската православна църква (РПЦ), много точно определи решението на Светия Синод в Москва. Синодът постанови, че временно спира да споменава името на Вселенския патриарх Вартоломей по време на литургии и прекъсва всякакви контакти със структури, които се председателстват от Вселенската патриаршия.\n                \n                \r\nСледващата стъпка ще бъде прекъсването на евхаристичното взаимодействие, тоест да се забрани на духовниците от двете църковни юрисдикции да участват в общи богослужения, а на вярващите – да се причестяват в храмовете под егидата на другата патриаршия. Тази стъпка е много по-сериозна от първата, защото ще доведе до нещо нечувано: РПЦ ще обяви за нелигитимен най-древния православен патриарх. Сигурен съм, че тя ще бъде предприета съвсем скоро, защото патриарх Вартоломей няма да се откаже от плановете си за автокефална Украинска православна църква (УПЦ).\n\r\n\r\nВ резиденцията на Вартоломей в истанбулския квартал \"Фенер\" смятат следното: когато през 17-и век е дал на московския митрополит правото да назначава епископи в Киев, Константинополският патриарх изобщо не се е отказал от своята юрисдикция в Украйна. В Москва обаче твърдят точно обратното: че Украйна е била предадена завинаги под юрисдикцията на РПЦ. Дискусията дали Вартоломей има право да изпраща свои екзарси в Киев във връзка с бъдещата независимост на УПЦ ще се точи години, ако не и десетилетия. Но нека да си припомним, че църковните конфликти понякога траят цели столетия.\n\r\nПовечето автокефални православни църкви най-вероятно няма да оспорят решението на Вселенския патриарх. РПЦ ще се окаже в изолация - или в полуизолация, в случай, че по стар обичай получи подкрепа от Грузинската, Сръбската и Българската православна църква. \n\r\nСлед това ще възникне и конфликт около църковните имоти в Украйна. Нека не забравяме, че в Украйна има достатъчно радикално настроени хора, а и провокатори на руските тайни служби. Особено пък като имаме предвид, че догодина там предстоят президентски и парламентарни избори. Опасявам се, че може да се стигне дори до масови безредици на квазирелигиозна основа. И Кремъл ще разполага с прекрасен повод да подклажда дестабилизирането на страната, с която Русия вече от пет години води война.\n\r\n\"Война\" – това, впрочем, е най-важната дума в тази междуцърковна криза. Бившият митрополит на РПЦ, а сега духовен глава на самообявилата се Киевска патриаршия Филарет Денисенко още в средата на 1990-те години изпрати до Вселенския патриарх молба за църковна автономия. Тази и последвалите молби дълго време оставаха без отговор, а Вселенският патриарх не делегираше никакви екзарси в Киев. Моето лично мнение е следното: дори да не съществуваше Вселенски патриарх, въпросът за учредяването на автокефална УПЦ тъй или иначе щеше да възникне тъкмо сега.\n\r\nЗащото официалните говорители на РПЦ вече от четири години говорят за „руския свят\", за „украинци и руснаци като един народ\" и за „гражданската война на украинска земя\", а това нямаше как да не предизвика ответна реакция, изразяваща се в желанието да се скъса с всичко московско и да се направи своя собствена, национална и патриотическа църква. Тъкмо тази църква, която под името „Киевска патриаршия\" продължава да благославя батальоните, отправящи се към фронта, да организира болници за ранените и да събира колети за войниците. Именно логиката на войната ускори процеса на църковната независимост. Ако го кажем с езика на бизнеса: голямото украинско търсене в крайна сметка роди и предлагането откъм Истанбул.\n\r\n\n\r\nЧаст от най-активните представители на православната общественост и духовниците в РПЦ напоследък взимат на въоръжение нов аргумент: възникването на украинска автокефалия ще предизвика разпространяването на ерес, или казано по-просто - на национализма в новата украинска църква. Но според мен, във военни условия това е просто неизбежно. Все пак доста странно е, че тези обвинения идват именно от страна на онези, които поощряваха молебените на позициите на така наречените „опълченци\", призоваваха руснаците към освободителна борба и славословеха създаването на „Новорусия\". Инстинктивният имперски шовинизъм, който е присъщ на голяма част от клира и вярващите в рамките на РПЦ, се сблъска с неизбежния в условията на война национализъм на бившите украински „братя\".\n\r\nРПЦ имаше един-единствен начин да запази влиянието си в съседната страна: тя трябваше своевременно, ясно и недвусмислено да осъди украинската политика на Кремъл или поне да се разграничи от нея. Но понеже това не се случи, автокефалията ще я бъде, а вероятно ще настъпи и разкол сред украинските православни. Още повече, че Кремъл няма да пожали сили и средства, за да го разпали. Та нали на война всички средства са позволени?\n\r\nСвидетели сме на окончателното погребване на месианските претенции на руската църковна йерархия и на концепцията за някакъв „руски свят\". А това може да постави началото на нещо ново в живота на Православната църква. Макар че е наивно да се очаква, че клирът или православната общественост ще си направят някакви трезви изводи. Отделянето на Украйна ще бъде приписано на безпринципния Порошенко, на гръцките интриганти от Вселенската патриаршия, които завиждат на могъществото на РПЦ – и, разбира се, на американците, без които, както се знае, в света никога нищо не се случва.\n\r\nТук, при това съвсем сериозно, трябва да добавим и НАТО. Защото преди ръкополагането си сегашният патриарх Вартоломей е отбил двугодишна срочна военна служба като офицер в турската армия. Около този факт в неговата биография вече се вдигна голяма пушилка във форумите на православната блогосфера.\n\r\nЦърквата (заедно с по-голямата част от руското общество) и занапред ще продължи да играе вече привичната ѝ роля на жертва на някакъв световен заговор. А това означава, че тя по-скоро ще се окаже неподготвена и за неизбежно надвисващите над Русия социални и политически бури. Така, както не беше готова и за кризата около Украйна, пише авторът.\r\n \r\n", "date": "2018.09.21", "title": "Задава се война между църквите – заради Украйна"}
{"url": "https://www.dnes.bg/akoshtete-vqrvaite/2018/09/21/otkakto-sviat-svetuva-ima-7-vida-liubov-vijte-koi-sa.388395", "text": "Откакто съществува светът, та и до днес, все още никой не може да даде точно обяснение за това какво е любовта.\r\nПрез 80-те години на миналия век американският психолог Робърт Стърнберг разработва трикомпонентна теория за любовта, която включва емоционална близост, страст и ангажираност. На по-късен етап определя и 7 вида любов.\r\nТази типология ще ви помогне да определите в каква връзка сте сега. Разбира се, бихте могли и да не попадате в тези дефиниции.\r\n\r\nТова е периодът, в който хората едва се познават, но се чувстват взаимно привлечени. В такава връзка двама души често нямат ни най-малка представа дали имат или не нещо общо, но все пак остават заедно.\r\n                    \n                    \n                Според психолога, това увлечение може да се превърне в нещо по-голямо с течение на времето, но това невинаги се случва.\r\n\r\nВ такива отношения всеки от двата партньора винаги може да бъде себе си. В този вид любов хората обикновено са обединени от общи интереси, възгледи за живота и чувството, че са разбрани. Психолозите вярват, че такава интимност, без страст и ангажираност, по-скоро ще доведе до приятелство, отколкото до пълноценна любов.\r\n", "date": "2018.09.21", "title": "Откакто свят светува... Има 7 вида любов! Вижте кои са "}
{"url": "https://www.dnes.bg/politika/2018/09/21/skandali-i-rokadi-novi-ministri-stari-problemi.388466", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДепутатите вчера освободиха от постовете им подалите оставка министри на регионалното развитие Николай Нанков, на транспорта Ивайло Московски и на вътрешните работи Валентин Радев. \r\nНа тяхно място народните представители избраха предложените от премиера Бойко Борисов кандидати за нови членове на правителството, съответно Петя Аврамова, Росен Желязков и Младен Маринов. Тримата нови министри положиха клетва и от днес заемат овакантените министерски кресла.\r\nВсе пак гласуването на кандидатурите беше придружено от грозни скандали между опозиция и управляващи. В същото време репликите между премиер и президент не стихват и упреците продължават.\n\n\n\r\n                    \n                    \n                Според политолога Цветанка Андреева смяната на министрите уж трябваше да има оздравителен ефект, но всъщност стана точно обратното.\r\n\"Противопоставянията в коалицията и в НС все повече се изостриха. Новите министри разбуниха отново духовете в правителството. Радев не просто удовлетворява егото си, той вече реализира по-дълбока политическа стратегия. Тук вече не става въпрос за институционална битка, може би по-скоро за задълбочена стратегия\", подчерта още Андреева в \"България сутрин\".\r\nТя е на мнение, че Радев вече \"играе\" на политическата сцена като политически водач, а не като президент.\r\nСпоред Недялко Недялков въпросната криза с неподписания указ беше инсценирана от президента, за да се привлече общественото внимание.\r\n\"Формално всичко почна от неиздаването на указа за Младен Маринов. Егото на президента явно бе накърнено от минали събития. Предстои номинация на посланици, а се говори, че там също има дрязги. Борисов най-после удари по масата и каза на Радев да направи партия или да оглави БСП\", коментира още Недялков пред . ", "date": "2018.09.21", "title": "Скандали и рокади: Нови министри – стари проблеми!"}
{"url": "https://www.dnes.bg/obrazovanie/2018/09/21/razocharovanie-i-ot-sistemata-i-ot-gildiiata-uchitelkata-v-kaloianovec.388485", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПотърпевшата възпитателка от училището в село Калояновец Весела Тодорова е обидена на колегите си и чувства се предадена и продадена. Това сподели тя пред камерата на  след проявената агресия срещу нея от страна на родители.\r\nПо-рано през деня пред камерата ни застанаха директорът на училището Христо Белчев и шефът на Регионалния инспекторат в Стара Загора Татяна Димитрова. Подалата молба за напускане учителка обаче подчерта, че много от думите им за случилото се не са верни.\n\n\r\n\"Аз съм много обидена на колегите, на учителската гилдия, на директора и на г-жа Димитрова\", каза Тодорова и добави, че иронично е благодарила на колегите си, че не са на нейна страна.\r\n                    \n                    \n                По думите на пострадалата учителка, Татяна Димитрова я кани на среща, но ѝ казва, че драматизира случая, трябвало да изтърпи ситуацията и да не обръща внимание.\r\nДиректорът Белчев пък ѝ бил казал да се маха. А самата тя се чувства продадена, тъй като бащата обещал на директора да не изтегля детето си от училището.\r\nУчителката е категорична, че не е излизала в двора на училището. Тодорова отбеляза, че има колежка, която е била до нея и е свидетел на нападението, и призова журналистите да се насочат към нея.\r\n\"Не може да нахълтват по време на учебен процес 15-20 души в кабинета ми и да се саморазправят с мен. И директорът и бащата да твърдят безпардонно, че това нещо не е случвало в кабинета ми\", настоя учителката.", "date": "2018.09.21", "title": "Разочарование и от системата, и от гилдията... Учителката в Калояновец"}
{"url": "https://www.dnes.bg/notifikacii/2018/09/21/sprete-ogynia-za-24-chasa-sprete-voinite-sprete.388488", "text": "\n\r\nПравото на мир и 70-годишнината от приемането на Всеобщата декларация за правата на човека на ООН бяха отбелязани с инициативи пред Паметника на незнайния войн в София.\r\nАкцент на честванията по света бе прекратяването на огъня и спирането на военните действия по света за 24 часа. \r\nМеждународният ден на мира - 21 септември, е обявен от ООН през 1981 г. и повторно приет през 2001 г. с резолюция на световната организация. У нас той се отбелязва от над 10 г.", "date": "2018.09.21", "title": "Спрете огъня! За 24 часа спрете войните... Спрете"}
{"url": "https://www.dnes.bg/obrazovanie/2018/09/21/edva-globa-za-uchitelkite-s-preleza-skoro-i-nakazanie.388494", "text": "Учителките, които преведоха деца през жп прелез при спуснати бариери и наближаващ влак, вече са глобени по Закона за движение по пътищата, а до дни ще получат и дисциплинарно наказание, обяви пред \"Дарик\" директорката на Основно училище \"Неофит Рилски\" във Велинград Юлия Трионджиева.\r\nСлучката от вчера стана известна, след като мъж публикува клип на случилото се във Facebook.\n\r\nОт него е видно как група от малки ученици пресича жп линията, след като всички сигнализации за идващ влак са направени. Групата е водена от две учителки и след като се вижда приближаването на самия влак, едната от тях спира част от учениците до линията.\r\n                    \n                    \n                \"Обясниха, че след като са наближили прелеза, не са видели влакът да идва и съответно част от децата са пресекли линията. Децата, като са чули звуковия сигнал на влака, и са изпаднали в някаква паника, макар че те са малки и при всяка една ситуация, дори при спъване на човек изпадат в такова състояние. Но съответно учителките са реагирали адекватно на тяхното поведение и се вижда, че са разделени на групички в присъствието на по една от учителките\", каза Трионджиева.\r\nОт МВР вече са се сезирали по случая и на двете учителки е наложена глоба. Те са на работа днес, а до дни ще стане ясно кое от трите наказания ще им бъде наложено - забележка, предупреждение за уволнение или уволнение.\r\n\"Най-вероятно третият вариант няма да се случи, тъй като не е имало реално опасност за живота на децата\", смята директорът на училището.\r\n ", "date": "2018.09.21", "title": "Едва глоба за учителките с прелеза! Скоро и наказание..."}
{"url": "https://www.dnes.bg/eu/2018/09/21/za-i-sreshtu-ungariia-kak-sa-glasuvali-evrodeputatite-ni.388499", "text": "Как са гласували евродепутатите за налагането на санкциите от Европейския съюз срещу Унгария и каква е позицията на държавата ни по въпроса отново стана повод соцлидерката Корнелия Нинова да нападне премиера Бойко Борисов.\n\n\n\n\r\nВчера червената шефка обвини министър-председателя в двойна външна политика - една в България и една навън, а Борисов отвърна, че разцеплението е именно сред социалистите. Той настоя, че именно евродепутатите на БСП са гласували срещу Унгария.\r\nДнес соцлидерката отсече, че това е лъжа и уточни, че само Сергей Станишев е бил \"За\" санкциите срещу Унгария.\r\n\"Втори ден министър-председателят лъже, че евродепутатите на БСП са гласували срещу Унгария. Ние имаме четирима евродепутати, от които само един - Сергей Станишев е гласувал \"За\" санкции срещу Унгария\", настоя Нинова.\r\n                    \n                    \n                Тя препоръча и премиерът да \"погледне неговата група, защото наговата евродепутатка Ева Майдел се е въздържала\".\r\nНинова настоя и че най-важното е как България ще представи позицията си в Съвета.\r\n\"Думата там има единствено министър-председателят Бойко Борисов. От неговите досегашни изявления едно говори в Бълагиря, друго там. Очевидно, за да избяга от конфуза, в който сам се вкарва, и двойната външна политика, лъже за БСП\", настоя соцлидеката.\n\r\n\n\r\n ", "date": "2018.09.21", "title": "\"За\" и \"срещу\" Унгария: Как са гласували евродепутатите ни?"}
{"url": "https://www.dnes.bg/akoshtete-vqrvaite/2018/09/21/puh-psihar-negyr-v-teletybis-kakvo-ne-znaete.388476", "text": "Всеки има свои любими персонажи от детските години. Ето какво вероятно не знаете за героите от най-известните детски книжки, филми и сериали, според The Sun. \r\n\r\nВсички герои от \"Мечо Пух\" страдат от психични заболявания. Мечето би направило всичко възможно, за да се добере до мед, което е опасна импулсивност. Прасчо е раздразнителен и страда от безпокойство и подтиснатост. Тигърът е много енергичен, но има Хиперкинетично разстройство с нарушение на вниманието. Магарето Йори страда от ниско самочувствие, ниско самоуважение, депресия, а винаги напрегнатия заек показва симптоми на Обсесивно-компулсивно разстройство.\r\n \r\n\r\nТелетъбисите всъщност са от различни раси. Лицето на Дипси е малко по-тъмно от тези на другите. Когато сериите се излъчват в САЩ, създателите на \"Телетъбис\" казват на американските зрители, че Дипси е трябвало да е негър, а По да е китайка.\n                    \n                    ", "date": "2018.09.21", "title": "Пух – психар, негър в Телетъбис... Какво не знаете?"}
{"url": "https://www.dnes.bg/usa/2018/09/21/bebeta-i-vyzrastni-raneni-pri-ataka-s-noj-v-iasli-v-niu-iork.388506", "text": "Три бебета и двама възрастни бяха ранени при нападение с нож в денонощни детски ясли в Ню Йорк.\r\nАтаката е била извършена от 52-годишна служителка на детското заведение. \r\nТя е била открита в мазето с рани от нож, които сама си била нанесла. Откарана е в болница, където е под наблюдение.\r\nРанените бебета са две момичета и едно момче, като едното от момичетата е в тежко състояние. Ранените възрастни са баща на едно от бебетата и служител на центъра, пише БТА.\r\nНападението е било извършено в квартала Куинс.\r\n ", "date": "2018.09.21", "title": "Бебета и възрастни ранени при атака с нож в ясли в Ню Йорк"}
{"url": "https://www.dnes.bg/politika/2018/09/21/nov-glavsek-koito-i-da-e-borisov-pyrvo-s-radev-shte-go-obsydi.388501", "text": "Предложението за нов главен секретар на МВР първо ще обсъдя с президента, заяви премиерът Бойко Борисов. \n\r\n\"Преди каквото и име да се спомене, ще го потърся в удобно за него време, ще мотивирам кандидатурата, ще сложа няколко имена и вече тогава ще пристъпим към необходимите по закон съгласувателни процедури. Системата има нужда от професионализъм, от спокойствие и аз съм убеден, че е и той ще погледне държавнически\", каза Борисов.\r\n                    \n                    \n                Той добави, че ще обсъди предложението първо с президента Румен Радев, за да е сигурно, че \"няма да се получи стрес в системата\".\n\n\n\n\r\n\"ГЕРБ е партия на практическите действия, а не на постовете\", каза още премиера и посочи, че 6 от 6-те евродепутати на ГЕРБ, въпреки взетото решение на ЕНП за подкрепа на наказанията срещу Унгария, са гласували против повелите на ЕНП.\r\n\"Точка. Всичко друго е голословие, нападки и лъжи. Ръководителят на БСП, с цялото ми уважение към нея, не я послуша или тя не го послуша. Това не е ли двоен режим – вън да удряш по Унгария, а в България да говориш, че друг го прави. Единствено евродепутатите на ЕНП и Николай Бареков подкрепиха Унгария. А сега вие вижте кой е прав и кой е крив\", каза премиерът по повод на нападките на Корнелия Нинова, че премиерът лъже.\r\n\"Много е устата\", коментира още той относно Корнелия Нинова. - \"Аз не мога да надговоря една такава жена, затова и не мога да се оженя втори път. Трудно е да се справиш с устата жена. Как да го обясня на друг език\".\r\nПремиерът пристигна днес в Габрово за откриването на новото предприятие за производство на ловно и спортно оръжие.\r\nИзграждането на предприятието започна през месец април миналата година, а инвестицията в строителство и оборудване е на стойност близо 15 млн. лева.\r\nВ откриването участват кметът на Габрово Таня Христова и заместник министър-председателят Томислав Дончев.\r\nПремиерът инспектира и новата църква, построена изцяло с дарения. Досега в нея са вложени 720 хиляди лева.", "date": "2018.09.21", "title": "Нов главсек? Който и да е – Борисов първо с Радев ще го обсъди!"}
{"url": "https://www.dnes.bg/business/2018/09/21/kupa-murgash-i-novata-h-klasa-se-izpraviat-zaedno-sreshtu-prirodnite-sili.388372", "text": "Новата X-Класа на Mercedes-Benz може да се изправи срещу природните сили. И тази неделя ще го демонстрира по време на епичното състезание по планинско колоездене в дисциплината крос кънтри маратон XCM. Официалният дилър на Mercedes-Benz за България – Силвър Стар, е генерален спонсор на тазгодишната надпревара Купа \"Мургаш\" 2018, която ще се състои на 23-ти септември в гр. Бухово със старт 8:00 ч.\r\nАтрактивното състезание се провежда за 9-та поредна година в перелината на връх Мургаш, най-близкият до София старопланински първенец. Тази година Купа \"Мургаш\" ще вдигне летвата с още по-дълго и тежко трасе, като за първи път организаторите залагат толкова тежки изпитания. Състезателите ще трябва да се справят с много предизвикателни изкачвания и спускания, с трудни технически препятствия по 76-километровото трасе.\r\n                    \n                    \n                Традиционно се очаква у нас да пристигнат най-добрите байкъри от България, Сърбия, Гърция, Македония, за да се изправят в епична битка за първото място. Увереност от върха на планината ще им дава не кой да е, а X-Класата от Mercedes-Benz. Генералният спонсор на събитието – Силвър Стар, ще осигури присъствието на първия пикап на Mercedes-Benz на терен, за да покаже възможностите му.\r\nКални трасета, тесни проходи, гъсти гори. Това е домът на първия пикап от Mercedes-Benz. X-Класата е перфектна компания за всички любители на екстремните спортове и ненадмината по комфорт в класа си. Над 100 участници на Купа „Мургаш” ще имат възможността да опитат уменията на най-комфортния офроудър, който ще е на разположение за тестдрайв в Бухово и в планината под връх Мургаш на 23-ти септември.\n\r\nАко и вие искате да заявите тестдрайв, ", "date": "2018.09.21", "title": "Купа \"Мургаш\" и новата Х-Класа се изправят заедно срещу природните сили"}
{"url": "https://www.dnes.bg/stranata/2018/09/21/zasilen-trafik-vsichki-ekipi-na-stolichniia-kat-na-pytia.388498", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         В последния работен ден, преди трите почивни дни около Деня на Независимостта, се очаква засилен трафик по основните пътища в страната, предаде Bulgaria ON AIR.\r\nВсички екипи на столичния КАТ ще бъдат на пътя, докато се оттече целия трафик и се отпушат главните артерии. Най-голям проблем се очаква да бъде движението на АМ \"Хемус\" заради ремонтите, които все още не са завършени.\r\nТрафик ще има и около Велико Търново, където ще се проведат главните чествания за Деня на Независимостта. Голям трафик се очаква и по граничните пунктове с Гърция, Румъния, Турция и Сърбия.\r\n                    \n                    \n                От Гранична полиция съобщиха, че има осигурени допълнителни екипи, които при необходимост ще се включат при обработката на документи на границата.\r\nВ Столицата също ще има много събития, свързани с Деня на Независимостта и Световното по волейбол.\r\nОт КАТ призовават шофьорите да имат търпение в следващите дни.\r\n ", "date": "2018.09.21", "title": "Засилен трафик: Всички екипи на столичния КАТ на пътя"}
{"url": "https://www.dnes.bg/snimka-na-denia/2018/09/21/otiva-si-liatoto-s-30-gradusa-v-sybota-i-zahlajdane-ot-vtornik.388495", "text": "През почивните дни ни чака  с летни температури. \r\nОколо 25 септември обаче идва захлаждане, което ще се усети най-вече в Дунавската равнина, както и по по-високите полета на Западна България. \r\nВ събота, неделя и понеделник ни очаква хубаво време - ще е предимно слънчево, в неделя със слабо понижение на температурите, но в понеделник ще видим термометрите да показват в южните райони и до 30-31 градуса.\r\nПрез нощта в понеделник срещу вторник, във вторник и сряда ще усетим първия полъх на есента, предупреждат синоптиците пред \"Дарик\". \r\nС усилване на вятъра от север-северозапад ще нахлува студен въздух и температурите ще се понижат.\r\n                \n                Във вторник на места ще има и превалявания. Най-сериозно захлаждането ще се усети в Дунавската равнина, в северозападните райони и по високите полета на Западна България. \r\nВ тези райони дневните температури ще достигат до 14-15 градуса и ще бъдат с пет-шест градуса по-ниски в сравнение с останалата част от страната. \r\nОчаква се в района на София във вторник следобед например температурите да достигат около 15 градуса. \r\nСлед това времето ще бъде с разкъсана облачност, без съществени валежи, а през втората половина от следващата седмица температурите ще започнат да се повишават.", "date": "2018.09.21", "title": "Отива си лятото... С 30 градуса в събота, и захлаждане от вторник!"}
{"url": "https://www.dnes.bg/stranata/2018/09/21/koka-alkohol-neadekvaten-vodach-kysa-pagon-na-policai.388491", "text": "Пиян и дрогиран мъж нападна служител на МВР на пътя Девин-Кричим, съобщават от .\r\nАвтомобилът на шофьора, който видимо е бил под въздействието на упойващи вещества, е бил спрян от служители на Районното управление в Девин, поради ремонтни дейности на пътя.\r\n34-годишният водач е проявил агресия срещу полицаите и е влязъл във физическа саморазправа.\r\nСкъсал е пагон на единия от служителите и е скъсал джоба на светлоотразителната му жилетка.\r\nНаправена е проба за употреба на алкохол и наркотици. Алкохолната проба е отчела 1.63 промила в кръвта на водача, а освен това 34-годишния шофьор е бил под въздействие на амфетамини и кокаин.\r\nМъжът е задържан за 24 часа. По случая е образувано досъдебно производство.", "date": "2018.09.21", "title": "Кока, алкохол... Неадекватен водач къса пагон на полицай"}
