{"url": "https://www.dnes.bg/balkani/2019/11/22/kolko-chist-e-dunava-bihte-li-pili-voda-ot-rekata.430379", "text": "\r\nВ румънския град Робета Турни Северин водата за пиене идва от Дунава. \n\r\nПречиствателната станция може да преработи до около 50 000 куб. м. вода на ден. \n\r\nКолко е обаче мръсна водата от Дунава и пият ли местните чешмяната вода? \n\r\nНякои спокойно си пият от чешмата и не се притесняват, но други признават, че предпочитат да си наливат минерална вода от градските чешми. \n                    \n                    \n                \n                \n                \n                \r\nСтарите обаче си спомнят пред , че някога от Дунава са можели да пият вода просто така.\r\n   ", "date": "2019.11.22", "title": "Колко чист е Дунава: Бихте ли пили вода от реката?"}
{"url": "https://www.dnes.bg/index/2019/11/22/sbh-organizira-nai-goliamoto-trienale-po-grafika-do-sega.430547", "text": "Съюзът на българските художници /СБХ/ открива Осмото международно триенале на графиката, което събира над 300 участници от 36 страни. Събитието ще се състои в галерия \"Сан Стефано\" на 25 ноември от 11.00 часа, съобщиха от СБХ.\r\nПред българската публика ще бъдат представени няколко графични форума, които отразяват съвременните тенденции и поставят София на картата на световната графика.\r\nМеждународно триенале на графиката е форум за графично изкуство, който се провежда от 1995 година и отразява развитието на художествената графика в България и по света. Осмото издание обхваща серия от изложби и събития, ориентирани едновременно към специализираната и към широката публика и предлагащи богата и разнообразна програма.Триеналето е утвърдено като един от най-авторитетните международни форуми в страната, който надхвърля традиционната идея за класическа печатна графика и дава възможност на художниците да представят свои дигитални графики и графични инсталации, разказват от СБХ.\r\n                \n                \n                Триеналето регистрира и отразява художествените процеси, представя в оригинал утвърдени в световен мащаб автори и предоставя поле за изява на млади творци. Национално жури селектира най-добрите творби от над 300 автори, чиито графики формират престижната колекция, изложена в пространствата на \"Шипка 6\", а международно жури за наградите определя носителите на призовете, допълват от СБХ.\r\nПечатната графика е изкуство, което в своя ход на развитие наред с многото си други достойнства доказва своята обвързаност с технологичния напредък и дава възможност за тиражиране. Именно това нейно свойство да бъде отпечатана върху хартия я прави изключително комуникативна, удобна за транспортиране и експониране из цял свят. Така, тя става желана и търсена от художници и колекционери и често е носител на актуалните процеси в изкуството, разказват още от СБХ.\r\nОсновната изложба е разположена в реконструираната зала на първия етаж в галерията на \"Шипка\" 6 и ще бъде първата в реновираното пространство.", "date": "2019.11.22", "title": "СБХ организира най-голямото триенале по графика до сега "}
{"url": "https://www.dnes.bg/technology/2019/11/22/jertvite-na-elektricheski-cigari-v-sasht-veche-sa-47.430548", "text": "Броят на смъртните случаи от загадъчната белодробна болест, свързана с пушенето на електронни цигари в САщ, нарасна на 47, съобщи ДПА.\r\nАмериканският Федерален център за контрол и профилактика на заболяванията съобщи, че жертвите са от 25 щата, като са на възраст от 17 и 75 години. Потвърденият брой на болните е 2290.\r\nПрезидентът Доналд Тръмп каза, че планира да увеличи минималната възраст за покупка на електронни цигари заради смъртоносното белодробно заболяване.\r\nФедералният център за контрол и профилактика на заболяванията съобщи неотдавна, че в пробите течност, събрани от белите дробове на 29 пациенти от 10 щата е открит вит. Е ацетат. Това масло, дериват на витамин Е, се използва като добавка към вейпинг продуктите.\r\nТази седмица Американската медицинска асоциация на свое заседание призова за незабавна забрана на електронните цигари и устройства за вейпинг. ", "date": "2019.11.22", "title": "Жертвите на електрически цигари в САЩ вече са 47"}
{"url": "https://www.dnes.bg/business/2019/11/22/mzhg-okolo-90-820-000-l-vino-shte-napravim-prez-2019-ta.430477", "text": "През 2019 г. по предварителни данни преработеното грозде е 126 200 000 килограма, а произведеното вино ще е приблизително 90 820 000 литра. Климатичните условия през годината бяпа причина количеството на произведеното грозде тази година да е с около 15 на сто по-малко, но е с много добро качество и показатели.\r\nТова каза зам.-министърът на земеделието, храните и горите Лозана Василева по време на Националната конференция на тема: \"Българското вино в XXI век\".\r\nПо думите й качественото грозде в съчетание с професионализма на българските винари предполага произведеното вино през 2019 да е с отлични показатели и да бъде предпоставка за спечелването на множество международни награди.\r\n                    \n                    \n                \n                \n                \n                Въпрос на маркетинг от страна на производителите е да бъде увеличен износът на вино, който запазва едно стабилно ниво през последните години. Висококачествени български вина се търсят на пазари като САЩ, Швейцария, Великобритания, Германия, Бразилия, Полша, Китай и други, информира още зам.-министър Василева.\r\nТя увери, че Министерството на земеделието, храните и горите подкрепя усилията на винения бранш да работи за каузата по изграждане на по-добър имидж на страната ни като качествен винопроизводител.\r\nТя каза още, че България заема достойно място на винената карта на света и се е утвърдила като предпочитана дестинация за винен туризъм. През 2018 г. сме изнесли близо 64 млн. литра вино предимно за Полша, Румъния, Русия, САЩ и Китай с добри качествени показатели. 1421 ха са новите лозови насаждения през миналата година.\r\nУспешно прилагаме Националната програма за подпомагане на лозаро-винарския сектор 2019-2023 г. с бюджет 133 810 000 евро.\r\nМерките, по които се подпомагат стопаните са \"Преструктурирране и конверсия на лозя\", \"Промоция в трети страни\", \"Застраховане на реколтата\" и \"Инвестиции в предприятия\", с годишен бюджет 26 762 000 евро.\r\nС направените промени в Националната програма за подпомагане на лозаро-винарския сектор за периода 2019-2023 година финансирането по мярка \"Популяризиране в трети държави\" ще бъде до 80 на сто от допустимите разходи. Осигурено е национално съфинансиране по мярката под формата на държавна помощ в размер на до 30 на сто от допустимите разходи. Държавната помощ допълва финансирането от Европейски фонд за гарантиране на земеделието до 50 на сто от допустимите разходи.\r\nМярка \"Събиране на реколтата на зелено\" е кризисна мярка, чиято цел е възстановяване на дисбаланса между търсенето и предлагането на винено грозде. Мярката ще се прилага от 2020 година само в случай на кризисна пазарна ситуация.\r\nЗасегнатите от кризата гроздопроизводители ще могат да отстранят неузрялото грозде от стопанисваните от тях площи с лозови насаждения, за което ще получат финансова помощ до 50 процента от сумата на преките разходи по отстраняване на гроздето и на загубата на приходи от реколта за конкретната площ.\r\nПрез 2019 г. се отчита ръст на регистрираните винопроизводители. Сега са 282. За сравнение през 2018 г., са били 268, каза Лозана Василева, пише БТА.", "date": "2019.11.22", "title": "МЗХГ: Около 90 820 000 л вино ще направим през 2019-та"}
{"url": "https://www.dnes.bg/obshtestvo/2019/11/22/chestni-li-biaha-izborite-srednata-cena-na-glas-bila-67-lv.430507", "text": "Честни ли бяха изборите? Повечето хора у нас ги възприемат като по-скоро такива, в София обаче колебанието е много по-видимо.\r\nВ по-големите населени места вотът е бил по-скоро свободен и политически, докато в по-малките – може би по-зависим. Според отговорите на респондентите средната цена на глас е била 67 лв.\n\r\nТова показват резултатите от експресен телефонен сондаж, част от независимата програма на  \"Галъп интернешънъл\", проведен между 14 и 19 ноември. Сондажът дава възможност за първи хипотези относно масовите възприятия по станалата актуална напоследък тема с честността на изборния процес.\r\n31% от респондентите в проучването заявяват, че лично знаят за случай на продаване на гласове. Подобни данни са обикновено косвен индикатор  за размера на продаването на гласове. Това, условно, се равнява на над  1.7 милиона души, уточняват от \"Галъп\".\n                    \n                    \n                \n                \n                \n                \r\n67% не знаят за такъв случай, 2% отказват да отговорят. В столицата  свидетелите на продажба на гласове по време на местните избори са 26% -  сравнително по-малко от тези в останалите областни градове, където този  дял е 33%. Изглежда, че в по-малките населени места продажбата на  гласове е по-разпространена, посочват социолозите.\n\r\nПо традиция най-открито за темата с продажбата на гласове отговарят  най-младите респонденти. При тях и делът на положителните отговори е  най-висок. Тревога, но не и изненада буди и фактът, че респондентите с  основно и по-ниско образование споделят забележимо по-често от  останалите участници в проучването, че са лично запознати с подобни  случаи. Много близки са и резултатите при респондентите от ромски  произход.\n\r\nСпоред резултатите от проучването един глас е струвал средно 67 лв.  Най-често споменаваната сума пък е около 50 лв. цена за глас.\n\r\n31% от анкетираните казват също, че са чували за конкретен случай за  гласуване за определена партия по принуда. 67% отричат, а 2% отказват да  отговорят. И в този случай изглежда, че гласуването по принуда в  столицата (28%) е в по-малък мащаб, отколкото в останалите областни  центрове (32%). В най-голяма степен от подобни практики изглежда са  застрашени жителите на селата, които и в най-голяма степен споделят, че  знаят за случаи на хора, гласували по определен начин под заплаха (34%).\r\nИ според този индикатор се оказва, че най-високата степен на зависими вотове е в по-малките населени места.\n\r\nЗа мнозинството от запитаните изборите в тяхната община са били по-скоро честни. 43% казват твърдо \"да\", а 12% - \"по-скоро да\". За 38% от участвалите в проучването изборите не са били или по-скоро не са били честни (11% \"по-скоро не\" и 27% - \"не\"). Останалите 7% не могат да преценят.\r\nВ София общо 52% от запитаните смятат, че изборите са били честни или по-скоро честни – срещу 32%, които смятат, че изборите в София са били по-скоро нечестни или съвсем нечестни. В останалите областни центрове делът на убедените в честността на изборите е 56%, a делът на тези, които смятат, че изборите в тяхната община не са били честни, е 37%.\n\r\nТака и в София, и в останалите областни центрове делът на по-скоро вярващите в честността на изборите надвишава този на скептиците с около 20 процентни пункта.\n\r\nПрави впечатление обаче, че в София 16% от респондентите не могат да преценят дали изборите са се провели честно или не. За всички останали населени места, освен столицата, делът на тези, които не знаят как да отговорят, е между 3% и 5%, т.е. 3-4 пъти по-малък.\n\r\nЖителите на необластните градове и на селата пък в по-голяма степен изразяват своето убеждение в честността на изборите. В по-малките градове делът на положителните отговори по отношение на честността е 58%, а в селата – 55%. В по-малките градове 38% от запитаните смятат, че изборите в тяхната община не са били честни, а в селата този дял е 42%.\r\nЕстествено винаги при такъв тип проучвания се наблюдава склонността към  партиен тип отговори. Привържениците на спечелилата партия са склонни в  по-голяма степен да казват, че изборите са било честни, посочват  социолозите.\n\r\n\r\n", "date": "2019.11.22", "title": "Честни ли бяха изборите? \"Средната цена\" на глас била 67 лв.!"}
{"url": "https://www.dnes.bg/mish-mash/2019/11/22/sladyk-obir-kradci-zadignaha-20-t-shokolad.430536", "text": "Крадци задигнаха 20 тона шоколад от фабрика в Австрия.\r\n\r\n\"Сладкият обир\" е на стойност близо 50 хил. евро. Неизвестни убедили служителите във фабриката, че са представителите на спедиторска компания, която трябвало да пренесе шоколада от Австрия в Белгия, предаде bTV.\r\n\r\nЛюбопитното е, че австрийската фирма възлага поръчката на унгарска компания, която пък от своя страна дава доставката на чешки изпълнител. Измамниците заблуждават, че са негови представители.\r\nТака работниците, без да се усъмнят, натоварили 33 палета с какаовото удоволствие в чешкия камион.\r\n\r\nОттам крадците поемат към Белгия. И шоколадът, и камионът са все още в неизвестност.", "date": "2019.11.22", "title": "Сладък обир! Крадци задигнаха 20 т. шоколад "}
{"url": "https://www.dnes.bg/eu/2019/11/22/merkel-da-se-spravim-s-ruskata-agresiia-i-klimatichnite-promeni.430517", "text": "Никога не съм си представяла, че толкова дълго ще бъда във властта, но има още работа за вършене, заяви германският канцлер Ангела Меркел от трибуната на конгреса на Християндемократическия съюз в Лайпциг, предаде Асошиейтед прес, цитирана от БТА.\n\n\n\r\nМеркел каза това точно 14 години след като стана канцлер. Тя напомни на делегатите на конгреса, че от 2005 г. германските консерватори са намалили безработицата до рекордно ниски нива и са се справили с последиците от световната финансова криза.\n\r\nКанцлерът изтъкна обаче, че при новите предизвикателства като борбата с климатичните изменения и дигитализацията, партията трябва да гледа към бъдещето и да се справя с напрежението, провокирано от руската агресия и търговските спорове със САЩ.\n                    \n                    \n                \n                \n                \n                \r\nТрябва да намерим решения за утрешния свят, подчерта Меркел, според която ХДС е партията на силния политически център на Германия.\n\r\n\"Искам да продължа да работя за това като канцлер\", изтъкна тя.\n\r\nСочената за приемник на Меркел на канцлерския пост и лидер на ХДС Анегрет Крамп-Каренбауер заяви, че злословенето по отношение на ръководеното от ХДС правителство може да се отрази негативно на изборните резултати на партията, предаде ДПА.\n\r\nТова не е успешна стратегия за предизборна кампания, каза Крамп-Каренбауер на конгреса в Лайпциг. Тя изрази уважението си към Меркел, изтъквайки, че 14-те години на нейното управление са 14 добри години за Германия.", "date": "2019.11.22", "title": "Меркел: Да се справим с руската агресия и климатичните промени "}
{"url": "https://www.dnes.bg/akoshtete-vqrvaite/2019/11/22/liubovnata-vryzka-mejdu-nai-dobri-priiateli-e-razlichna.430361", "text": "Без съмнение, любовта е най-необикновеното нещо, което ни се случва. Тя ни среща с различни типове партньори. С някои се разминаваме още от самото начало или на по-късен етап, но знаем, че някъде там ще намерим своя най-добър приятел и любим.\r\nКогато той съчетава тези две неща, връзката има други измерения. Когато партньорът ни е и наш най-добър приятел, ние си имаме свой език, на който се разбираме, навиците ни са толкова еднакви, не чувстваме постоянна нужда да впечатляваме или да бъдем впечатлени, защото всичко се случва много естествено помежду ни. Какво друго е по-различно?\r\n\r\nСпомняте ли си първата целувка с него? Усещахте се напрегнати, пеперудите в стомаха ви спираха дъха ви. Вълни от емоции. Когато с любимия човек сте достигнали ниво на най-добри приятели, всяка целувка ще напомня за това първо изживяване.\r\n                    \n                    \n                \n                \n                \n                \r\nКогато си най-добър приятел с партньора, пред него не можеш, а и не искаш да се криеш, да бъдеш друг. От разрошени коси, без грим, до почивните дни, в които не ти се носи нищо друго, освен пижама. Чувстваш комфортно, защото се приемате такива, каквито сте.\r\n\r\n \r\n ", "date": "2019.11.22", "title": "Любовната връзка между най-добри приятели е различна "}
{"url": "https://www.dnes.bg/notifikacii/2019/11/22/evropa-shte-proveriava-sdelkata-na-folksvagen-s-turciia.430549", "text": "Европейската комисия е започнала щателна проверка на сделката, до която са стигнали германският автоконцерн „Фолксваген“ и Турция за построяването на нов завод.\n\r\nВъпреки че германската фирма обяви, че засега замразява проекта си заради бойните действия на турската армия в Сирия, еврокомисарката по конкурентоспособността Маргрет Вестагер поиска детайли от Анкара за сключения договор. \n\n\r\nПредмет на проверката е най-вече обещаната от Турция държавна субсидия за построяването на завода в размер на 400 милиона евро - сума, която многократно надхвърля горната граница, допустима при държавни субсидии в страни от ЕС, информира БНР.\n                \n                \n                \r\nТъй като Турция има подписан договор за митнически съюз с ЕС, Вестагер ще провери дали този ангажимент не го нарушава. Анкара е била задължена да информира Брюксел за тази субсидия, но не го е сторила.\n\r\nМитническият съюз на Турция с ЕС задължава Анкара да информира Брюксел за всички държавни подпомагания на сделки с фирми от общността.\n\r\nВъпроси в Брюксел събужда и обещанието на турската държава, че всяка година ще купува определен брой фолксвагени за администрацията си - тоест това би било втора държавна субсидия за завода.\n\r\n„Фолксваген“ смята да инвестира 1 милиард евро в строежа на завод за коли, предназначени за източноевропейския пазар.\n\r\nУсловията, които Турция е предложила, вероятно са ощетили други източноевропейски страни, които се бориха да привлекат завода, смята Брюксел.\n\r\nБългария до последно бе смятана за алтернатива на Турция, но заради големите субсидии на Анкара, София отпадна.\n\r\n„Фолксваген“ ще се произнесе окончателно за това дали ще строи в Турция, до края на годината.", "date": "2019.11.22", "title": "Европа ще проверява сделката на \"Фолксваген\" с Турция"}
{"url": "https://www.dnes.bg/sofia/2019/11/22/sv-aleksandyr-nevski-kani-miriani-na-svoia-praznik.430510", "text": "На 23 ноември, когато Светата Православна църква отбелязва паметта на Светия благоверен княз Александър Невски, патриаршеската катедрала \"Св. Александър Невски\" ще отбележи своя храмов празник. Това съобщиха от Българската патриаршия.\n\r\n\r\nПо този повод в патриаршеската катедрала ще бъде отслужена архиерейска Света литургия от Мелнишкия епископ Герасим, който е главен секретар на Светия синод и е председател на църковното настоятелство в храма, пише БТА. \r\n\r\nПатриарх Неофит ще вземе молитвено участие в Светата литургия, която започва в 9.30 часа. С отпразнуването на храмовия празник ще бъде отбелязана и 95-ата годишнина от освещаването на патриаршеския ставропигиален храм-паметник.\r\n\r\nОт БПЦ приканват православните християни да вземат молитвено участие в духовното тържество на патриаршеската катедрала.", "date": "2019.11.22", "title": "\"Св. Александър Невски\" кани миряни на своя празник"}
{"url": "https://www.dnes.bg/rusia/2019/11/22/ruska-veriga-apteki-zapochna-da-prodava-na-kredit.430476", "text": "Руска аптекарска верига реши да продава продукцията си и на кредит, съобщава \"Комерсант\". \r\n\r\nПотребителският кредит може да бъде за сума от 3000 до 300 000 рубли, но с доста солена лихва от 23%. Времето за връщане на сумата е определено от 3 месеца до една година. \r\n\r\nЕфективността на нововъведението ще бъде анализирана в началото на 2020 година. Аптекарската верига смята, че кредитите ще добавят 10% печалба към общия оборот. \r\n\r\nНай-вероятно кредитите ще бъдат изпозлвани от хора, които се нуждаят от скъпи лекарства, но не могат да отделят нужната сума за тях.", "date": "2019.11.22", "title": "Руска верига аптеки започна да продава на кредит "}
{"url": "https://www.dnes.bg/akoshtete-vqrvaite/2019/11/22/vie-ste-v-komandirovka-a-partnioryt-vi-po-shtastliv-zashto.430512", "text": "Чувствате ли се по-щастливи, когато партньорът ви замине в командировка? На едни може да им е мъчно сами, други пък да използват времето да изневеряват, но според ново проучване, това може да се отрази благоприятно на семейството.\n\r\nСпоред проучване, цитирано от вестник „Sun“, съпрузите са по-щастливи, ако единият отсъства (пътува по работа) поне пет дни в месеца. Или казано по-просто – по-добре е и за двамата, ако не бъдат постоянно заедно.\n\r\nДанните са от анкета, проведена във Великобритания, която са попълнили 2 000 души.\n\r\n80% от хората, които често излизат в командировка, са посочили, че са по-щастливи, когато за кратко се разделят с половинката. 74% пък са на мнение, че именно отсъствието на единия по работа подобрява изживяванията им в леглото след това.\n                    \n                    \n                \n                \n                \n                \r\nГоляма част от анкетираните отговарят, че когато партньорът им го няма, имат повече спокойствие и сутрин вършат неща, които обикновено заедно не правят. Могат да си изпият кафето и да си направят обилна закуска, а вечер, когато няма какво да правят, да се отдадат на релакс.\r\nВижте още по темата в ", "date": "2019.11.22", "title": "Вие сте в командировка, а партньорът ви - по-щастлив. Защо? "}
{"url": "https://www.dnes.bg/notifikacii/2019/11/22/kuba-prizna-kak-shpionira-11-te-miliona-jiteli.430550", "text": "Властите в Куба за пръв път обявиха публично основните правила за всеобщо и продължително наблюдение и разследване под прикритие срещу 11-те милиона жители на страната, предаде Асошиейтед прес.\r\nВ указ на президента Мигел Диас-Канел от 8 октомври, обнародван днес, се казва, че прокурорите могат да разпореждат наблюдение и подслушване на всички форми на комуникация, без да искат разрешение от съда, каквото се изисква в повечето латиноамерикански държави. Документът официализира статута на информаторите, агентите под прикритие и подвеждащите операции.\r\nУказът е предназначен \"да повиши ефективността на превенцията и борбата с престъпността\", пише в коментар в кубинския регистър на новите закони и нормативни актове. \r\n                \n                \n                Могъщото разузнаване и агенциите по сигурността в Куба от десетилетия извършват мащабно наблюдение върху обществото чрез различни средства за подслушване и мрежа от доносници и агенти под прикритие, но тяхната роля никога не е била огласявана толкова подробно, отбелязва АП.\r\nУказът изброява различни роли: агенти на вътрешното министерство за разследване под прикритие; сътрудници-свидетели, които осигуряват информация срещу благосклонно отношение; подвеждащи операции, в които незаконни стоки преминават под контрола на полицаи. Нормативният акт позволява прехващане на телефонни разговори, пряко записване на гласове, проследяване и видеозаписи на заподозрени лица и тайно проникване в компютърни системи. ", "date": "2019.11.22", "title": "Куба призна как шпионира 11-те милиона жители "}
{"url": "https://www.dnes.bg/index/2019/11/22/prenebregvana-zaradi-vryzkata-si-s-pikaso-jivotyt-na-dora-maar.430513", "text": "Дора Маар живее близо 90 години. И въпреки че тя самата е изключително талантлив артист, най-често името й е свързвано с любовната й връзка с гения Пабло Пикасо. Днес изложба във Великобритания ще покаже Маар извън сянката на пламенния испанец.\r\nХенриет Теодора Маркович среща 26-годишният Пабло Пикасо през 1935 година. Тогава тя работи като фотограф на снимачната площадка на филм в студио Billancourt, намиращо се в покрайнините на Париж. Макар и млад, Пикасо вече е световно известен художник.\r\nМаар става любовница на испанеца и според някои - музата, която му влияе най-много. През следващите 8 години те се обичат силно, въпреки че Пабло продължава връзката си с Мари-Терез Уолтър.\r\n                \n                \n                Тя умира през 1997 година. През цялото време Пикасо има много други жени, но Дора, безспорно, значи най-много за него.\r\nНо Дора Маар не е просто любовница на Пикасо. Според професор Анн Каус, която пише книга за красавицата преди 20 години, тя има \"невероятен талант\". Маар не само се занимава с фотография, но и рисува. Преди да срещне гения, тя вече е добре познато име в арт средите.\r\n\"Повечето от първите й творби във Франция са модна фотография, но тя не снима моделите си като другите. Най-добрите й снимки са много драматични. Щом видиш дори и една нейна снимка, винаги ще разпознаваш работите й. Ъглите, които използва, може и да са странни, но кадрите й винаги разказват история и знаят как да въздействат\", обяснява професор Каус пред BBC.\r\nНо модата е само част от това, което попада пред обектива на Маар. Когато отива в Барселона, тя снима бездомни, гладни хора в отчайващи обстоятелства. С фотоапарата си отива и в La zone - незастроена ивица земя, дом на близо 30 хил. души, която се превръща в отчаяно предградие на Париж.\r\nДора била либерал. За нея, документалната фотография била изключително важна. Тя искала да покаже какъв е живота на бедните. Да започне революция.\r\nВ началото на 30-те редовно публикувала снимките си в седмични и месечни списания. Нейните работи купували най-големите модни списания за онова време, включително Rester Jeune. Кадрите й били авангардни, сюреалистични, но в онези времена, жена трудно можела да намери мястото си в тази арт група.\r\n\"Изкуството й е пренебрегнато само защото среща Пикасо по-късно\", казва Каус. Разбира се, организаторите на изложбата трудно могат да игнорират присъствието му в живота на Маар.\r\nКато фотограф тя документира работата му по една от най-известните му картини \"Герника\". В изложбата дори са включени платната на гения, вдъхновени от Дора. Някои са описвани като портрети на Маар, въпреки че красавицата никога не е позирала пред Пикасо. Тя самата признава, че той е използвал елементи от външния й вид.\r\nСпоред Каус Маар била най-интелигентната от музите на Пикасо: \"Тя е говорила испански и с Пикасо са имали дълги разговори за случващото се през 30-те. Била е наистина красива, но според мен, той е бил привлечен от тази драматична искрица у нея.\"\r\nПламенната им връзка приключва през 1942 година. Маар заминава да живее в Прованс. Може би не е успяла да приеме, че никоя жена не може да притежава Пикасо?\r\n\"Когато всичко приключило, тя била ядосана, гневна, крещяла. Далеч не е била кротка жена, която приема нещата. Когато заминала, започнала да развива уменията си да рисува. Нещо, което често е пренебрегвано, когато хората пишат за нея. Картините й са впечатляващи. Не трябва да изрязваме Пикасо от живота й, но тя има какво да ни каже, със или без него\", казва Каус.", "date": "2019.11.22", "title": "Пренебрегвана заради връзката си с Пикасо. Животът на Дора Маар"}
{"url": "https://www.dnes.bg/usa/2019/11/22/kisindjyr-tyrgovskata-voina-pekin-vs-vashington-moje-da-stane-istinska.430464", "text": "Бившият държавен секретар на САЩ Хенри Кисинджър предупреди, че ако САЩ и Китай не успеят да разрешат търговската войа помежду си, тя може да прерасне в истински военен конфликт, предава AFP.\n\r\nТрезвите забележки на Кисинджър, който играе важна роля за нормализиране на дипломатическите отношения между Вашингтон и Пекин, дойдоха на конференция в Пекин относно бъдещето на двата икономически гиганта.\n\r\n\"Ако се допусне конфликтът да протича неограничено, резултатът може да бъде дори по-лош, отколкото беше в Европа\", заяви той пред форума на Bloomberg New Economy, цитиран от \"Фокус\".\n\r\n\"Първата световна война избухна заради относително малка криза... а днес оръжията са по-мощни\", заяви бившият държавен секретар.\n\n\n                    \n                    \n                \n                \n                \n                \r\nКитай и САЩ водят търговски конфликт от 18 месеца, като двете страни не успяват да постигнат споразумение въпреки проведените редица преговори. Освен това нараства напрежението на дипломатическия фронт.\n\r\nПекин критикува яростно Вашингтон заради военноморските операции на САЩ в Южнокитайско море, а американците Китай за предполагаемите масови задържани на уйгури в Синцзян-уйгурския автономен окръг на Китай. Последно Конгресът на САЩ се обяви в подкрепа на протестите срещу китайските власти в Хонконг.\n\r\n\"Китай е голяма икономика. Такава сме и ние\", заяви Кисинджър. \"И заради това сме обречени да се сблъскваме по целия свят\".\n\r\n96-годишният изтъкнат дипломат посочи, че по време на Студената война основният приоритет за САЩ и Съветския съюз е бил да намалят количеството на ядреното оръжие. Но заради това, че конфликтите между САЩ и Китай винаги са били \"пасивни\", той предупреди, че няма рамка, според която Вашингтон да се договаря с Пекин, като с \"военна сила\". Ако двете страни продължат да виждат \"всеки проблем по света под ъгъла на конфликта\" помежду им, това може да е \"опасно за човечеството\", заяви Кисинджър.\n\r\nПо неговите думи, търговските преговори са просто \"заместител\" на по-съществени разговори за конфликтите между двете държави, включително напрежението около Хонконг.\n\r\nНа въпроса дали вълненията в полуавтономния регион на Китай могат да се превърнат в \"епицентъра\" за нова Студена война, Кисинджър отговори, че се надява \"силно емоционалният\" въпрос да бъде \"уреден чрез преговори\".\n\r\n\"Грешна посока\"\n\r\nДържавният секретар на бившия президент Ричард Никсън тайно лети в Пекин през 1971 г., за да започне преговори за нови отношения между САЩ и комунистическия Китай.\n\r\nКисинджър все още е уважаван от висшите китайски служителили, които му разпъват червения килим, когато посещава Пекин. Той проведе среща с президента Си Дзинпин в китайската столица през ноември миналата година.\n\r\nНа по-късна сесия във форума бившият министър на финансите на САЩ Хенри Полсън заяви, че вярва, че САЩ и Китай \"сега са се насочили в грешна посока\".\n\r\nТой предупреди за нарастващите бариери пред визите и движението на хора, ограниченията в търговията и технологиите и че продължаващото икономическо напрежение ще \"остави нашите страни и целия свят по-зле\".\n\r\n\"Когато дойде следващата криза и тя ще дойде, защото идват финансови кризи, ще съжаляваме ,много, ако двете най-големи икономики в света нямат механизми за сътрудничество\", заяви Полсън, който беше министър на финансите при бившия президент Джордж Буш-младши.", "date": "2019.11.22", "title": "Кисинджър: Търговската война Пекин vs Вашингтон може да стане истинска"}
{"url": "https://www.dnes.bg/obshtestvo/2019/11/22/grip-vse-oshte-niama-no-i-vaksinite-svyrshiha.430551", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nГрипът тази година закъснява, но дори и да няма регистрани случаи на болни в страната, ваксините вече се изчерпаха. 4 грипни щама са на прага ни, а най-уязвими са хронично болните, децате, възрастните над 60 г. и хората със слаб имунитет, както и медицинският персонал.\r\nОбщо 280 хиляди дози противогрипни ваксини са осигурени в България за този грипен сезон. 120 хиляди от тях са напълно безплатни за хора над 65-годишна възраст. Медицинските специалисти отбелязват все по-голям интерес към противогрипните ваксини. В аптечната мрежа те вече са изчерпани, съобщават от \n                    \n                    \n                \n                \n                \n                \r\nВ същото време много общопрактикуващи лекари се оплакват от факта, че или не са получили никакви противогрипни ваксини, или не са получили пълния брой на заявени такива. \n\r\nСпоред Световната здравна организация близо 1 млрд. души се разболяват от грип годишно, а около 650 000 - умират. Тази година грипът в нашата страна закъснява, но през последните дни са установени 5 положителни проби на вирусни инфекции при тежкоболни деца. \n\r\nВ програмата за ваксиниране срещу грип са включени 2 800 общопрактикуващи лекари, които вече са употребили почти целия обем от поръчаните ваксини.\n\r\nЕкспертите призовават, ако при някои общопрактикуващи лекари останат неоползотворени ваксини, да бъдат върнати, за да се пренасочат към места, където има търсене. \n\r\nА за да не се разболеем, специалистите съветват да избягваме масовите срещи, да носим маски и да мием ръцете си. \n\r\nОчаква се грипната вълна да започне към края на януари и началото на месец февруари.", "date": "2019.11.22", "title": "Грип все още няма, но и ваксините свършиха..."}
{"url": "https://www.dnes.bg/stranata/2019/11/22/u-nas-mychat-ni-virusi-grip-oshte-niama.430499", "text": "В Националната референтна лаборатория все още не е доказана циркулация на грипни вируси в България. Това каза пред БТА проф. Тодор Кантарджиев, директор на Националния център по заразни и паразитни болести.\r\nПо думите му през последните три дни са били изследвани 17 проби на деца в много тежко състояние, като са направени изследвания за 14 вируса. Доказани са пет положителни проби - три от децата имат риновирус, а две - парагрипен вирус от първа група, посочи още проф. Кантарджиев.\n\n\n\r\nВирусните инфекции на дихателната система могат много тежко да засегнат белия дроб, допълни още той. По думите му на 10 хиляди болни от грип, 1 може да развие мозъчно възпаление. Сред 3 хиляди болни от грип, при 1 може да се прояви мълниеносно протичане на инфекцията, което за часове да доведе до дихателна недостатъчност, допълни още проф. Кантарджиев.\r\n                    \n                    \n                \n                \n                \n                Противогрипните ваксини в аптечната мрежа са изчерпани, но личните лекари ще ваксинират хората над 65-годишна възраст в рамките на национална програма. За тях ваксините са безплатни, припомни главният държавен здравен инспектор Ангел Кунчев. По думите му се очаква да бъдат ваксинирани над 120 хиляди души. Все още не са доставени ваксини при личните лекари в Южна България, но в началото на следващата седмица ще бъдат осигурени, увери Кунчев.\r\nВсяка година от грип се разболяват 1 милиард души, каза Скендер Сила, ръководител на българския офис на Световната здравна организация /СЗО/. По данни на СЗО ежегодно 650 хиляди умират от дихателни заболявания, свързани с грип. Противогрипна ваксина се препоръчва за възрастни хора над 65 год., за бременни, за пациенти с хронични заоблявания и за малки деца над 6-месечна възраст.\r\nТази година се очакват грипните щамове Бризбейн, Колорадо, Канзас и Пукет, посочи д-р Кунчев. По думите на проф. Кантарджиев защитата на ваксината продължава година и половина, но всяка година щамовете са различни.\r\n ", "date": "2019.11.22", "title": "У нас: Мъчат ни вируси, грип още няма"}
{"url": "https://www.dnes.bg/obshtestvo/2019/11/22/gerb-pita-ninova-koi-sa-biznesmenite-koito-iskali-da-ovladeiat-bsp.430541", "text": "ГЕРБ иска от Корнелия Нинова да назове бизнесмените, \"които заедно с Борисов искали да овладеят БСП\". \nРеакцията дойде след изказване по-рано днес на лидера на левицата по времето на парламентарния контрол.\r\nАко Нинова има информация, че определени лица и фирми искат да овладеят нейната партия, да ги посочи, кога, къде са се срещали, за да не помислим, че това беше манипулация, лъжа, настоя на извънреден брифинг в централата на партията Александър Ненков.\r\nКолегата му Делян Добрев уточни, че е важно, защото е било замесено името на ГЕРБ.\r\nНеговата теза е, че Нинова се прави на жертва, за да спечели симпатията на избиратели си, защото традиционно в БСП бизнесмените са лошите, предаде БТА.\r\n                    \n                    \n                \n                \n                \n                Искаме, като се каже \"а\", да се каже и \"я\" или, ако Нинова се притеснява да назове поименно тези хора, поне да каже с какъв бизнес се занимават, призова той.\r\nВ противен случай, по думите му, излизало, че някой има режисиран план да се изкара жертва преди конгрес.", "date": "2019.11.22", "title": "ГЕРБ пита Нинова кои са бизнесмените, които искали да овладеят БСП"}
{"url": "https://www.dnes.bg/akoshtete-vqrvaite/2019/11/22/kitaicite-kloniraha-policeiski-kucheta.430486", "text": "Китайски експерти са взели ДНК от вече доказали се кучета в полицията и са клонирали шест малки, ,съобщиха от в. \"Дейли мейл\".\r\nКученцетата са се появили на бял свят през август и вече проявяват умения нехарктерни за възрастта им. Четири от кученцата са от едно кутило. ДНК-то им е почти сто процента идентично с тази на донорите им, Шъдин и Ажи. Шъдин е порода белгийски малиноа и е на пет години. Има изявени силни лидерски качества, силно обоняние и отлични издирвателни способности.\r\nПроектът се организира съвместно от базата за полицейски кучета в Пекин и частната компания за клониране на домашни любимци- \"Синоджин\". Кученцата са създадени от получената клетъчна линия фиброласти в резултат от взетите проби от донорите. Всичките кученца изглеждат идентично и са със сходни характери и умения.\r\n                    \n                    \n                \n                \n                \n                Това не е първият опит на китай за клониране на куче. През март тази година малката Кунсюн е била клонирана от 7- годишно женско куче-вълк.Кунсюн е създадена за китайската полиция и армия. \r\n ", "date": "2019.11.22", "title": "Китайците клонираха полицейски кучета"}
{"url": "https://www.dnes.bg/stranata/2019/11/22/myj-podpali-bali-na-syselianin-shtetite-za-50-hiliadi-lv.430514", "text": "Окръжният съд в Сливен задържа под стража мъж, обвинен в палеж, съобщиха от Окръжната прокуратура в Сливен, по чието искане е взета мярката.\n\r\n\r\nЯнко В. е обвинен, че на 30 септември 2019 г., в твърдишкото село Червенаково, запалил бали с люцерна, слама и сено, собственост на мъж от селото, като е имало опасност пожарът да се разпростре и върху други имоти, и са последвали значителни вреди за собственика - 50 400 лева, пише БТА. \r\n\r\nСпоред прокурора, Янко В. може да се укрие или да извърши ново престъпление. Определението на съда в Сливен може да бъде обжалвано пред Апелативния съд в Бургас.", "date": "2019.11.22", "title": "Мъж подпали бали на съселянин, щетите - за 50 хиляди лв. "}
{"url": "https://www.dnes.bg/eu/2019/11/22/nov-zapodozrian-po-sluchaia-s-kamiona-kovcheg-na-ostrova.430498", "text": "Днес 23- годишен мъж беше арестуван от британската полиция във връзка със смъртта на 39-те виетнамци, които бяха намерени октомври месец затворени в камион край Лондон, съобщиха от Ройтерс.\r\nПолицията съобщи, че мъжът е арестуван с подозрения за \"трафик на хора и за подпомагане на нелегална имиграция\". Мъжът ще остане в ареста. Властите са го задържали на магистрала на запад от Лондон.\n\n\nЖертвите- 31 мъже и осем жени- бяха открити на 23 октомври тази година. Обвинения за 39 непредумишлени убийства, трафик на хора и пране на пари бяха повдигнати на шофьора на камиона, в който бяха открити жертвите. Обвинения бяха повдигнати и към още един мъж, който властите искат да екстрадират в Дъблин. \r\n\r\nВъв Виетнам вече име 10 арестувани по случая.", "date": "2019.11.22", "title": "Нов заподозрян по случая с камиона ковчег на Острова"}
{"url": "https://www.dnes.bg/akoshtete-vqrvaite/2019/11/22/ne-moje-da-gi-sprete-koi-sa-nai-bybrivite-v-zodiaka.430518", "text": "Общуването с различни хора е нещо, което правим всеки ден. Независимо дали става дума за това да си купим шоколад в магазина, билетче в метрото или разговаряме с близките си, ние спазваме някакви общоприети правила на поведение. \r\nНо понякога комуникацията може да се изостри до такава степен, че да вдигне нервите на част от участниците. А основната причина за това е, че винаги има един, който не може да си затвори устата, с което напряга останалите. \n\r\nМоже би всеки от нас се е увличал в даден момент и е взимал думата за по-дълго време. Но има хора, които според датата на раждане обичат да изразяват емоциите си и са големи бъбривци. Ето Топ 4: \n\r\n\r\n                    \n                    \n                \n                \n                \n                Ръководен от Меркурий, този знак е доста комуникативен и интелигентен. Близнаците умеят да се адаптират към всяка една ситуация. Те са способни да говорят с часове, ако имат добър слушател или ако спорят по някаква тема. Понякога, заради двойнствения им хакартер, се присещат изведнъж за нещо и започват да ви занимават с него. Тяхната приказка е непринудена и могат да заприказват дори най-интровертния човек. \n\r\n\r\nЕдин от най-големите ентусиасти, когато става въпрос за публични изяви. Те сякаш стават други, когато се включат в някакъв смисълен разговор или потърсят мнението им по конкретен въпрос. Стрелците ценят малките неща в живота и винаги с ентусиазсъм разказват за онова, което ги прави щастливи. Вземат ли думата, трудно можеда ги прекъснете.\r\nВижте за другите зодии в", "date": "2019.11.22", "title": "Не може да ги спрете: Кои са най-бъбривите в зодиака?"}
{"url": "https://www.dnes.bg/health/2019/11/22/nujno-e-da-se-premahne-limitiraneto-na-bolnichnite-legla.430459", "text": "Да се направят промени в Закона за лечебните заведения и в Националната здравна карта, с които да се премахне лимитирането на болничните легла. За това се настоява в декларация от Българската болнична асоциация, Националното сдружение на частните болници, Националното сдружение на областните многопрофилни болници за активно лечение и Сдружението на общинските болници в България, изпратена до медиите.\n\n \n\r\nЛимитирането ограничава правата на лекуващите лекари, подчертават от сдруженията и посочват, че трябва да се анализира въздействието на редица нормативни актове.\n\r\nДекларацията е по повод случая с починалото преди дни в столична болница 3-годишно дете.\r\nВъведеното с Националната здравна карта лимитиране на броя на леглата, забраната за промяна и дори заместването им по специалности, което се следи от НЗОК, ни поставя непрекъснато в ситуации, в които сме принудени да връщаме болни, за които имаме капацитет да лекуваме, но нямаме право, добавят още от сдруженията.\n                    \n                    \n                \n                \n                \n                \r\nВ декларацията се призовава за промени в организацията и финансирането на спешната и неотложната медицинска помощ, които да позволят ефективното включване на лечебните заведения за извънболнична помощ в този процес, както и за създаване на процедури и организация за взаимодействие.\n\r\nМедиците изказват най-искрени съболезнования на семейството и близките на починалото дете и се присъединяват към исканията за бързо и безпристрастно разследване на причините за трагичния инцидент.", "date": "2019.11.22", "title": "Нужно е да се премахне лимитирането на болничните легла"}
{"url": "https://www.dnes.bg/zvezdi/2019/11/22/megan-i-hari-vse-po-otchujdeni-ot-kralskoto-semeistvo-zashto.430516", "text": "Меган Маркъл и принц Хари се чувстват изолирани от останалите членове на кралското семейство, съобщава \"People\". Изданието се позовава на източник, според когото след премиерата на документалния филм на херцозите на Съсекс ситуацията се влошила още повече.\r\n\r\nИ това не е защото двойката честно говорила за себе си с какво е нужно да се справят ежедневно – отчуждение, преса и т. н. Източникът разказал, че кардинални промени не последвали: \"Нямаше завъртане на 180 градуса. Нищо не се промени. Те не говорят, никой не ги гледа, не пишат\".\r\n\r\nОсновната причина за напрежението според източника се крие в бързото решение на Хари да се ожени за Меган. Принцът изрази желание да се ожени за американска актриса по-малко от година, след като се запознаха.\r\nВижте още за Меган и Хари в ", "date": "2019.11.22", "title": "Меган и Хари - все по-отчуждени от кралското семейство. Защо?"}
{"url": "https://www.dnes.bg/rusia/2019/11/22/putin-nato-navliza-v-kosmosa-tova-e-obezpokoitelno.430501", "text": "Руският президент Владимир Путин заяви в петък, че е обезпокоен от разширяването на Организацията на Северноатлантическия договор (НАТО) на Изток и от тенденциите да се произвежда военно оборудване, което може да бъде разположено в космоса.\n\n\n\r\nТой също така отбеляза, че през последните пет години НАТО е наближил бързо руските граници, предава БНР.\n\r\n\"Водещите държави в света активно усъвършенстват нападателното си въоръжение. Така нареченият ядрено-ракетен клуб, както всички знаете, нараства като брой\", посочи Путин и добави, че Русия е под сериозна заплаха и че един от факторите за световната несигурност е оттеглянето през тази година на САЩ от Договора за ликвидиране на ракетите със среден обсег (INF).\n                    \n                    \n                \n                \n                \n                \r\nВ четвъртък и говорителят на външното министерство Мария Захарова коментира, че Русия е притеснена от плановете на НАТО да определи Космоса като свое \"оперативно поле за действие\".\n\r\nРуските притеснения са в отговор на прието по-рано през седмицата решение на НАТО да добави Космоса в списъка на своите оперативни полета, заедно с въздушното, морското, сухопътното и електронното пространство.\n\r\n\"Това е историческо решение\", заяви в сряда генералният секретар на пакта Йенс Столтенберг и добави, че Космосът присъства в нашето всекидневие и е съществена част от силите на НАТО за възпиране и отбрана. По думите му в Космоса са разположени средства, свързани с насочването, разузнаването и засичането на ракети. Столтенберг обаче уточни, че алиансът няма да въоръжава Космоса. Той поясни, че целта е осигуряването на защита за техническите средства, изведени в орбита.", "date": "2019.11.22", "title": "Путин: НАТО навлиза в космоса, това е обезпокоително "}
{"url": "https://www.dnes.bg/index/2019/11/22/ico-hazarta-ne-bih-iskal-dyshteria-mi-da-se-zanimava-s-muzika.430545", "text": "Най-успешният български рап изпълнител - Ицо Хазарта, който ревностно пази личния си свят, ще покаже малката си дъщеря Лора тази неделя в ефира на BTV.\r\nПо думите на Лора, двамата с баща й много си приличат, най-вече по чувството за хумор. Хазарта бил добър кулинар, но тя обичала най-много да и готви пържоли.\r\n\"Най-често ходим на Витоша и караме колелета. Той е много умен и  забавен! Той е супер баща!\" , споделя тя. И признава: \"Аз също искам да  се занимавам с музика, но искам да стана пианистка.\" Хазарта обаче не е съгласен с това начинание.\r\n\"По-скоро не бих я подкрепил в желанието й да се занимава с музика. Ако иска да се занимава с музика в България, ще бере страшни ядове, заради това, че е мое дете. От друга страна обаче искам да направя така, че моите деца да са умни, добри и възпитани и с техния си акъл да влизат в живота. Каквото тя реши!\", казва в откровен разговор Ицо Хазарта.\r\n                \n                \n                Идолът на малки и големи е категоричен, че бащинството и музиката не могат да бъдат сравнявани. \"Бащинството е едно от тези неща, които ти дават много и на много те учат. Децата, жена ми, близките – това е! Те са най-важното! Музиката си е друго!“, признава рап изпълнителят. Малката му дъщеря ще го предизвика да покаже в ефир как рита топка.\r\nЧасове преди първия полуфинал на живо на \"България търси талан\"“ Славена Вътова и Любен Дилов – син ще споделят емоциите и усещанията си от това да са рамо до рамо с Ицо в шоуто. \"В коментарите си и към участници на него не са му необходими 10 изречения. Той може да употреби една дума, която ще бъде най-точната\", казва Славена.\r\n\"Парадоксално за човек с неговия успех, толкова години на сцената, че той е изключително нелъстив за слава и да си налага егото някъде. Даже понякога имам чувството, че е неуверен и е много деликатен“, споделя и Любо Дилов, който ще предизвика Ицо да каже някое от любимите си стихотворения. \n\r\n\r\n ", "date": "2019.11.22", "title": "Ицо Хазарта: Не бих искал дъщеря ми да се занимава с музика "}
{"url": "https://www.dnes.bg/notifikacii/2019/11/22/kitai-ne-iska-da-dominator-v-sveta.430497", "text": "Китай не се стреми да стане най-доминиращата държава в света вместо САЩ, а само иска да заеме достойно място на международната арена. Това заяви днес президентът на Китай Си Цзинпин, цитиран от ТАСС.\n\n\n\r\n\"Не се каним да заемем нечие място, а се стремим само да си върнем дължимата ни достойна позиция\", посочи китайският лидер, чието изказване бе излъчено по централната телевизия на Китай, пише БТА. \n\r\nКитай \"никога няма да се върне в полуколониалното и полуфеодалното минало\", допълни Си.\r\nКитайската мечта е великото възраждане на нашата страна и в никакъв случай не е хегемонистична мечта, резюмира президентът. Китай ще води уверена политика за увеличаване на степента на отвореност въпреки нарастващите трудности и препятствия.\n                \n                \n                \r\n\"За 40 години политика на реформи и отвореност ние придобихме увереност в собствените си сили. Това е път, по който ние непременно ще вървим напред. Колкото повече препятствия се изправят пред нас и прегради, издигани от когото и да било, толкова по-упорито ще ги преодоляваме, увеличавайки степента на отвореност на КНР към външния свят\", каза още Си.\n\r\nСАЩ трябва да споделят със света най-новите технологии, а не да ги крият, каза още китайският президент.\n\r\n\"Инновациите са жизненоважен въпрос в съвременния свят и техните плодове трябва да бъдат достъпни в глобални мащаби. Не бива да се крият като съкровище в пещера. Напоследък между Китай и САЩ има разногласия, засягащи сътрудничеството в иновативната сфера. Най-главното е да постигнем взаимно разбирателство по пътя на диалога\", посочи китайският президент.\n\r\nКитайските и американските власти трябва да избягват грешни оценки и се нуждаят от укрепване на взаимното разбирателство при уреждане на въпроси от стратегическо значение, допълни Си Цзинпин, който се срещна днес с бившия държавен секретар на САЩ Хенри Кисинджър.", "date": "2019.11.22", "title": "Китай не иска да доминатор в света "}
{"url": "https://www.dnes.bg/zvezdi/2019/11/22/resheno-victoria-s-secret-prikliuchiha-s-reviutata.430511", "text": "Тази година официално няма да има ревю – спектакъл на Victoria's Secret. Вчера, на 21 ноември, WWD съобщиха, че компанията е решила да не продължава традицията си за годишно събитие.\r\n\r\nОт самите Victoria's Secret коментираха, че за тях е \"важно да развием маркетинга на Victoria's Secret\", който очевидно не включва пищното годишно представяне на новите предложения и колекции.\r\n\r\n\"Ревюто бе много важна част от изграждането на бранда на този бизнес и бе важен аспект, забележително маркетингово постижение.\r\nИ с това предвид, премисляме как да развием позиционирането на марката и да го комуникираме с потребителите. Това е едно от нещата, върху които Джон Мехас е фокусиран\", коментират от Victoria's Secret.\r\nВижте още за Victoria's Secret  в ", "date": "2019.11.22", "title": " Решено: Victoria's Secret приключиха с ревютата!"}
{"url": "https://www.dnes.bg/world/2019/11/22/shte-ponese-li-severna-koreia-otgovornost-za-ubiistvoto-na-oto-uormbiyr.430546", "text": "Родителите на американския студент Ото Уормбиър, починал през 2017 г., след като лежа в затвор в Северна Корея, казаха днес, че ще се борят Пхенян да понесе отговорност за неспазване на правата на човека, предаде Асошиейтед прес. \n\r\nФред и Синди Уормбиър дадоха днес пресконференция в Сеул. Те призоваха правителството на Доналд Тръмп да повдигне въпроса с човешките права в Северна Корея в преговорите за ядрено разоръжаване.\r\n\"Моята мисия ще бъде да се търси отговорност на Северна Корея, да бъдат намерени активите й по света\" и да бъдат спрени нелегалните й бизнеси. Това каза Фред Уормбиър, който бе поканен на форум на организация, представляваща семейства на отвлечени южнокорейци през Корейската война (1950-1953 г.).\r\nРодителите на Ото Уормбиър казват, че синът им е бил изтезаван в Северна Корея, след като е бил осъден през 2016 г. за опит да открадне пропаганден плакат.\r\n                    \n                    \n                \n                \n                \n                Двайсет и две годишният студент получи сериозни мозъчни увреждания и почина малко след като бе върнат в САЩ във вегетативно състояние през юни 2017 г.\r\nВ началото на мандата си президентът на САЩ критикуваше силно Северна Корея за погазването на човешките права и дори покани Фред и Синди Уормбиър на речта си \"За състоянието на съюза\" миналата година. След това обаче Тръмп започна да омаловажава въпроса с правата на човека в Северна Корея и обсипа Ким с възхвали, когато двамата започнаха ядрените преговори.", "date": "2019.11.22", "title": "Ще понесе ли Северна Корея отговорност за убийството на Ото Уормбиър?"}
{"url": "https://www.dnes.bg/index/2019/11/22/zaradi-bylgarska-firma-enrike-iglesias-otmeni-turneto-si-v-evropa.430552", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕнрике Иглесиас отмени концертите си в Европа, след като българската фирма АРТ БГ не е успяла да платила разноските си за концерти у нас и в чужбина. \r\nАРТ БГ завлича и други световни изпълнители. Тя е съорганизатор и на концерта на Хосе Каресас у нас, съобщават от . \n\r\nФирмата организира първия концерт на Енрике Иглесиас у нас, след като теглят кредит, за да платят на звездата. Незнайно как фирмата се оказва организатор на цялото турне на певеца в Европа. На 14 ноември представляващата го агенция Creative Artists обаче обяви, че отменя концертите на испанскта супер звезда, тъй като българската АРТ БГ не е спазила договора.  \n                \n                \n                \r\nУправителят на фирмата Даниел Стефанов не може да бъде открит дори от външната фирма, която отговаря за ПР-а му. След изчезването му, загубите за няколко международни компании се изчисляват на милиони евро. \n\r\nСайтът \"Pollstar\"разкри, че АРТ БГ са завлекли гръцките си колеги, като не са платили нито залите, нито на изпълнителите Брайън Адамс, Хосе Карерас и Малума за участията им в южната съседка. Без промоутър остава и концерта на Мирей Матийо в НДК. \n\r\nИ още една любопитна подробност - в Арт БГ участие има и Петър Харалмпиев, до неотдавна председател на Държавната агенция за българите в чужбина, който през 2018 г. беше обвинен в търговия с български паспорти с чужди граждани.", "date": "2019.11.22", "title": "Заради българска фирма – Енрике Иглесиас отмени турнето си в Европа"}
{"url": "https://www.dnes.bg/balkani/2019/11/22/plagiatstvo-otneha-diplomata-na-ministyr-na-syrbiia.430468", "text": "Министърът на финансите на Сърбия Синиша Мали е преписал части от докторската си теза, съобщиха от Белградския университет, след като неговата работа бе оспорена от учени, които се включиха към опозицията в отдавнашните й искания за неговата оставка, предаде Агенция \"Фокус\", позовавайки се на  Reuters.\r\nВ съобщение, най-големият и престижен университет в страната заявява, че Мали, доверен съюзник на президента Александър Вучич, \"е преписал текстове или цели параграфи от работите на други автори, без да споменава техните имена, като по този начин е нарушил етични кодекс на университета\".\n\r\nРекторът, Иванка Попович, казва, че етичният съвет единодушно е решил да отнеме дипломата, получена от Мали през 2013 година за неговата теза по реструктуриране и приватизация.\r\n                    \n                    \n                \n                \n                \n                \"Бордът за професионална етика ще изпрати окончателното си решение за нулиране на дипломата (на Мали) до Сената на Университета\", заяви тя.\n\r\nМали, който многократно е отричал обвинения за дипломата си, заяви, че ще продължи да работи. \"Аз съм по-фокусиран върху бюджета на Сърбия, което е работата, за която ми плащат сръбските граждани\", цитира думите му държавната агенция Танюг.\r\nСкандалът около тезата на Мали предизвика призиви за оставката му от раздробената опозиция на Сърбия и студенти, които от почти година организират ежеседмични протести срещу управлението на Вучич, когото смятат за корумпиран и авторитарен.", "date": "2019.11.22", "title": "Плагиатство: Отнеха дипломата на министър на Сърбия"}
{"url": "https://www.dnes.bg/stranata/2019/11/22/cherna-statistika-chetiri-jertvi-na-ptp-ta-za-denonoshtie.430460", "text": "Четирима души са загинали, а 34 са пострадали при катастрофи в страната през изминалото денонощие.\r\nВ София са станали 3 тежки и 37 леки произшествия, ранени са трима, съобщи пресцентърът на МВР.\r\n\r\n37 са жертвите на катастрофи от началото на месеца в страната. Ранените при тях са 475.", "date": "2019.11.22", "title": "Черна статистика: Четири жертви на ПТП-та за денонощие"}
{"url": "https://www.dnes.bg/sport/2019/11/22/kobrata-siguren-v-titlata-shte-ia-zashtitava-na-stadiona-na-cska.430481", "text": "Българският професионален боксьор Кубрат Пулев очаква в близките месеци за излезе на ринга в мач за световната титла в тежка категория.\r\nПулев е задължителен претендент на Международната боксова федерация (IBF).\r\n \r\n\"Няма никакви вратички. Такъв мач ще има след няколко месеца - мач за световна титла и аз ще участвам в него. Моментът дойде. Сега към по-здрав и по-опитен съм от последния ми двубой за световната титла. Надявам се представя перфектно не само себе си, но и България, да се чуе повече за нашата родина\", коментира Пулев.\r\n \r\nТой вече участва в мач за световната титла на 15 ноември 2014 година срещу украинеца Владимир Кличко, който го нокаутира в петия рунд. Това е и единственото поражение на Пулев като професионалист в 29 мача.\r\n \r\n\"Сгрешихме в стратегията срещу Кличко. Направихме уникална подготовка, но в стратегията не успяхме да стиковаме нещата, реално аз излязох без стратегия. А с грешна стратегия нещата са обречени. Така и стана в мача. Бях много зелен, хората около мен бяха доста неопитни. Всичко беше абсолютен хаос. Сега, когато погледна отстрани, то си е било обречено\", каза той.\r\n \r\n\"Тогава аз вярвах, че може, но някои неща трябваше да бъдат по-различни. Мисля, че съм си взел поуките. Мисля, че сега съм достатъчно силен, за да победя който и да е в тежка категория. По-техничен съм от всеки един друг. Чувствам се перфектно и съм готов, който и да дойде, да му откъсна в главата, както се казва\", допълни Пулев.\r\n \r\nНегов съперник за шампионския колан на IBF се очаква да бъде победителят от мача-реванш на 7 декември между настоящия световен шампион Анди Руис (Мексико) и Антъни Джошуа (Великобритания).\r\n \r\n\"Лично за мен този мач ще бъде изключително интересен. Едва ли ще викам за някой. И двамата са добри боксьори. В първия мач Руис нокаутира световен шампион, непобедим и т.н. Беше супер изненада. Направи го за смях пред всички. Беше нещо уникално и беше доказателство, че няма нищо невъзможно. Ще гледам и очаквам моя нов съперник\", каза Пулев.\r\n \r\nТой се пожела \"ако, като стана световен шампион, да направя една от защитите на новия бъдещ стадион на ЦСКА\".\r\n \r\n", "date": "2019.11.22", "title": "Кобрата сигурен в титлата, ще я защитава на стадиона на ЦСКА"}
{"url": "https://www.dnes.bg/zvezdi/2019/11/22/radinela-chusheva-stana-mis-bylgariia-podhvanaha-ia-onlain.430478", "text": "\nСтудентка по журналистика е новата Мис България. Снощи 23-годишната Радинела Чушева грабна титлата и получи правото да представи страната ни на световния финал „Miss Planet“.\r\nРумяна Данаилова от Варна спечели титлата „Мис България Глоуб 2019“, второ място е за Стелияна Иванова от Пловдив, която ще представи България на конкурса „Мис Земя“. На трето място бе избрана Мария Попова от Асеновград.\r\nРадинела Чушева е от София. Завършила е бакалавърска степен по „Журналистика“ в УНСС, като в момента учи магистратура. \r\nВисока е 170 см. Обожава да чете поезия и да танцува.\r\n                    \n                    \n                \n                \n                \n                Тази година конкурсът „Мис България“ бе посветен на екологична кауза – глобалното замърсяване. Събитието се проведе в три отделни тура. \r\nВеднага след избора на Радинела започнаха коментари в социалните мрежи, като преобладава критиката. Победителките в този конкурс са обречени да бъдат на мушката на хорското мнение.\r\nПоследната носителка на короната, която изтърпя доста подигравки бе Тамара Георгиева. На критиците й не се хареса носът й, а тя няколко месеца по-късно си направи операция. \r\n", "date": "2019.11.22", "title": "Радинела Чушева стана Мис България, подхванаха я онлайн"}
{"url": "https://www.dnes.bg/notifikacii/2019/11/22/razbita-e-narkogrupa-v-sofiia-izzeti-sa-240-bona-i-nad-10-kg-droga.430487", "text": "Осем са обвинени за участие в група за наркоразпространение в София. Операцията  по противодействие на наркоразпространението е проведена на 18 ноември в столицата, съобщиха от МВР\r\nДействията са осъществени от служители на ГДБОП и СДВР, под наблюдението на Специализираната прокуратура.\r\nВ рамките на акцията са били задържани 15 души, а при извършените обиски и претърсвания у всеки от тях бяха намерени наркотици, подготвени за продажба на черния пазар – общо 10,5 килограма марихуана и амфетамини, 240 000 лева, електронни везни, машинки за нарязване на марихуана и множество други доказателства за престъпната им дейност.\n\r\nСпециализираният наказателен съд определи мярка за неотклонение \"задържане под стража\" на осем от обвинените за участие в организирана престъпна група за разпространение на наркотици. \r\n                \n                \n                На останалите седем от групата съдът наложи парични гаранции от по 5000 лева с мотива, че не са осъждани, че са на младежка възраст (родени между 1991 г. и 1999 г.), както и че степента на участието им в престъпната група е по-малка.\r\nСъдът прие, че за всичките 15 обвинени по досъдебното производство е налице обосновано предположение да са извършили престъпленията, за които са обвинени.\n\r\nОбявен за международно издирване е 16-и участник в групата, на когото е повдигнато задочно обвинение, което предстои да му бъде предявено.\n\r\nСпециализираната прокуратура ще протестира определението на съда в частта му за определените мерки за неотклонение \"парична гаранция\" на седемте участници в групата.", "date": "2019.11.22", "title": "Разбита е наркогрупа в София, иззети са 240 бона и над 10 кг дрога"}
{"url": "https://www.dnes.bg/football/2019/11/22/sreshtame-ungariia-po-pytia-za-evro-2020-domakini-sme.430491", "text": "България ще приеме Унгария на 26 март в 1/2-финален плейоф за класиране на Евро 2020. Победителят от двойката ще срещне Исландия или Румъния, които се изправят помежду си в Рейкявик. \r\n\r\nЖребият отреди финалът да се играе в София или Будапеща, което означава, че при победа отново ще бъдем домакини.\r\n\r\nПотоците:\r\n\r\nПоток А: Исландия, Унгария, БЪЛГАРИЯ, Румъния\r\n\r\nПоток В: Босна и Херцеговина, Словакия, Ейре, Северна Ирландия\r\n\r\nПоток С: Шотландия, Норвегия, Сърбия, Израел\r\n\r\nПоток D: Грузия, Северна Македония, Косово, Беларус\r\nПодробности за жребия и ", "date": "2019.11.22", "title": "Срещаме Унгария по пътя за Евро 2020, домакини сме"}
{"url": "https://www.dnes.bg/world/2019/11/22/izvynredno-polojenie-v-italiia-zaradi-dyjd-i-buri.430484", "text": "Италианското правителство обяви извънредно положение заради лошото време в редица северни и южни региони на страната. Това съобщи днес премиерът Джузепе Конте, предаде ТАСС.\n\r\nСлед Венеция вчера кабинетът реши да обяви извънредно положение във всички провинции на Сицилия, пострадали от лошо време от септември насам, написа премиерът в Twitter.\n\n\n\r\nИзвънредно положение е обявено също в Генуа, Савоя и Специя. При обявяване на такъв режим на национално равнище специални фондове отпускат помощи за премахване на последиците от удара на стихиите.\n\r\nКонте посочи, че на следващи заседания правителството ще разгледа нови подобни искания. На 18 ноември например регионалният съвет на Тоскана обяви извънредно положение в областта заради поройни дъждове и бури. Местните власти поискаха кабинетът да обяви такава мярка на национално равнище.\n                    \n                    \n                \n                \n                \n                \r\nВчера заради ситуацията в страната външният министър на Италия Луиджи ди Майо се отказа от участие във форум на външните министри от Г-20 днес и утре в Япония.\n\r\nМиналата седмица Венеция пострада от тежко наводнение с най-високата водна вълна от половин век, чието равнище на 13 ноември достигна близо 190 сантиметра. Според венецианските власти щетите са за около един милиард евро. Правителството обяви извънредно положение и отпусна 20 милиона евро за ликвидиране на последиците, а после инфраструктурното министерство добави още 65 милиона евро.\n\r\nМиналата година италианското правителство обяви извънредно положение в 11 области и отпусна 250 милиона евро за ликвидиране на щетите от проливните дъждове и свлачищата. Лошото време взе през 2018 г. общо 29 жертви в Италия.\n\r\n/БТА/", "date": "2019.11.22", "title": "Извънредно положение в Италия заради дъжд и бури"}
{"url": "https://www.dnes.bg/temida/2019/11/22/gaz-fosfin-predizvikal-syrdechen-arest-u-pochinaliia-stefan.430490", "text": "Отровният газ фосфин е предизвикал сърдечен арест у починалото 9-годишно момче в село Кардам.\r\nАктивното вещество в отрова за гризачи, вдишано от момчето, е било в летална концентрация, значително над нормите, описани в специализираната литература, които предизвикват смърт само за 30-60 минути.\r\nТова съобщи на пресконференция районният прокурор на Генерал Тошево  Йорданка Чанева, която е и наблюдаващ прокурор на досъдебното  производство. \n\nПрокурорът посочи, че изготвените експертизи от Военномедицинска академия в София и съдебен лекар са еднозначни, предаде БТА.\r\nРайонният прокурор поясни, че отровата е открита зад леглото в дома на детето - в процепи на стената, замазани с кал. Влажната замазка още повече е провокирала отделянето на отровния газ и е протекла спонтанна реакция. Детето е било изложено на отровния газ около дванадесет часа.\r\n                    \n                    \n                \n                \n                \n                Малолетното момче почина на 27 октомври, а в болница бяха настанени и две от сестрите му - на 11 и 7 години. Децата вече са изписани от лечебните заведения, като предстои и за тях да бъдат назначени съдебно-медицински експертизи, казаха от прокуратурата.\r\nЗасега не е ясно как семейството се е сдобило със силната отрова за гризачи, която не се продава свободно. Досъдебното производство се води по член 122 от Наказателния кодекс за причиняване на смърт по непредпазливост и към момента няма повдигнато обвинение на лице, каза Йорданка Чанева.\r\nСемейството, в което се отглеждат пет деца, вече е настанено със съдействието на социалните служби в предоставено от съсед жилище с много по-добри битови условия, допълниха от прокуратурата.", "date": "2019.11.22", "title": "Газ фосфин предизвикал сърдечен арест у починалия Стефан "}
{"url": "https://www.dnes.bg/stranata/2019/11/22/14-godishniiat-vanko-se-nujdae-speshno-ot-pomosht-za-lechenie.430489", "text": "В редакцията ни пристигна писмо с молба за помощ за лечението на 14-годишно момче от град Варна. Вижте как може да помогнете в борбата на Ванко с нелеката съдба.\r\n\"Обръщам се към всички с молба заедно да подкрепим едно дете в нужда. Иван Добромиров Тодоров  на 14 години от град Варна. Той е възпитаник на Спортно училище \"Георги Бенковски\" град Варна. Състезател и шампион на спортен клуб \"БОИЛ\" град Варна.\n\r\nЖивотът на малкия шампион се променя завинаги след трагичен пътен инцидент през лятото. На 17-ти юни на Т - образното кръстовище за село Долище край Варна. Инцидентът е фатален за майка му и баба му. Ванко е бил откаран към болницата от преминаващ автомобил. Приет е в много тежко състояние и с опасност за живота. Съчетана травма с наранявания на различни органи, като най-тежките са на мозъка, крайниците, белия и черния дроб. Медицинските екипи са направили няколко многочасови животоспасяващи операции, които не са търпели отлагане. \n                    \n                    \n                \n                \n                \n                \r\nНастанен е в реанимацията и е поставен на командно дишане. На 18-ти юни състоянието на Ванко остава критично и лекарите не могат да дадат никакви прогнози за изхода от битката му за живот. Малкия шампион успява да се пребори в битката му за живот, но е в будна кома.\r\nОт юни месец насам лекарите правят всичко възможно Ванко да подобри състоянието си. Нуждае се спешно от средства за лечение и рехабилитация.\n\r\nС всички сили неговият баща Добромир, приятели, познати и непознати се опитваме да съберем нужните средства, за да транспортират Ванко в клиниката в Германия. За съжаление, необходимата сума за лечението му е 78 000 €. Сумата е крайно непосилна за семейството му и се нуждаят от помощ в този тежък момент.\n\r\nОсвен сумата за лечение на Ванко, неговото семейство има нужда от нашата подкрепа, за да посрещне всички допълнителни разходи. \n\r\nЗаедно можем да помогнем на Ванко да се прибере вкъщи. Да му помогнем да се изправи отново на крака. Да помогнем на това детенце да се върне пак към живота, за да може един ден да се обърне към всички нас и да ни благодари за всичко направено в негова помощ.\r\nНека помогнем Ванко да се прибере час по скоро при двете си братчета, които го очакват с нетърпение.\n\r\nВ момента Ванко е в неврохирургичното отделение и скоро ще бъде събуден от будната кома и ще бъде изписан. С това не спира борбата му за живот. Още 31 000€ са нужни за лечението му в немската клиника \"Schoen Clinic Vogtareuth\". Сумата трябва да се събере до 30 ноември. Всички, които могат и имат желание нека помогнат, за да може Ванко да получи шанс за бъдещето си.\"\n\r\nДарителска сметка: \r\nIBAN: BG 81STSA93000026491369\r\nТитуляр: Иван Добромиров Тодоров \r\nПри банка ДСК \n\r\nIBAN: BG 72TTBB94001527219179\r\nBIC: TTBBBG22 \r\nТитуляр по сметка: Добромир Емилов Тодоров\r\n\r\n", "date": "2019.11.22", "title": "14-годишният Ванко се нуждае спешно от помощ за лечение"}
{"url": "https://www.dnes.bg/politika/2019/11/22/bg-sleda-v-shpionski-skandal-v-syrbiia-neseriozni-obvineniia.430485", "text": "Обвиненията за българска следа в шпионския скандал в Сърбия не са сериозни, смята военният министър Красимир Каракачанов.\n\r\nВ четвъртък председателят на сръбската парламентарна комисия за Косово и Метохия Милован Дречун заяви, че против Сърбия се водят множество хибридни операции от няколко страни. Според него това има нещо общо и с реакцията на България на пристигането в Ниш на руски зенитно-ракетни системи С-400.\n\n\n\r\n\"Такива неща, за които говори сръбският депутат, няма\", отсече Каракачанов.\n\r\nСпоред него и в сръбския парламент, както и в българския всеки може да говори каквото си иска.\n\r\n\"Това, че Сърбия има някакви проблеми не означава, че България трябва да е патица за отвличане на вниманието от вътрешните проблеми в Сърбия\", отсече вицето.\n                    \n                    \n                \n                \n                \n                \r\nКаракачанов коментира и протестите на майките на деца с увреждания срещу избора на неговия коалиционен партньор лидера на НФСБ Валери Симеонов за зам.-председател на парламента. Те се обяви против Симеонов да заеме този пост, защото в разгара на протестите им с искане за смяна на политиката за хора с увреждания, ги наречи \"кресливи\" жени с \"уж болни деца\".\n\r\n\"Защо протестират? В християнската идеология има грешка има и прошка, колко пъти искат да му отрежат главата, не са прави, предложението на групата на Обединени патриоти е съгласувано и с мен и аз съм дал своето съгласие\", посочи той.\n\r\nСпоред него е болшевишки подход да се преследва Симеонов за думи, за които вече е подал оставката си като вицепремиер.", "date": "2019.11.22", "title": "BG следа в шпионски скандал в Сърбия? Несериозни обвинения!"}
{"url": "https://www.dnes.bg/stranata/2019/11/22/sniag-zavalia-na-pamporovo-zasega-ne-se-zadyrja-po-pytishtata.430495", "text": "Дъждът по високите части на Смолянско премина в сняг. От камерите на официалния сайт на Пампорово се вижда, че на Снежанка и Стойките вече има сняг. Лифтовете обаче на работят.\n\r\n\r\nПо пътя все още няма образувана снежна покривка, но шофьорите трябва да бъдат внимателни и да тръгват на път към планинската област подготвени за движение при зимни условия, информира БНР.", "date": "2019.11.22", "title": "Сняг заваля на Пампорово, засега не се задържа по пътищата "}
{"url": "https://www.dnes.bg/eu/2019/11/22/avtobus-se-vriaza-v-spirka-nad-20-dushi-sa-raneni.430458", "text": "Автобус се вряза в няколко коли на автобусна спирка в западния германски град Висбаден. 21 души са пострадали. \r\nВодачът е загубил контрол над машината, съобщава BTV.\r\n\r\nАвтобусът първо е навлязъл в тревни площи, след това се е врязъл в 4 коли, друг автобус и накрая автобусна спирка.\r\n\r\nПолицията съобщи, че за сега не е ясно защо водачът е загубил контрол. Не се изключва и възможността за небрежност от страна на шофьора. \r\n\r\nДеветнайсет души са откарани в болница и има други двама сериозно пострадали. \r\n\r\n ", "date": "2019.11.22", "title": "Автобус се вряза в спирка, над 20 души са ранени "}
{"url": "https://www.dnes.bg/football/2019/11/22/bylgariia-shte-e-v-grupa-s-germaniia-pri-klasirane-na-evro-2020.430496", "text": "Националният отбор на България ще бъде в група \"F\", ако се класира за финалите на Евро 2020, отреди тегленият в Нион жребий.\r\nВ групата, в която мачовете ще се проведат в Мюнхен и Будапеща, със сигурност ще бъде и тимът на Германия като домакин, а имената на другите два отбора ще станат ясни след жребия за групите на първенството, който ще се тегли на 30 ноември.\r\n \r\nБългария попадна в поток \"А\" на баражите и в първия си мач ще играе с Унгария, а при победа ще домакинства на Исландия или Румъния. Ако България, Исландия или Унгария се класират за европейското, то тегленият жребий за група \"F\" остава такъв, какъвто е. Ако Румъния достигне до финалите, то тя ще бъде в група \"С\", а победителят от плейофите в поток \"D\" - един измежду Грузия, Беларус, Северна Македония или Косово, ще бъде преместен служебно в група \"F\" при Германия.\r\n \r\nОт днешния жребий в Нион стана ясно и че Дания ще бъде домакин на Русия в директния мач помежду им на европейското първенство. Двата отбора са сред 12-те домакина на шампионата и попаднаха в група \"В\", за където сигурен е и отборът на Белгия.\r\n \r\n", "date": "2019.11.22", "title": "България ще е в група с Германия при класиране на Евро 2020"}
{"url": "https://www.dnes.bg/rusia/2019/11/22/ruskata-armiia-se-oborudva-s-mashini-za-voina-v-grada.430451", "text": "През 2020 г. руското министерство на отбраната ще снабди армейските танкове и бойни коли с комплекти за допълнителна защита, за да се използва бойната техника по-ефективно в градски условия. Това заявява в интервю за \"Известия\" генерал-майор Сергей Бибик, началник на управление в министерството, пише БТА. \r\n\r\nСъщевременно за специалните сили от руската армия ще бъдат купени модерни бъгита \"Охотовед\" и бронирани коли \"Есаул\". Войските ще получат общо 15 нови модела автомобилна и бронирана техника, \"усъвършенствана въз основа на бойния опит от последните локални въоръжени конфликти\", включително танкове Т-80БВМ и Т-90М.\r\n\r\nЗа мотострелковите части са разработени нови бронирани коли \"Тайфун-К\" 4х4 с дистанционно управляем картечен модул, а за медицинските подразделения - защитени санитарни коли, добавя руският генерал.\r\n ", "date": "2019.11.22", "title": "Руската армия се оборудва с машини за война в града"}
{"url": "https://www.dnes.bg/health/2019/11/22/poveche-ot-80-procenta-ot-decata-stradat-ot-obezdvijvane.430479", "text": "Повече от осемдесет процента от подрастващите по света нямат достатъчна физическа активност. Липсата на активност се забелязва повече при момичетата, според доклад на Световната здравна организация /СЗО/, съобщават от Франс Прес и ТАСС.\r\nЗа подобряване на здравето и предотвратяването на най- различни заболявания, експертите препоръчват най- малко един час физическа активност на ден. \r\nЗа периода от 2001г. до 2016г. е изследвана физическата активност на 11-17 годишните от 146 страни. В проучването са включени 1,5 милиона ученици. \r\nПрез 2001г. в световен мащаб 82,5 на сто от учениците не спазват препоръките на СЗО, а през 2016г. стават 81 процента. \r\nРазвитието на електрониката е сред главните причини за обездвижването на юношите. Децата все повече се застояват пред екраните на телевизорите и компютрите, което води до обездвижване. \n                    \n                    \n                \n                \n                \n                \r\nТийнейджърите от Бангладеш са на първо място по изпълняване на препоръките на СЗО.Други сред най- изпълнителните в класацията са от Словакия, Ирландия, САЩ и България. На последно място в класацията са подрастващите от Република Корея.\n\r\nВ световен мащаб физическата активност при момчетата ръсте, като от 2001г. до 2016г. е нараснала с 2%. При момичетата, обаче, тези числа си остават непроменени. \r\n ", "date": "2019.11.22", "title": "Повече от 80 процента от децата страдат от обездвижване"}
{"url": "https://www.dnes.bg/eu/2019/11/22/djambazki-podari-kniga-za-makedonskiia-vypros-na-delegati-v-es.430469", "text": "В Европейския парламент евродепутатът Ангел Джамбазки подари книгата \"Македонският въпрос - история и актуалност\", издадена от Македонски научен институт - София, с автор доц. д-р Стоян Германов, на членовете на Делегацията в Съвместния парламентарен комитет ЕС - Северна Македония.\n\n\n\r\nВ книгата се разглежда Македонският въпрос от Балканските войни до края на 20-и век и началото на 21-и век, включително идеите за разрешаването му, пропуски и компромиси.\r\n\n                    \n                    \n                \n                \n                \n                \r\nПрипомняме, че Съвместният парламентарен комитет, съставен от делегация от Европейския парламент и парламента на Република Северна Македония, разглежда всички аспекти на отношенията между Европейския съюз и Република Северна Македония. Той може да отправя препоръки до Европейския парламент, до парламента и правителството на Република Северна Македония, до Съвета на ЕС и до Европейската комисия.\n\r\nПодаръкът е в съответствие с принципната и последователна позиция на Ангел Джамбазки и ВМРО - Българско национално движение, изразена и от българското правителство посредством рамковата позиция относно разширяването на ЕС и процеса на стабилизиране и асоцииране на Република Северна Македония и Албания, а именно, че пътят на Македония до членство в Европейския съюз минава през консенсус с България за общото историческо минало, основано на обективни факти.\n\r\nКатегорична позиция на ВМРО - Българско национално движение е, че България трябва да продължава да подкрепя Македония по отношение на нейната евроатлантическа интеграция, стабилност и териториална цялост. Подкрепа, която обаче е възможна единствено и само след изчистване на спорните въпроси в общата ни история - след постигане на конкретни резултати в работата на Съвместната експертна комисия по историческите и образователните въпроси, верифицирани от Съвместна междуправителствена комисия, относно периода от общата ни история до 1944 г., в т.ч. и постигане на договореност за Гоце Делчев, ВМОРО - ВМРО и Илинденско-Преображенското въстание.", "date": "2019.11.22", "title": "Джамбазки подари книга за Македонския въпрос на делегати в ЕС"}
{"url": "https://www.dnes.bg/eu/2019/11/22/ep-shte-iska-vsichki-v-es-da-priznaiat-istanbulskata-konvenciia.430494", "text": "Европейският парламент ще обсъди следващата седмица въпроса с Истанбулската конвенция. Предвижда се ЕП да призове всички държави от ЕС да приемат конвенцията, се посочва в съобщение на институцията.\r\nСпоред дневния ред на заседанието в Страсбург евродепутатите ще обсъдят въпроса в понеделник. Предвижда се в четвъртък те да приемат резолюция, в която призовават за незабавно ратифициране на документа и за предприемането на всички необходими законодателни и политически мерки за спиране на насилието срещу жените и момичетата, пише БТА.\n\n\n\n\r\nКонвенцията на Съвета на Европа за предотвратяване и борба с насилието над жени и домашното насилие, станала известна като \"Истанбулската конвенция\", въвежда мерки в подкрепа на жертвите и наказания за извършителите. ЕС подписа конвенцията на 13 юни 2017 г., а седем държави от Общността още не са я ратифицирали - България, Чехия, Унгария, Литва, Латвия, Словакия и Великобритания, се отбелязва в съобщението на ЕП.\n                    \n                    \n                \n                \n                \n                \r\nВ понеделник ще бъде отбелязан Международният ден за премахване на насилието срещу жените. По този повод сградата на ЕП в Страсбург ще бъде осветена в оранжево.", "date": "2019.11.22", "title": "ЕП ще иска всички в ЕС да признаят Истанбулската конвенция"}
{"url": "https://www.dnes.bg/akoshtete-vqrvaite/2019/11/22/shte-stane-li-miraj-kolednata-vecheria-tradiciiata-otmira-zaradi-vegetariancite.430503", "text": "Традиционната коледна вечеря отмира. До този извод са стигнали авторите на британско проучване, чиито резултати са цитирани от в. \"Daily Star\".\r\nИзследването е на фирма Тейсткард показало, че все повече хора, основно представители на по-младото поколение, се ориентират към вегетариански алтернативи, според изследването на фирма Тейсткард.\r\nИнтересът към безмесни блюда е толкова голям, че те ще фигурират в 53 процента от ресторантските празнични менюта във Великобритания, пише БТА. За поредна година представителите на по-младото поколение ще наблегнат на вегетарианските и веганските ястия, за да избегнат стомашното подуване и да намалят въздействието на интезивното селско стопанство.\r\n                    \n                    \n                \n                \n                \n                Проучването показва още, че все повече хора в страната предпочитат да прекарват Коледа в заведение. В резултат на това майсторите готвачи променят менютата, за да задоволят вкусовете на броящите калории клиенти.\r\nОсобено популярни алтернативи на традиционната коледна вечеря са салатите, тиквата и вегетарианските пици.\r\n\"От една страна е тъжно, че коледното печено вече не се радва на толкова голяма почит, но от друга е добре, че ресторантите предлагат алтернативни блюда на клиентите\", казва Ануар Султан от Тейсткард.", "date": "2019.11.22", "title": "Ще стане ли мираж коледната вечеря? Традицията отмира заради вегетарианците"}
{"url": "https://www.dnes.bg/rusia/2019/11/22/ukrainci-na-protest-ne-iskat-sblijavane-s-moskva.430437", "text": "Хиляди украинци протестираха снощи в центъра на Киев срещу сближаването на отношенията с Москва и това, което те наричат \"капитулация\" пред Русия.\n\r\nДемонстрацията се организира преди срещата за Украйна във формата \"Нормандска четворка\" на 9 декември. На нея за първи път се очаква да се срещнат президентите на Русия и Украйна  -  Владимир Путин и Володимир Зеленски, предава БНР.\n\r\nПротестът в Киев бележи шестата годишнина от проевропейския бунт на Майдана. Снощи демонстрантите носеха плакати с надписи: \"Не на капитулацията!\", \"Всяка отстъпка само ще влоши ситуацията. Не можем да сключим споразумение с Путин\". \n\r\n\"Искамe европейска Украйна - да се движим по пътя към Европа. Това, което Зеленски прави сега изглежда също като завой към Русия. Това отново е проруски път – същият, какъвто беше по времето на Янукович“, заяви един от протестиращите.\n                    \n                    \n                \n                \n                \n                \r\nПротестът се проведе в момент на относително разведряване на отношенията между Москва и Киев. По-рано тази седмица Русия предаде на Украйна трите военни кораба, задържани преди година в Керченския проток. През септември двете страни размениха и затворници, което позволи в Украйна да се завърнат екипажите на трите кораба.", "date": "2019.11.22", "title": "Украинци на протест, не искат сближаване с Москва "}
{"url": "https://www.dnes.bg/video-prognoza/2019/11/22/dyjdovno-oblachno-vremeto-oshte-shte-se-vloshava.430440", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Цяла седмица е облачно и дъждовно, a такова време ни очаква и през днешния петъчен ден. По-интензивно ще превалява над западните и източните райони на страната. Минималните температури ще бъдат от 7 до 13 градуса, прогнозира синопотикът на Bulgaria ON AIR Владимира Илиева.\n\r\nПо думите ѝ през нощта дъждовете от запад на изток ще спират. Ще продължи да превалява по Черноморието и около района на Сандански, а максималните температури ще бъдат от 10 до 15 градуса. В Северна България температурите продължават да са нетипично високи - 18-21 градуса. \n\r\nОчакваме тепърва влошаване на времето у нас и на Балканите. Създава се обстановка, която ще е доста валежна. По-значителни валежи очакваме над Дунавската равнина и Южна България. На отделни места не е изключено да са придружени и от гръмотевици.\n                \n                \n                \r\nВремето ще се задържи дъждовно и в събота, основно над източната половина на страната. В неделя в ниските места ще бъде облачно и мъгливо, а по планините ще бъде слънчево. В Източна България ще прегърмява, стана ясно още от прогнозата за зрителите на \"България сутрин\".\n\r\nВ понеделник над северната половина от страната ще има разкъсани облаци, в южните и в източните райони ще превали слаб дъжд. Дневните температури ще достигат 9-14 градуса. Във вторник от запад на изток ще премине бързо облачна вълна, но валежи не се очакват.", "date": "2019.11.22", "title": "Дъждовно, облачно: Времето още ще се влошава"}
{"url": "https://www.dnes.bg/eu/2019/11/22/79-migranti-sred-koito-i-deca-spaseni-v-ispaniia.430439", "text": "Крайбрежната охрана на Испания спаси 79 мигранти, включително 9 деца и 3 жени, в морето край бреговете на Канарските острови. Мигрантите са прекарали шест дни във водата преди да бъдат намерени на 60 мили от остров Гран Канария, предаде . \r\n\r\nТе получиха медицинска помощ от \"Червения кръст\". Канарските острови са една от основните европейски дестинации за мигранти, които се опитват да направят опасното пътуване от Северна Африка. \r\n\r\nПреди две седмици 9 мигранти загинаха, след като лодката им се обърна близо до брега на Лансароте. Броят на хората, влизащи незаконно в Испания, обаче е намалял в сравнение с миналата година. \r\n\r\nИспанското министерство на вътрешните работи твърди, че 27 208 мигранти са влезли незаконно в страната по море и суша, в сравнение с 53 382 за миналата година, което представлява спад от 49%.", "date": "2019.11.22", "title": "79 мигранти, сред които и деца - спасени в Испания"}
{"url": "https://www.dnes.bg/sofia/2019/11/22/razpra-v-liulin-myj-s-othapan-nos-napadateliat-se-izdirva.430443", "text": "Отново агресия на пътя. Доставчик на храна е пребит жестоко след скандал с пешеходец. Случаят е от столичният квартал \"Люлин\" пред голяма верига магазини. Пострадалият е с няколко шева на носа, а нападателят все още се издирва.\r\nПострадалият е бил на работа. Предстоят му две пластични операции. Липсва 2 см от носа му. \"Докато пътувах чух много силен удар по колата. Дадох аварийки, отбих, за да видя какво се случва. Оказа се, че по автомобила е хвърлена кора с яйца. Видях един господин, който ми се пъчеше и го попитах каква е причината да направи това. Тогава започна да ръкомаха и ми посегна. Отвърнах му, стана бой и накрая ме захапа за носа.\", разказа пострадалият Андрей Куртев пред Нова тв.\r\n                    \n                    \n                \n                \n                \n                \"Видимо не беше пиян или дрогиран. С тези негови действия обаче мисля, че не беше нормално мислещ човек. Не зная защо този мъж реагира така. Възможно е да има някаква причина. След свадата изкоментира нещо за пешеходна пътека. Може би не съм му направил път, не знам. За мен в 21 век права не се заявяват така \", допълни Куртев.\r\nМъжът още е с неизяснен произход. Всичко се случва на много оживено място в столичния квартал. Андрей Куртев описва човека като едър, около 40-годишен, с черно яке и дънки. След инцидента нападнатият не е извикал полиция, а се е отправил към болница, тъй като е имал силна кръвозагуба.\r\nПредполага се, че нападателят си е закупил от намиращите се в близост магазини яйца и полицията може да провери по камерите и открие самоличността му.", "date": "2019.11.22", "title": "Разпра в Люлин: Мъж с отхапан нос, нападателят се издирва"}
{"url": "https://www.dnes.bg/stranata/2019/11/22/semeistvoto-v-kardam-polzvalo-zabranena-za-prodajba-otrova.430442", "text": "Вероятно забранена за продажба отрова за мишки е използвана в дома на семейството от Кардам, смята Явор Гечев от \"Четири лапи\". Властите вчера разкриха, че това е основната версия за смъртта на 9-годишния Стефан. \n\r\nСпоред Явор Гечев не е единичен случай, а подобен препарат може да убие човек, дори той да не е в пряк досег с него.\n\r\n\"Проблемът е комплексен, дължи се на липсата на контрол при придобиването на такива препарати и употребата им. Всеки човек има достъп до подобни препарати\", уточни Гечев пред bTV.\n\n\n\r\nЕкспертът обясни, че подобни отровни вещества се продават \"под масата\" в аптеки и фирми, които се занимават с растителна защита.\n                    \n                    \n                \n                \n                \n                \r\n\"Хора, които са неквалифицирани, сами си приготвят отровите, въпреки че законът е много строг. Масово обаче този проблем се неглижира от институциите, защото винаги жертвата е животно, а когато в животно някак си има едно отношение, че е прекалено скъпо да се разследва\", допълни той.\n\r\nГечев каза, че са очаквали подобна трагедия да се случи, защото все по-често хора са използвали забранените препарати.", "date": "2019.11.22", "title": "Семейството в Кардам ползвало забранена за продажба отрова?"}
{"url": "https://www.dnes.bg/knigi/2019/11/22/jivotyt-na-rodjyr-federer-v-biografiia.430438", "text": "Втората част на официалната биография на Роджър Федерер излезе на българския книжен пазар. За всички аспекти от пътя на легендарния швейцарец от детството му до наши дни авторът Рене Щауфер разказва увлекателно и изчерпателно. \n\r\nТой има богати впечатления от дългогодишните си контакти с гения на тениса и го описва като пълнокръвна личност. Има и безброй интересни епизоди от кариерата и живота на Маестрото, за които публиката ще научи за първи път, информира БНР.\n\r\nТенис се е играл и преди появата на корта на швейцарския виртуоз, ще се играе и след като реши да приключи мисията си в динамичния спорт с жълтата топка. Но едно е сигурно - без него тенисът, който той направи да изглежда дяволски лесна и проста игра, няма да бъде същият.\n                    \n                    \n                \n                \n                \n                \r\nЗа Роджър Федерер тенисът до голяма степен е забавление, дори хоби. \"Понякога си просто късметлия, че можеш да играеш. Някои хора и медии, за съжаление, не разбират, че е съвсем в реда на нещата да играеш тенис и да му се наслаждаваш. Те смятат, че ти трябва постоянно да печелиш, че успехът задължително трябва да има история, иначе всичко е безсмислено, но може би всеки трябва да погледне нещата отстрани и да се запита защо започнах да играя тенис. Защото го обичах. Той е любимото ми хоби, което се превърна в професия. Някои просто не го разбират\", признава Маестрото в биографията си.", "date": "2019.11.22", "title": "Животът на Роджър Федерер в биография"}
{"url": "https://www.dnes.bg/muzika/2019/11/22/teilyr-suift-stana-jena-na-desetiletieto.430441", "text": "Тейлър Суифт ще получи първата награда \"Жена на десетилетието\" на \"Билборд\" на церемонията \"Жените в музиката\" на 12 декември в Лос Анджелис, съобщи БТА, позовавайки се на Уърлд ентъртейнмънт нюз нетуърк.\r\nПризнанието 29-годишната певица е заслужила като \"един от най-талантливите музикални изпълнители на сегашното десетилетие\".\r\nВсичките пет албума на Тейлър Суифт, издадени от 2010 до 2019 г. - \"Speak Now\" (2010), \"Red\" (2012), \"1989\" (2014), \"Reputation\" (2017) и \"Lover\" (2019), оглавиха класацията Топ 200 на \"Билборд\". Тя имаше и три хита начело на класацията за сингли Хот 100, направи три световни турнета на стадиони, получи две награди \"Жена на годината\" на \"Билборд\".\r\n                    \n                    \n                \n                \n                \n                На същата церемония Аланис Морисет ще получи наградата \"Икона\" за приноса си към музиката.\r\nВчера Тейлър Суифт беше номинирана в три категории на наградите \"Грами\" за новия си албум \"Lover\".\r\nТейлър Суифт ще бъде обявена за изпълнител на десетилетието и на предстоящите в неделя Американски музикални награди.", "date": "2019.11.22", "title": "Тейлър Суифт стана Жена на десетилетието"}
{"url": "https://www.dnes.bg/index/2019/11/22/na-puh-i-prah-kakvo-se-sluchva-s-kolata-vi-pri-iadren-vzriv.430386", "text": "Всеки знае каква е разликата между бронираните автомобили и \"обикновените\". Поне на теория. А на практика? За да не бъдат ограничени от теорията, служители от 12-ия Централен изследователски институт на Министерството на отбраната на Русия решиха да покажат това нагледно - и взривиха Lada 21099.\n\r\nВзривната вълна от ударна тръба, според военните, е сходна по налягане и скорост с въздействието от ядрен взрив, случил се недалеч. На бавните кадри от клипа можете да видите ярка светкавица в тръбата и пръстена на взрива. Той нанася малки щети на бронирани превозни средства.\n\r\nПодобни тестове на полигона на Министерството на отбраната в покрайнините на Москва се провеждат редовно за тестове на бронирани превозни средства - едно от тях е показано в края на видеото за сравнение. Обикновеният ВАЗ (и предметите, разположени до него), буквално е направен на пух и прах от взрив с такава сила.\r\n                \n                \n                \r\n", "date": "2019.11.22", "title": "На пух и прах: Какво се случва с колата ви при ядрен взрив"}
{"url": "https://www.dnes.bg/politika/2019/11/22/sled-vota-gerb-s-5-pred-bsp-slavi-veche-e-chetvyrti.430450", "text": "Всеки втори българин не смята, че има нужда от предсрочни парламентарни избори, сочи ново проучване на изследователски център \"Тренд\" по поръчка на \"24 часа\".\n\r\nНаситените политически месеци на са довели до някаква коренна промяна в оценката за работата на основните институции.\n\r\n24% от анкетираните оценяват положително работата на парламента срещу 63%, които дават отрицателна оценка. Правителството задържа малко по-високи нива, като една трета (33%) остават с положителна оценка, докато малко над половината (53%) - с отрицателна.\n\r\nПрезидентската институция остава лидер - 52% дават положителна оценка за нейната работа, а 30% отрицателна. \n\r\n\"Тренд\" следи всеки месец индикатори за очакванията на хората относно стабилността на кабинета още от началото на този мандат. През ноември отчитаме видимо по-сериозен дял - 60% смятат, че правителството ще изкара пълен мандат, а само 16% смятат, че мандатът ще свърши предсрочно.\n                    \n                    \n                \n                \n                \n                \r\n52% от интервюираните пък са на мнение, че не са необходими предсрочни парламентарни избори. Динамиката в данните през ноември в сравнение с предишните месеци се дължи на резултатите от изминалите местни избори и утвърждаването на лидерската позиция от страна на ГЕРБ.\n\r\nГЕРБ продължава да държи лидерството с 23,8%, увеличавайки дистанцията с основния си опонент - БСП (18,4%). ДПС запазва третата позиция с 6,9%.\r\nНовият политически проект на Слави Трифонов \"Няма такава държава\" се нарежда на четвърто място с 5,1%. ВМРО и \"Демократична България\" също биха прескочили парламентарната бариера, тъй като събират подкрепа съответно 3,4% и 3,1% сред всички интервюирани, което при преизчисление само сред гласуващите би било над 4%.", "date": "2019.11.22", "title": "След вота: ГЕРБ с 5% пред БСП, Слави вече е четвърти "}
{"url": "https://www.dnes.bg/obrazovanie/2019/11/22/bylgarskata-istoriia-i-zad-armeec-s-obsht-proekt-za-uchebnicite-po-istoriia.430445", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Сдружение \"Българска история\", заедно със ЗАД \"Армеец\", успяха да вкарат в учебната програма по история анимирани филмчета за най- големите победи на средновековните ни пълководци. \n\r\n\"Това е чувство на удовлетвореност, мечтата ни е била тези знания да достигнат до класните стаи. Нашата цел беше филмчетата да са достъпни до ученици. Смятам, че така материята по-лесно ще се усвоява\", каза Иван Кънчев от \"Българска история\"пред .\n\r\n\"Проектът срещна огромно разбиране от страна на преподавателите\", добави той. Целта им е да предизвикат интерес във всички деца.  \n                    \n                    \n                \n                \n                \n                \r\n\"Подкрепихме идеята още в началото, за нас се превърна в традиция да изненадваме българската публика с нова поредица. Голямата цел, която си поставихме, е да достигнем максимално до голям кръг млади хора, основно ученици\", посочи за Bulgaria ON AIR изпълнителният директор на ЗАД \"Армеец\" Константин Велев.\n\r\nПроектът е достигнал до електронните учебници на най- голямото издателство и това се счита за огромен успех. Средата в училище трябва да се променя със скоростта на тази отвън.\n\r\n\"Битките в тази поредица са свързани с отстояване на държавността, не беше лесен подборът\", допълни той.", "date": "2019.11.22", "title": "\"Българската история\" и ЗАД \"Армеец\" с общ проект за учебниците по история "}
{"url": "https://www.dnes.bg/obshtestvo/2019/11/22/stolichen-restorant-razdava-bezplatna-hrana-na-bednite.430449", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Често не забелязваме колко много хора се нуждаят от помощта ни и на колко от тях бихме могли да подадем ръка. Собственикът на заведение Мартин Мартинов е решил да дава прясно сготвена и топла храна на бездомници през целия зимен сезон.\n\r\nНуждаещите се имат възможността да посетят ресторанта му на ул. \"Владайска\" 29 всеки делничен ден 15:30 до 16:30 часа, а кампанията ще продължи до средата на март. Мартинов помага на всички бездомни в столицата за втора поредна година.\r\nОт ресторанта ще раздават и на Бъдни вечер храна и подаръци на хората в нужда.\r\n\"Винаги съм се чудил хората без покрив на главата си какво правят зимата, къде намират топло и как се лекуват, ако се разболеят. Така се роди идеята за тази кампания. Даваме първо, второ и трето - супа, основно, десерт, хляб\", сподели той за зрителите на \"България сутрин\".\r\n                    \n                    \n                \n                \n                \n                Мартин Мартинов подчерта, че има много бездомни, които спазват висока хигиена. А от ресторанта раздават и дрехи на нуждаещите се.\n\r\n\"Стартирахме на 11 ноември. Първият ден бяха 50 души, в момента са около 70. Има много хора, които спекулират и взимат от храната на тези, които наистина имат нужда. На 70 човека има 5-6, на които не им е необходима тази храна. Връщам ги от опашката, но обикновено стават скандали\", обясни Мартинов пред екип на \n\r\nМартинов отбеляза, че кампанията му коства немалко и личният му разход за кутии и прибори е около 120-130 лева на ден. Плаща и допълнение към надниците на своите служители. За щастие има и дарители, които помагат в инициативата на ресторанта.\n\r\n\"Има много интелигентни хора - бивши учителки, хора на науките и на изкуството. Чрез измами и \"добри\" роднини са останали на улицата. Всеки ден ми става мъчно като видя опашката. Много тъжна картинка - това са наши родители, баби и дядовци\", откровен е собственикът на заведението.", "date": "2019.11.22", "title": "Столичен ресторант раздава безплатна храна на бедните"}
{"url": "https://www.dnes.bg/obshtestvo/2019/11/22/mikrobiolog-listeriiata-e-opasna-i-smyrtonostna.430448", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        БАБХ иззе огромно количество продукти, в които има съмнения за листерия. Световната здравна организация предупреждава, че има опасност от мащабна емидемия от листериоза. Микробиологът Сергей Иванов коментира темата в студиото на \"България сутрин\".\n\n\n\r\n\"В България има годишно между 10 и 20 случая на листериоза с летален изход, но досега не беше откривана в храните. В момента, в който започнаха да се правят проби, са открили. Листерията винаги е съществувала, просто ние не сме знаели\", категоричен бе експертът пред .\n                    \n                    \n                \n                \n                \n                \r\nЛистерията е една от най-опасните и с най-висок процент смъртни случаи бактериози. Това е причината тестовете за листерия да бъдат задължителни в ЕС от началото на века. Въпреки това, настоящата проверка е първото масово тестване на Българска агенция за безопасност на храните за тази бактерия. \n\r\n\"Ангажиментът да търси зарази в храните е на БАБХ. Бих искал те да правят по 300 проби всеки месец, а не еднократно. Пари за анализи има, въпросът е дали има желание\", заяви Иванов.\n\r\nИ допълни, че като потребители ние трябва да спазваме стандартните хигиенни правила и да бъдем внимателни за произхода на храната, която консумираме.", "date": "2019.11.22", "title": "Микробиолог: Листерията е опасна и смъртоностна  "}
{"url": "https://www.dnes.bg/obshtestvo/2019/11/22/srednovekovna-slava-trygva-premierno-v-operaciia-istoriia.430463", "text": "Документалната поредица \"Средновековна слава\", която разказва за десет от най-славните битки в средновековната история на България, тръгва премиерно в ефира на от 24 ноември. Късометражните филми, които включват анимационни възстановки на легендарни и бляскави победи от Средновековието на България, ще се излъчват всяка неделя в предаването. \r\n \r\n\"В основата на българската държавност, както удачно беше казал някой, стоят две неща – перото и мечът. Мечът е защитавал перото, а перото е давало сила на меча. Ако в своята история България е имала период, когато е била една от най-могъщите европейски държави, това безспорно е Средновековието. Тогава са едни от най-големите български победи\", казва водещият на предаването Росен Петров. \r\n \r\nПървият епизод от документалната поредица е посветен на битката при Онгъла и ще бъде излъчен тази неделя в \"Операция История\" от 16:30 часа. Повече за поредицата в студиото ще разкаже един от авторите на рубриката - Иван Кънчев от сдружение \"Българска история\".\r\n                    \n                    \n                \n                \n                \n                Сред останалите битки, които са пресъздадени в поредицата, са тази при Константинопол, сражението при Маркели, битката при Ахелой и др. \r\n \r\n\"Средновековна слава\" е третата образователна документална видеопоредица на сдружение \"Българска история\" и ЗАД „Армеец“. е медиен партньор на новия образователен проект \"Средновековна слава\". \r\n \r\nФилмите от предишните две поредици \"Българско военно чудо\" и \"Нашите пълководци\" може да гледате в секцията  на ", "date": "2019.11.22", "title": "\"Средновековна слава\" тръгва премиерно в \"Операция История\""}
{"url": "https://www.dnes.bg/obshtestvo/2019/11/22/resheno-ot-deputatite-pensiiata-na-lili-ivanova-skacha-sys-700-lv.430447", "text": "Парламентът одобри предложението на Министерския съвет за отпускането на пожизнени парични награди на осем творци за особени заслуги към българската държава и нацията.\r\nПредложението беше внесено от министъра на културата Боил Банов на основание на членове от Закона за награждаване на лица за особени заслуги към българската държава и нацията.\r\n\r\nДругите наградени освен Лили Иванова са проф. Анатоли Кръстев - музикант и педагог, Анжел Вагенщайн - режисьор и сценарист, Андрей Дреников - композитор и музикант, Георги Дюлгеров - режисьор и сценарист, Иван Стайков - музикант и поет, Иван Иванов - поет, Христо Ганев - режисьор и сценарист.\r\n\r\nИдеята на отличието е да осигури старините на десетките изпълнители, актьори, творци и спортисти, които получават малки пенсии или изобщо нямат такива. Пожизнената награда е до 700 лева.", "date": "2019.11.22", "title": "Решено от депутатите: Пенсията на Лили Иванова скача със 700 лв."}
{"url": "https://www.dnes.bg/politika/2019/11/22/simeonov-reshi-protestite-sreshtu-men-sa-namesa-v-rabotata-na-ns.430454", "text": "Намеса в правилата и реда в Народното събрание видя лидерът на НФСБ Валери Симеонов в организираните протести срещу избора му за зам.-председател на парламента.\r\nМайките на деца с увреждания за втори път искат оставката му от ръководен пост. В четвъртък те показаха недоволството си като се събраха пред НС, а за днес също са подготвили протест.\n\n\n\r\nМиналата година в разгара на протестите с искане за промяна в политиката за хората с увреждания на майките  Валери Симеонов, който тогава беше вицепремиер, ги нарече \"група кресливи жени\", които спекулират с \"уж болни деца\".\r\nПоследваха протести с искания за оставката му, като премиерът Бойко Борисов се извини от името на заместника си, но самият Симеонов заяви, че не се отказва от думите си. Въпреки това в крайна сметка напусна вицепремиерския пост и се върна на депутатската банка.\r\n                    \n                    \n                \n                \n                \n                В сряда парламентът го избра за зам-председател на НС от квотата на Обединени патриоти и реакцията на майките не закъсня.\r\nСпоред Симеонов решението той да заеме поста е взето единодушно от групата на ОП не се е предложил сам за него.\r\n\"Става въпрос за намеса в парламентарната демокрация, право на парламентарната група на Обединени патриоти е да има зам.- председател, то е неоспоримо и е съгласуван с всички останали групи“, каза Симеонов за протестите сега.\r\n\"За мен това не е било някаква самоцел, този пост 4 месеца стоя незает, а с решение на групата аз съм определен да заема този пост, нямам нито избор, нито съм човек, който бяга от отговорност, нито пък имам нужда от повишаване на рейтинг, това че някой протестира си е негово право“, допълни той.", "date": "2019.11.22", "title": "Симеонов реши: Протестите срещу мен са намеса в работата на НС"}
{"url": "https://www.dnes.bg/politika/2019/11/22/speshno-otpuskat-2-7-mln-na-pernik-za-prechistvane-na-vodata.430456", "text": "2,7 милиона лева ще отпусне правителството на Община Перник за проект, свързан с реконструкция на утаителите на пречиствателната станция за питейни води, която обслужва Перник и околните села.\n\nТова бе решено на среща на премиера Бойко Борисов с кмета на Перник Станислав Владимиров, на която присъстваха министърът на финансите Владислав Горанов и зам.-министърът на регионалното развитие и благоустройството Николай Нанков.\n\r\nСредствата, които ще бъдат осигурени с постановление на Министерския съвет, са първата неотложна мярка, свързана с решаване на водната криза в града, съобщиха от правителствената пресслужба.\r\nФинансовата подкрепа ще даде възможност на кмета на Перник спешно да предприеме необходимите към момента действия. В хода на разговора при премиера са били начертани и последващите стъпки за справяне с кризата.\n                    \n                    \n                \n                \n                \n                \r\nУтаителите, за които правителството отпуска финансиране, гарантират качеството на питейната вода, с което тя трябва да достига до жителите на Перник и околните населени места.", "date": "2019.11.22", "title": "Спешно: Отпускат 2.7 млн. на Перник за пречистване на водата"}
{"url": "https://www.dnes.bg/index/2019/11/22/s-chujdo-egn-na-tehnicheski-pregled-izpolzvat-se-izriadnite-shofiori.430431", "text": "Председатели на комисии на пунктовете за техническа прегледи умишлено въвеждат грешни ЕГН-та на собствениците на автомобили, за да избегнат проверката в базата данни на финансовото министерство и на общините. При прегледа в пунктовете пишат данни на изрядни шофьори с платени данъци и така се избягва плащането им от задължените, призна зам.- изпълнителният директор на ИА \"Автомобилна администрация\" Дамян Войновски, цитиран от \"Монитор\".\n\r\nВратичката в системата ще бъде ограничена с подобрения, платени с европейски средства. И в момента пунктовете са вързани с ДАИ, сканираните документи се изпращат към агенцията и протоколите се попълват автоматично. На ГТП-тата е дадена възможност ръчно да въвеждат данни за МПС-то и собственика им, ако няма връзка с интернет или при прегледа се предостави ксерокопие на големия талон на автомобила, който често е нечетим. Ползвателите на \"вратичката\" са основно длъжници с мощни автомобили, които не са плащали налози на общината с години. Има случаи данъците да са на по-голяма стойност от самите возила. Да се хванат подобни измами, е трудно в реално време, казва зам. изпълнителният директор на агенцията Дамян Войновски, защото на година се правят 2 млн. технически прегледа.\n                \n                \n                \r\nЕто защо срещу един милион лева агенцията въвежда подобрения и нови услуги в системите си. Всички данни за автомобила ще се извличат онлайн от архивите на МВР, а в пунктовете ще бъде ограничено попълването на още данни.\n\r\nДо края на годината при преглед вече няма да се носи полицата за \"Гражданска отговорност\", защото ще се извличат автоматично данни от Гаранционния фонд дали автомобилът е застрахован.\n\r\nС технология вече бяха пресечени и опитите на изпитите по теория да се явяват с фалшиви лични карти с истински данни, но с подменена снимка. Чрез връзка с МВР няма как друг да се яви на изпита вместо изпитвания, защото в базата данни вече се сверяват снимките от личните, както и снимка на лицето, което се явява на препитването.\r\nЕдна от новите електронни услуги на бившата ДАИ ще дава възможност подаване на заявления без електронен подпис. Чрез лицево разпознаване и приложение за телефон ще може да се подават заявления за явяване на изпит за придобиване на правоспособност, обясни Бойко Рановски, директор на ИА \"Автомобилна администрация\". Улеснения с нови услуги ще се ползват и от бизнесът.\n\r\nКонтролът по пътищата ще се облекчи за шофьорите на тежки камиони, а работата на даяджиите ще стане прозрачна. Държавата предприема нови действия за по-малко бюрокрация при проверките.\n\r\n80 екипа на ИА \"Автомобилна администрация\" ще бъдат оборудвани с таблети, принтери и ПОС терминали. В реално време централното управление ще знае къде и какво проверяват екипите на 27-те административни звена на агенцията. Графикът на 160 служители ще се прави автоматично от софтуер без човешка намеса.\n\r\nПри проверка на пътя инспекторите електронно ще сверяват данните от документите на шофьора и камиона. При издаване на протокола ще се изпраща онлайн, а на чужденците ще се издава и хартиен вариант. В него на английски език ще бъде посочено нарушението, а плащането на глобата ще става на момента чрез ПОС терминал. Новите услуги за гражданите и бизнеса ще заработят до октомври догодина, обяви още Дамян Войновски.", "date": "2019.11.22", "title": "С чуждо ЕГН на технически преглед, използват се изрядните шофьори "}
{"url": "https://www.dnes.bg/obshtestvo/2019/11/22/dyrjavata-oshtetiava-pyrvite-s-vtora-pensiia-vzimat-20-po-malko.430432", "text": "Първите хора, които ще взимат втора пенсия от универсален пенсионен фонд (УПФ), ще бъдат ощетени от държавата. Това заявиха експерти от частните фондове, до които \"Труд\" се допита. Причината за това, е че хората които първи ще вземат втора пенсия, ще получат с около 20% по-ниска пенсия от Държавното обществено осигуряване. \n\n Този коефициент беше въведен още през 2002 г. с идеята да компенсира разликата между това, че хората, родени преди 1960 г., не са осигурени в УПФ и ще взимат само една пенсия, а родените след началото на 1960 г. ще взимат и втора пенсия.\n\r\nТази схема обаче ще ощети първите, които ще взимат пари от универсален пенсионен фонд, заявиха експертите. В момента осигурителната вноска за пенсия е 19,8%. От тях 5% отиват в УПФ, а 14,8% във фонд \"Пенсии\" на НОИ. Но тези 14,8% осигуряват само 60% от средствата за плащане на пенсии. Останалите 40% се осигуряват от държавата чрез трансфер от бюджета.\n                    \n                    \n                \n                \n                \n                \r\nОсвен това първите пенсии от УПФ ще бъдат отпуснати през 2021 г. на жени, родени през 1960 г. Но те ща се се осигурявали в УПФ само близо 20 години, а не през целия си трудов стаж от 36 г. А законодателството предвижда държавната им пенсия да бъде намалена, сякаш през целия им стаж част от осигуровките са влизали в частен фонд.", "date": "2019.11.22", "title": "Държавата ощетява първите с втора пенсия, взимат 20% по-малко"}
{"url": "https://www.dnes.bg/world/2019/11/22/katastrofa-s-avtobus-v-germaniia-21-sa-raneni.430430", "text": "Двайсет и един души пострадаха вчера при централната гара в западния германски град Висбаден, след като водач на автобус загуби управлението над машината и удари няколко автомобила, предаде БТА като цитира ДПА.\r\n\r\nСпоред службите за спешна реакция автобусът преминал през тревна площ, след което ударил друг автобус, четири коли, а накрая и автобусна спирка.\r\n\r\nПолицията заяви, че засега не е ясно защо водачът е загубил управлението и не изключи като възможна причина проявена небрежност.\r\n\r\nДвама души са сериозно пострадали. Деветнайсет са откарани в болница.", "date": "2019.11.22", "title": "Катастрофа с автобус в Германия, 21 са ранени "}
{"url": "https://www.dnes.bg/stranata/2019/11/22/bezdomnite-kucheta-v-sofiia-se-stopiha-s-blizo-70.430433", "text": "Бездомните кучета, скитащи из софийските улици, са намалели с над 7400 за 11 г. Ако през 2007 г. скитащите четириноги са били 11 124, през 2018 г. те са се стопили до 3589, сочат данни на общинското предприятие \"Екоравновесие\", предоставени на \"Монитор\".\n\r\n \"Направените преброявания на безстопанствените кучета на територията на Столична община показват явна тенденция за намаляване – 67% за 11 г.”, изтъкват от \"Екоравновесие\". От там посочват, че по-голяма концентрация на кучета има в промишлените и вилните зони, както и в крайградските райони. Основна мярка за ограничаването на популацията на бездомните кучета е кастрацията. През 2018 г. са кастрирани 2941 кучета, от началото на 2019 г. до настоящия момент кастрираните кучета са 2353.\n                    \n                    \n                \n                \n                \n                \r\n909 дворни кучета са кастрирани и регистрирани безплатно. В рамките на кампанията стопаните могат също да ги обезпаразитят, ваксинират и да им поставят микрочип. \n\r\nВсички кастрирани кучета са освободени от годишна такса, която за територията на столицата е в размер на 24 лв.\r\n793 кучета са осиновени от приютите в София от началото на годината, сочат данни на \"Екоравновесие\". В момента в общинските приюти 1731 кучета чакат своя нов стопанин. През юли между Столичната община и германската неправителствена организация \"Щройнерхилфе Булгариен\" бе сключено споразумение да се търсят домове на кучетата, настанени в приютите на \"Екоравновесие\". По програмата вече 43 бездомничета са осиновени в Германия. Всеки, който желае да осинови куче, може да отиде и да се запознае с кучетата от общинските приюти в с. Горни Богров, където са настанени кучета над 1 година, и в кв. \"Слатина\", където са палетата.\n\r\nУлични кучета и от Шумен масово \"емигрират” в Германия. Кучешкият приют \"Тонка Петрова”, който носи името на покойната журналистка и природозащитничка, работи в партньорство с германската фондация \"Бернд-Штефан-Тиршуц”. Там в момента има 220 кучета. 34 кучета са осиновени в България, а 163 са намерили свои \"човеци” в Германия. За четири години германската фондация е финансирала кастрацията на 2981 кучета и котки, а \"германци” са станали 759 четириноги. Само през 2018 фондация \"Бернд-Штефан-Тиршуц” и организацията \"Причина за надежда” са финансирали съвместно работата на приюта за улични животни в Шумен с над 100 хиляди евро. \n\r\n124 кучета от зооветеринарния комплекс в Пловдив са били осиновени от началото на тази година. Бройката е с 20% повече от миналата, когато свои стопани са си намерили 103 бездомни четириноги. Общо за миналата 2018 г. ловците от зооветеринарния комплекс в Пловдив са заловили 435 улични кучета. След като са били откарани в зооприюта, лекарите там са ги прегледали, ваксинирали, обезпаразитили и кастрирали. \n\r\n\"При последното преброяване в Пловдив бяха установени около 600 бездомни кучета и около 10 000 улични котки. В Пловдив проблемът не е с кучетата, а с котките, които раждат два пъти през календарната година\", обясни шефът на комплекса Георги Божев.", "date": "2019.11.22", "title": "Бездомните кучета в София се стопиха с близо 70% "}
{"url": "https://www.dnes.bg/obshtestvo/2019/11/22/zaradi-studa-shegadjiia-nametna-jiletka-na-radoi-ralin.430434", "text": "\nНеизвестен шегаджия се погрижи за прочутия сатирик Радой Ралин и облече бронзовата му отливка с топла жилетка в студеното време пред бившето кино \"Изток” в София, съобщи Булфото.\r\n\r\nВ социалните мрежи, читатели веднага припомниха, че навремето писателят бе известен с ужаса си от настинки и винаги се обличаше топло, за да не се разболее. \r\n\r\nПаметникът на Радой бе поставен преди 7 години в оживения район и е съвсем близо до мястото, където живееше писателят. \r\n\r\nМонументът е дело на скулптора Георги Чапкънов. \r\n\r\nНа нея сатирикът е с разтворени ръце към хората - такъв, какъвто бе приживе. Дланите му са празни - в знак на това, че Ралин беше истински безсребърник.", "date": "2019.11.22", "title": "Заради студа… шегаджия наметна жилетка на Радой Ралин "}
{"url": "https://www.dnes.bg/world/2019/11/22/vyzduhyt-v-avstraliia-sled-pojarite-opasno-mrysen.430435", "text": "Димът от над сто горски пожара причини днес най-високото ниво на замърсяване на въздуха, измервано някога по източното крайбрежие на Австралия, и наложи да бъдат издадени предупреждения от властите за опасни условия за здравето, предаде БТА като се позовава на ДПА. \n\n\r\nКачеството на въздуха в западно Сидни беше оценено като опасно с индекс 651, което е доста над границата за опасност, която е 200, сочат данните на екологичното ведомство на щата Нов Южен Уелс.\n\r\nЗамърсяването вследствие на дима беше най-високото измервано някога и имаше сериозни последици за крайбрежните райони на щата.\n\r\nВсички жители в районите с \"опасно\" качество на въздуха бяха посъветвани да намалят значително физическата си дейност на открито, а на чувствителните групи от населението здравните власти казаха да не излизат навън.\n                    \n                    \n                \n                \n                \n                \r\nДимът се е настанил навсякъде в района на Сидни и се очаква да остане и през уикенда, заяви пред австралийската национална телевизия метеорологът Абрар Шабрен\n\r\n ", "date": "2019.11.22", "title": "Въздухът в Австралия след пожарите - опасно мръсен"}
{"url": "https://www.dnes.bg/balkani/2019/11/22/vuchich-ubeden-putin-ne-e-znael-za-ruskiia-shpionin.430436", "text": "Разузнавателните служби на Сърбия разследват широкомащабна операция на руски шпиони и офицери от сръбските въоръжени сили, заяви сръбският президент Александър Вучич.\n\n\r\nВучич говори след заседание на Съвета за национална сигурност. Заседанието беше свикано след появата на видеоклип в интернет, показващ бившия заместник на военното аташе на руското посолство в Белград да предава пари на сръбски военен.\n\r\nВучич уточни, че срещата се е състояла миналия декември в Земун, а получателят е пенсиониран подполковник от сръбската армия.\n\r\n\"Службите на Република Сърбия неколкократно документира с аудио- и видеозаписи контактите на заместник-аташето Георгий Клебан с членове на въоръжените сили на Сърбия. Документирали сме и други членове на руските служби за сигурност\", каза той.\n                    \n                    \n                \n                \n                \n                \r\nПрезидентът на Сърбия изрази недоумение от руските действия, но беше категоричен, че Белград няма да се откаже от досегашната си политика на военен неутралитет.\n\r\n\"Уверен съм, поне така си мисля, че президентът Владимир Путин, не е бил уведомен за тези работи. Ние не забравяме какво направи той за нас през 2015-та в Съвета за сигурност. Не забравяме и никога няма да забравим подкрепата на Русия за цялостта на Република Сърбия. Имам само едно питане към нашите руски приятели - за нещо, което не разбирам. Сърбия, както знаете, е единствената страна, която не въведе европейските санкции срещу Русия. сърбия е единствената страна, която на нито един форум не е гласувала против интересите на Русия. Затова попитах днес руския посланик у нас Александър Боцан-Харченко само това: Защо?, коментира Вучич, цитиран от БНР.\n\r\nРуското външно министерство окачестви шпионската афера като \"провокация\", организирана преди визитата на Вучич в Москва на 4-ти декември.", "date": "2019.11.22", "title": "Вучич убеден: Путин не е знаел за руския шпионин"}
{"url": "https://www.dnes.bg/index/2019/11/22/receptata-dnes-biskviti-s-shokoladova-glazura.430362", "text": "\r\n2 ч.ч. бадемово брашно (не го заменяйте с друго)\r\n1/2 ч.ч. кленов сироп\r\nразтопен шоколад за глазура – по желание\r\n\r\nКомбинирайте двете съставки в дълбока купа и оформете меко тесто. Завийте го в хартия за печене или свежо фолио и го поставете в хладилник за 15 минути. След това го сложете между два листа хартия за печене и разточете внимателно с точилка. Премахнете горния и с помощта на формички изрежете тестото. За да не залепва за фигурките, може преди да ги поставите върху тестото леко да ги потопите в чаша с вода.\r\nПремахнете излишното тесто около вече изрязаните формички и заедно с хартията ги прехвърлете в подходяща тава. От събраното тесто направете нови бисквити и така докато свърши. Печете в предварително загрята фурна на 120 градуса за около 15 минути. След като сладките изстинат може да ги потопите в разтопен шоколад, да ги поръсите с пудра захар. ", "date": "2019.11.22", "title": "Рецептата DNES: Бисквити с шоколадова глазура "}
{"url": "https://www.dnes.bg/usa/2019/11/22/dadoha-nad-milion-za-komiks-na-marvel-na-tyrg.430465", "text": "Рядко копие от първия брой на комикс, издаден от амереканския издател \"Марвел\" през 1936г. се продаде на търг за впечатляващата цена от 1,26 милиона долара. \r\nАукционът се е състоял в град Далас, щата Тексас и организатор е бил \"Херитидж окшънс\". Вицепрезидентът на къщата, Ед Джастър каза, че копието на практика е \"дядото на всички комикси от поредицата Марвел\". Първият брой на издателството, който се е запазил в отлично състояние, е струвал 10 цента при появяването си на пазара, съобщи БТА. При появяването си на пазара, първият брой е струвал 10 цента. В миналото броя е бил закупен от весникарска бутка в щата Пенсилвания. \r\nТова копие е най-скъпият брой комикс на Марвел, продаван някога. \n                    \n                    \n                \n                \n                \n                \r\nПреди това рекорда се държеше от комикс от 1962 г., където Спайдърмен се появява за първи път. През 2011 г. е бил продаден на търг за 1,1 милиона долара. Рекордът за най-скъп комикс в историята се държи от брой на \"Екшън герой\" от 1938 г., където за пръв път се появява Супермен. Броят бе продаден през 2014 г. за 3,2 милиона долара.", "date": "2019.11.22", "title": "Дадоха над милион за комикс на Марвел на търг"}
{"url": "https://www.dnes.bg/sofia/2019/11/22/arteks-za-zlaten-vek-ot-30-iuli-sme-s-razreshenie-za-stroej.430446", "text": "Фирмата Артекс, която строи небостъргача „Златен Век“ в столичния квартал „Лозенец“,  излезе със становище по повод искането на новия кмет Константин Павлов и Демократична България да се премахне сградата. \n\n\n\r\n„По повод искането на новия кмет на район „Лозенец“ Константин Павлов ДНСК да премахне сградата „Златен Век“, бихме искали да направим следното изявление.\r\n\n\r\nПри мащабното медийно отразяване на тази поредна атака срещу проекта, на широката публика се внушава, че е налице някакво меродавно становище за незаконност на сградата, каквото всъщност няма.\n                    \n                    \n                \n                \n                \n                \r\nОт друга страна се премълчава най-важният факт – решението на българския съд, а това води до изопачаване на истината и манипулиране на общественото мнение.\n\r\nПрипомняме, че със решение от 30 юли 2019 Софийският административен съд потвърди валидността на Разрешението за строеж на многофункционалната сграда „Златен век“ и отмени заповедта на ДНСК за спирането на строежа.\n\r\nВъпреки това, ние от „АРТЕКС“ изчакваме окончателно решението на Върховния административен съд по казуса, за да продължим строежa, тъй като уважаваме върховенството на закона.\n\r\nНапомняме също, че съдът счита, че съобразно практиката на ВАС, десетгодишното разрешение за строеж на този и други подобни строежи, които промяната на ЗУТ е заварила през 2017, ще изтече през 2028 г.\n\r\nРешението на съда е подкрепено от множество официални правни становища на авторитетни правни експерти като проф. Огнян Герджиков, проф. Дончо Хрусанов, проф Иван Русчев, проф. Димитър Костов, проф. Иван Тодоров, Явор Зартов и други.\n\r\nНе ни се иска да вярваме, че г-н Константин Павлов смята всички тези правни становища за нищожни и би предприел каквито и да било действия, които не отговарят на изводите, направени от българския съд.\n\r\nПодобни негови действия целят правен прецедент, който освен че ще бъде негативен сигнал към българските и чуждестранни инвеститори, ще създаде възможност да се атакуват редица мащабни строежи, включително и редица инфраструктурни проекти в страната, за които поправката в чл. 153 на ЗУТ е направена и важи.\n\r\nПродължаваме да твърдим, че в една правова държава Законът следва да се изпълнява от всички нейни субекти, особено от институциите, както и че принципите на демокрацията изключват своеволни, еднолични и противозаконни действия на хората, които в момента са на власт, завършва становището си Артекс.", "date": "2019.11.22", "title": "Артекс за \"Златен Век\": От 30 юли сме с разрешение за строеж"}
{"url": "https://www.dnes.bg/stranata/2019/11/22/uraganen-viatyr-zatvori-pristanishtata-vyv-varna-i-burgas.430466", "text": "Пристанищата във Варна и Бургас са затворени заради силния вятър. За това съобщи държавното предприятие „Пристанищна инфраструктура”.\n\r\n\r\nМаневрирането на корабите не е възможно при метеорологичните условия днес, предава Нова тв.\r\n\r\nПрогнозата е за средна скорост на вятъра докъм 50 километра в час, а в определени моменти по крайбрежието поривите могат да достигнат до 80-100 км/ч.\r\n\r\nОчаква се в хода на деня и утре вятърът да утихне.", "date": "2019.11.22", "title": "Ураганен вятър затвори пристанищата във Варна и Бургас"}
{"url": "https://www.dnes.bg/stranata/2019/11/22/kazusyt-bolnichni-horata-obideni-che-gi-narichat-lyjci.430452", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Идеята на управляващата коалиция да не бъде заплащан първият ден от боледуването беше изтеглена от премиера Бойко Борисов. В знак на недоволство работодателите напуснаха социалния диалог. Сега министърът на труда и социалната политика Бисер Петков обясни, че за да се намали тежестта за бизнеса, те могат да имат ангажимент само за 15 дни отпуск по болест за цялата година. \n\r\n\"Няма вариант, в който да се направи система на контрол, която да отчита дали само 1-2 дни сте бил болен. Има твърде много кухи фирми, които при липса на работа карат работниците си да си вземат болничен и източват системата\", каза за \"България сутрин\" председателят на стачния комитет на КТ \"Подкрепа\" Любка Георгиева.\n                    \n                    \n                \n                \n                \n                \r\nПо думите ѝ на практика в момента контрол нямало. Тя попита и дали има гаранции, че някой няма да внесе предложението за неплащане на първия ден от болничните в последния момент, независимо от решението на премиера Борисов. \r\n \r\n\"Натрупа се обида в много хора, че ги обвиняват, че са крадци и лъжци. Такъв дебат трябваше да бъде започнат отдавна\", подчерта тя.  \n\r\n\"Нямаме задълбочен и широкообхватен анализ, за да даде визия на случващото се. Ние сме предложили десетина мерки. Похарчени бяха милиони за електронно здравно досие, което не е факт\", каза за  зам.-председателят на Българската стопанска камара Димитър Бранков.\n\r\nПо думите му, ако се направел анализ, щяло да се види, че трябват ефективни предложения, а не просто обсъждане. Предложените от бизнеса мерки пък били комплексни. \r\n ", "date": "2019.11.22", "title": "Казусът \"Болнични\": Хората обидени, че ги наричат лъжци"}
{"url": "https://www.dnes.bg/politika/2019/11/22/poslaniia-do-decata-prez-2030-g-postaviha-kapsula-v-ns.430467", "text": "\nСвитък, дълъг над 4 метра, с послания до децата през 2030 г. поставиха в капсула в парламента.\r\nИнициативата е по повод на 30-ата годишнината от приемането на Конвенцията на ООН за правата на детето.\r\nКапсулата ще бъде отворена от председателя на парламента през 2030 г. Посланията в нея са от институции, министри депутати, кметове.\r\nА според настоящия Цвета Караянчева родителите сега трябва да възпитават децата си, така че светът да е по-добър.\r\nПървото послание в свитъка е на ДАЗД. То е с пожелание децата да са заедно, защото сама така могат да постигнат напредък.\r\nСледващото е на съвета на децата. В него малчуганите пожелават на бъдещите поколения да са по-смели деца от тях.\r\nВ капсулата бяха поставени и три мечета, изработени на 3D принтер. Те са посланиците на това, че колкото и шарен да е светът, малчуганите не бива да се делят.", "date": "2019.11.22", "title": "Послания до децата през 2030 г. - поставиха капсула в НС"}
{"url": "https://www.dnes.bg/notifikacii/2019/11/22/policiiata-vyv-varna-izdirva-17-godishnata-venelina.430473", "text": "МВР Варна издирва 17-годишната Венелина Костова. Момичето е избягала от дома си около 16.00 часа на 18 ноември и от тогава е в неизвестност, посочват от полицията.\r\nСпоред описанието момичето е на видима възраст около 16-18 години. Висока е 160-165 см, със слабо телосложение и продълговато лице. Кожа - мургава, коса - къса, черна, очи - кафяви.\r\nПоследно е била облечена със сини дънки.\r\nОт МВР-Варна апелират към гражданите, които имат информация за местонахождението на Венелина Росева Костова да позвънят на тел.112 или да подадат сигнал в най-близкото поделение на МВР.", "date": "2019.11.22", "title": "Полицията във Варна издирва 17-годишната Венелина"}
{"url": "https://www.dnes.bg/stranata/2019/11/22/katastrofa-mejdu-tir-i-mikrobus-vyv-veliko-tyrnovo.430471", "text": "Катастрофа между ТИР и товарен микробус  в района на бензиностанция Ромпетрол, на изхода на Велико Търново в посока Стара Загора, затруднява движението, съобщиха от полицията в града.\n \r\n\r\nОбразували са се големи тапи по Южния пътен възел. По първоначална информация поради неспазване на дистанция товарен автомобил е ударил движещ се пред него друг товарен автомобил. Пострадал е водачът на втория автомобил.\r\n\r\nСъстоянието му се изяснява. Екипи на полицията регулират движението. Водачите, пътуващи в това направление да преминават през мястото на катастрофата с повишено внимание.\r\n ", "date": "2019.11.22", "title": "Катастрофа между ТИР и микробус във Велико Търново "}
{"url": "https://www.dnes.bg/politika/2019/11/22/borisov-i-ninova-meriat-slujebnite-pytuvaniia-s-pensii-i-zaplati.430480", "text": "\nКолко заплати и пенсии струва полетът с правителствения Airbus A319 до Загреб и колко пътуването на президента Румен Радев до Китай? Това беше само един от въпросите, които скараха премиера Бойко Борисов и червената шефка Корнелия Нинова.\n\n\n\r\nМинистър-председателят дойде в НС, за да участва в парламентарния контрол и да отговори на въпрос на соцлидерката за членството ни в Шенген. Само че покрай това двамата си размениха и други реплики.\r\n\n                    \n                    \n                \n                \n                \n                \r\nПърва започна Нинова, която отсече, че управлението на ГЕРБ е некомпетентно и правителството начело с Борисов трябвало да подаде оставка.\n\r\nПремиерът пък поздрави червените с резултатите от последния избори, на които БСП остана втора и отсече, че резултатите от вота показват кой трябва да управлява и кой не.\n\r\nНинова обвини Борисов и в разточителство, защото бил отишъл на конгрес на ЕНП в Загреб с правителствен самолет, а Себастиан Курц, бъдещият австрийски канцлер, летял с редовен полет на Austrian Airlines при това в икономична класа.\n\r\n„Колко струва полетът ви до Загреб, за колко надбавки за пенсионери ще стигне“, скочи тя.\n\r\nБорисов й отговори, че Курц в момента не е никакъв, но пък канцлерът на Германия също е пътувала с правителствения самолет.\n\r\n„За съжаление ние щяхме да се пребием с „Фалкона“ и заради това се наложи да ползваме Еърбъса, но да Ви задам въпроса: Колко струва президентът Радев да отиде до Китай, колко заплати и пенсии са това“, отвърна на удара той.\n\r\nИначе премиерът призна, че Нинова има право да му иска оставката, но й напомни, че тя е подвела симпатизантите на левицата, че ще подаде нейната като лидер на БСП и не го е направила.\n\r\n„Аз за разлика от вас два пъти съм си я подавал, има една хубава приказка, че в къщата на обесения въжето не трябва много да се размята, сещайте се за това, когато говорите за оставки“, обърна се към червената шефка премиерът.\n\r\nА по въпроса за Шенген той отново заяви, че властите са направили всичко, което е било необходимо за членството ни в зоната.\n\r\n„Всички институции в ЕС са казали, че България трябва да бъде в Шенген, и ЕК, и ЕП са се произнесли по тази тема, бях специален гост в Бундестага, задаваха ни въпроси как пазим границата като добър пример и накрая казаха- ние много ви подкрепяме за Шенген, което много ме ядоса, защото ние сме изпълнили всички критерии, ние пазим границата на Шенгенското пространство“, каза той.\n\r\nСпоред него България е единствената държава, която се справя добре с миграционния поток и заради това е модел.\r\nКорупцията е емблема на това управление, ГЕРБ е некомпетентна да управлява, а премиерът Бойко Борисов прехвърля вината на слънцето, дъжда и лошата опозиция. Уволнявал, за да заглуши скандали, но рибата се вмирисвала от главата и отговорността на първия се носи с оставка. Това отсече в декларация от името на БСП червената шефка Корнелия Нинова.\r\n \r\n„Господин премиер, Вие министър-председател ли сте или управител на лагер за почивки на калинки в администрацията?“, скочи още тя.\n\r\nСпоред нея в последните седмици страната е залята от скандали - с водния режим в няколко града, проблемите в здравната система, напрежението около решението за болничните, проблемът с къщите за гости, които масово се оказаха неизрядни, вторият пенсионен стълб.\n\r\nВ същото време управлението на държавата било на принципа една криза да се потулва с друга, а не да се решава.\n\r\n„Здравната система е в колапс, показаха го смъртните случаи в последните дни, докато не се промени системата резултатът ще е този, некомпетентността и нежеланието да промените системата са причината за това“, обвини Нинова.\n\r\n„Оказва се, че хората които са се осигурявали за втора пенсия, ще поучат по -малко и от една, всички тези пари изтекоха в нечий джобове. Сутрин е едно вечер е друго, така не се управлява държава, уволнявате светкавично, докато не стихне проблемът, но новата калинка е същата като старата, така от 10 години има разпад в държавата“, продължи с критиките тя.\r\n \r\nСпоред нея Борисов е наложил принципа на самодържието и се е самозабравил.", "date": "2019.11.22", "title": "Борисов и Нинова мерят служебните пътувания с пенсии и заплати "}
{"url": "https://www.dnes.bg/football/2019/11/22/kapitan-na-cska-se-nujdae-ot-speshna-pomosht.430475", "text": "ЦСКА пусна съобщение на официалната си страница, за да помогне на капитана си до 17 г. Александър Бучков. Неговият баща се нуждае от  налага спешно кръвопреливане, a за жалост кръвната група е изключително рядка: А отрицателна.\r\n \r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n", "date": "2019.11.22", "title": "Капитан на ЦСКА се нуждае от спешна помощ"}
{"url": "https://www.dnes.bg/index/2019/11/22/teatyr-za-vseki-nezriashti-stavat-aktiori.430472", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Човек може да стане актьор без да има зрение, да учи реплики и сцени в свят на тъмнина. Трудно е, но не и невъзможно. \r\n\r\nСтудентският театър \"Алма Алтер\" умело влиза от представление в представление и събира все по-голяма публика. \r\n\r\nСлед премиерата на спектакъла \"Последна радост“ по Йовков, върви подготовката за \"Орфей\".\r\n\r\n\"Театър се играе със сърце. Когато искаш да играеш и можеш - правиш го\", каза за \"България сутрин\" незрящият актьор Андриян Асенов. \r\n\r\n\"Сценарият го уча като аудиофайл, който ми записват колегите. Това, което правим всеки път, може да е нещо ново, надградено, никога не е еднакво\", допълват още от \"Алма Алтер\" пред Bulgaria ON AIR. ", "date": "2019.11.22", "title": "Театър за всеки: Незрящи стават актьори"}
{"url": "https://www.dnes.bg/stranata/2019/11/22/pernik-ostava-na-voden-rejim-ako-ne-vali-obilno.430462", "text": "Перник остава на воден режим до март, ако няма обилни валежи през зимата. Това съобщи кметът на града Станислав Владимиров.\r\nТой получи уверение от главния прокурор Сотир Цацаров, че държавното обвинение започва спешна проверка в местното ВиК дружество. \n\nСпоред кмета редица обстоятелства в годините са били подценявани, като най-важно от тях било това, че притокът в местния язовир е бил много по-малък, отколкото оттокът.\r\nВодата, която се подава към перничани от пречиствателната станция за питейни води, е безопасна и чиста, съобщи на БТА началникът на станцията Даниела Костадинова. По думите й тя се контролира непрекъснато както в лабораторията, така и посредством онлайн прибори.\r\n                    \n                    \n                \n                \n                \n                Влошаване на качеството на водата се появява при честите аварии по водопроводната мрежа, които при режимно водоподаване се увеличават драстично, обясни Костадинова.\r\nПо думите й при наличие на скрити аварии при спирането и последващо пускане се засмуква кал през пробива на тръбата и оттам за известен период, но не непрекъснато, е възможно при потребителите да тече мътна вода.\r\nДо техническите ръководители на райони са изпратени инструкции за дезинфекция и промиване на водопровода след всяка авария, също и да се предотвратява обратното засмукване на вода.\r\nЧрез контролен мониторинг, независимо от водоснабдителното дружество, органите на Държавен здравен контрол инспектират съответствието на подаваната към потребителите питейна вода, допълни Костадинова.\r\n ", "date": "2019.11.22", "title": "Перник остава на воден режим, ако не вали обилно "}
{"url": "https://www.dnes.bg/stranata/2019/11/22/angelkova-razporedi-proverka-na-plaja-v-sozopol.430474", "text": "На Централния плаж в старата част на Созопол ще бъде направена проверка след заповед на министъра на туризма Николина Ангелкова.\r\nЕксперти ще проверят извършваните дейности за изграждане на пясъчни диги на плажа, съобщиха от пресцентъра на ведомството.\r\nТова става след изнесена публична информация, че там с техника се издига защитна дига, която да предпази плажната ивица.\r\nПроверката ще установи дали концесионерът на ивицата изпълнява стриктно договорните си задължения по стопанисването й.", "date": "2019.11.22", "title": "Ангелкова разпореди проверка на плажа в Созопол"}
{"url": "https://www.dnes.bg/stranata/2019/11/22/rekordior-v-samokov-zad-volana-s-3-14-promila.430483", "text": "Полицията в Самоков задържа 45-годишен мъж, който след трапеза и солидно количество алкохол се е качил на колата си.\r\n\r\nАвтопатрул се отзовал на сигнал за ударена кола на ул. \"Отец Паисий\", съобщи МВР. Шофьорът бил изпробван с дрегер, който отчел внушителните 3.14 промила алкохол в издишания въздух. \r\n\r\nВодачът е задържан с полицейска мярка за срок до 24 часа и срещу него е образувано бързо производство. \r\n\r\n ", "date": "2019.11.22", "title": "Рекордьор в Самоков: Зад волана с 3,14 промила"}
{"url": "https://www.dnes.bg/politika/2019/11/22/nelepo-i-neviarno-zaharieva-za-shpionskiia-skandal-v-syrbiia.430444", "text": "Това е поредното нелепо и невярно обвинение от сръбския депутат към България. Аз не виждам български разузнавач да вербува сръбски висши офицери, а друга държава. Нека не прехвърлят от болната на здравата глава, призова външният министър Екатерина Захариева. Тя коментира отправеното вчерра обвинение от председателя на парламентарната комисия за Косово в Сърбия Милован Дрецун. \n\r\n\"Вчера излязохме с изявление, че няма нищо вярно в тези твърдения. България винаги е подкрепяла и подпомагала Сърбия. Учудени сме от тези твърдения  и категорично ги отричаме\", посочи Захариева. \n\r\n\"В никакъв случай тези нелепи обвинения не отговарят на добрия дух и приятелство, което има между двете държави\", каза още тя.\n                    \n                    \n                \n                \n                \n                \r\nПо думите й обвиненията по никакъв начин не подпомагат за двустарнните отношения между двете държави. \n\r\n\"Надявам се това да е мнение на конкретния депутат, а не на висшето ръководство и на президента Вучич. Надявам се това да не е официална сръбска позиция. До момента не съм чулата да е такава\", каза още тя.\n\r\nОтносно темата за шпионския скандал у нас и това, че Русия не отговори реципрочно на изгонването на един дипломат и недопускането на друг у нас, тя коментира: \"Това говори, че доказателствата, които нашите служби са събрали за наистина абсолютно недопустима дейност в никакъв случай не отговорят на двустранните отношения. Очевидно след като са направили оценка на фактите са решили да не реагират реципрочно. До момента нямаме такава реакция\".", "date": "2019.11.22", "title": "Нелепо и невярно: Захариева за шпионския скандал в Сърбия"}
{"url": "https://www.dnes.bg/politika/2019/11/22/ninova-vs-borisov-lager-za-kalinki-li-upravliavate.430502", "text": "Корупцията е емблема на това управление, ГЕРБ е некомпетентна да управлява, а премиерът Бойко Борисов прехвърля вината на слънцето, дъжда и лошата опозиция. Уволнявал, за да заглуши скандали, но рибата се вмирисвала от главата и отговорността на първия се носи с оставка. Това отсече в декларация от името на БСП червената шефка Корнелия Нинова. \n\r\n \r\n\"Господин премиер, Вие министър-председател ли сте или управител на лагер за почивки на \"калинки\" в администрацията?\", скочи още тя.\n\r\nСпоред нея в последните седмици страната е залята от скандали - с водния режим в няколко града, проблемите в здравната система, напрежението около решението за болничните, проблемът с къщите за гости, които масово се оказаха неизрядни, вторият пенсионен стълб.\n                    \n                    \n                \n                \n                \n                \r\nВ същото време управлението на държавата било на принципа една криза да се потулва с друга, а не да се решава.\n\r\n\"Здравната система е в колапс, показаха го смъртните случаи в последните дни, докато не се промени системата резултатът ще е този, некомпетентността и нежеланието да промените системата са причината за това\", обвини Нинова.\n\r\n\"Оказва се, че хората които са се осигурявали за втора пенсия, ще поучат по -малко и от една, всички тези пари изтекоха в нечий джобове. Сутрин е едно, вечер е друго, така не се управлява държава, уволнявате светкавично, докато не стихне проблемът, но новата калинка е същата като старата, така от 10 години има разпад в държавата\", продължи с критиките тя.\r\n ", "date": "2019.11.22", "title": "Нинова vs. Борисов: Лагер за \"калинки\" ли управлявате? "}
{"url": "https://www.dnes.bg/teatar/2019/11/22/proshtavame-se-s-aktiora-i-rejisior-vasil-dimitrov-v-nedelia.430505", "text": "\n Поклонението пред Васил Димитров ще се състои на 24 ноември в 12.30 часа в църквата \"Свети Седмочисленици\". Това съобщиха колеги на актьора и почетен професор  на Нов български университет.\r\nГолемият актьор, режисьор и театрален педагог почина на 21 ноември на 85-годишна възраст.\n\r\nРоден в София през 1934 г, той. завършва ВИТИЗ \"Кръстьо Сарафов\" през 1958 г.. През годините след това е част от трупата на Драматичния театър \"Адриана Будевска\" - Бургас (1958-1961), Младежкия театър (1961-1966), Нов драматичен театър \"Сълза и смях\" (от 1966-) и \"Театър 199\".\r\n                    \n                    \n                \n                \n                \n                Освен на театралната сцена се изявява и на малки и големия екран в заглавия като \"Бартер\", \"Пансион за кучета\", \"Войната на таралежите\" и сериала \"Дунав мост\". Носител е на множество награди, сред които и на орден \"Кирил и Методий\".\r\nНа 20 ноември 2000 г. е удостоен със званието \"Почетен професор на Нов български университет\" за цялостен принос към Нов български университет и специални заслуги в направление \"Психологически театър\" в програмите на департамент “Театър”. \r\nОт 2001 г. преподава в програма \"Актьорско майсторство за психологически театър\" на НБУ.", "date": "2019.11.22", "title": "Прощаваме се с актьора и режисьор Васил Димитров в неделя"}
{"url": "https://www.dnes.bg/stranata/2019/11/22/pak-katastrofa-s-jertva-tozi-pyt-v-raiona-na-sevlievo.430504", "text": "Един човек е загинал при катастрофа на пътя София - Варна в района на Севлиево.\r\nИнцидентът е станал между два леки автомобила, съобщиха от Областно пътно управление - Габрово за Радио \"Фокус\" - Велико Търново.\r\nМястото на произшествието се обработва от полицейски екипи.", "date": "2019.11.22", "title": "Пак катастрофа с жертва, този път в района на Севлиево"}
{"url": "https://www.dnes.bg/zvezdi/2019/11/22/zadava-se-svatba-frida-pinto-se-sgodi.430506", "text": "Индийската актриса Фрида Пинто, прочула се с ролята си в отличения с \"Оскар\" филм \"Беднякът милионер\", се е сгодила за приятеля си, фотографа Кори Тран, съобщи БТА, позававайки се на ЮПИ.\r\nТридесет и пет годишната Пинто лично е оповестила в Инстаграм радостната новина. Актрисата е получила предложението за брак на 33-ия рожден ден на избраника си.\r\n\"Сега всичко има смисъл. Любов моя, ти си най-прекрасното създание, което съм срещала през живота си. И си тук, за да останеш. Е, аз ще те накарам да останеш. С цялата ми любов. О, и щастлив рожден ден, сладки годенико!\", пише Фрида Пинто.\r\nКори Тран също е потвърдил вестта за годежа си с актрисата в профила си в Instagram. Фрида Пинто преди имаше връзка с екранния си партньор в \"Беднякът милионер\" Дев Пател.", "date": "2019.11.22", "title": "Задава се сватба: Фрида Пинто се сгоди"}
{"url": "https://www.dnes.bg/stranata/2019/11/22/koncesioneryt-na-plaja-v-sozopol-iznasial-piasyk-ot-moreto.430508", "text": "Басейнова дирекция Варна разпореди на концесионера на Централния плаж в Созопол незабавно да преустанови дейности в Черно море. Това съобщение бе разпространено до медиите от дирекцията. От там добавиха, че е извършена проверка на два плажа в Созопол.\r\nОт дирекцията са направили предписание на концесионера незабавно да преустанови изземване на пясък от Черно море. Действията му били в несъответствие с уведомление, изпратено до министъра на туризма с копие до БДЧР.\r\nСъгласно същото уведомление се предвиждало изнасяне на пясъчно покритие от плажа и натрупването му далеч от обичайните ветрови вълни, без да се засягат бреговете на водните обекти.\r\nОт дирекцията съобщават още, че са поканили концесионера на плажа в Созопол в срок от три дни да се яви за изясняване на обстоятелствата по случая с установеното нарушение на естественото състояние на брега.\r\n                    \n                    \n                \n                \n                \n                Проверка на Централния плаж в Стария Созопол е разпоредила и министърът на туризма Николина Ангелкова. Експерти на ведомството също ще инспектират извършените на място дейности.\r\nПрипомняме, че концесионерът излезе със свое становище по случая, разпространено до медиите. Позицията му е, че издигането на защитни пясъчни диги е единственият екосъобразен метод да се предпази плажната ивица от бурните морски вълни през зимните месеци. Тази практика била установена и се прилагала в цял свят.\r\nВ становището се казва още, че предпазните пясъчни диги служели като надеждна защита и били нужни, за да се запази целостта на плажа. По този начин дори се увеличавала големината на плажната ивица, ако методът се прилага редовно всяка година.\r\nСпоред тезата на концесионера са спазени всички нормативни изисквания и предварителни уведомления за действията, предприети на плажа. А освен това през пролетния сезон натрупаният пясък под формата на диги щял да бъде изравнен. (БТА)", "date": "2019.11.22", "title": "Концесионерът на плажа в Созопол изнасял пясък от морето"}
{"url": "https://www.dnes.bg/stranata/2019/11/22/helpbook-luksozen-djip-naglo-parkiran-na-invalidno-miasto.430488", "text": "\nЗапочваме днешния обзор  в платформата на Helpbook.info с поредния сигнал от наш редовен потребител  относно нагло и безпардонно отнемане на правото на инвалиди да паркират  на обособените места пред столичен медицински център: \"За пореден път инвалидните паркоместа на ул. \"Методи Попов\" №11-13 в София, до медицински център \"Спектър\" са заети.\r\nТози път обаче наглостта надмина всички граници. Както се вижда на  снимките на едното място е паркиран луксозен джип без съответния талон,  а на другото място е поставена табела \"Служебен абонамент\".\r\n                    \n                    \n                \n                \n                \n                При опит да  се паркира на уж свободното инвалидно паркомясто, от близката бизнес  сграда излиза охраната и обяснява, че шефът му сега ще дойде да паркира  там. Естествено отново без талон. Преди няколко дни същият този  охранител и една госпожа ми обясниха, че тези паркоместа за хора с  увреждания са собственост на тяхната бизнес сграда и те имали право да  си паркират там лимузините. Мисля, че е крайно време да се вземат мерки  спрямо тези самозабравили се хора!“, завършва сигналът.\r\nВ днешния обзор сме събрали и два сигнала за лошото състояние на въздуха в България.\r\nму винаги е била актуална - колкото по-студено става, толкова повече започва да излиза наяве проблемът, за който се говори всяка зима. Наш потребител се обърна към нас като потърпевш заради съсед, който редовно при по-ниски температури се топли чрез паленето на всякакви отпадъци. От изпратената снимка се вижда внушителен комин, който неуморно бълва черен дим.\r\nДруг сигнал, изпратен до нас, разказва за на градския транспорт до популярната дестинация Златните мостове.\r\nАвтобус 63, който пътува дотам, бълвал огромно количество газове, които влизали директно вътре. Пътуващите едва не колабирали като през цялото време били принудени да дишат през мокри кърпички \"Хората са отделили от малкото си свободно време, за да идат на чист въздух, но явно се оказва, че трябва да постъпят в белодробен санаториум! Срамота, ужас и безхаберие...“, пише възмутеният потребител.\n\r\nПреминаваме към община Перник, където наред с безводието жител на града се оплаква от . От изпратените снимки се вижда красив парк, с нови и модерни съоръжения за игра на децата, но явно поддръжката е занемарена. Авторът на сигнала е забелязал, че на уред за катерене липсват два масивни болта на горната поддържаща въжетата греда и в тази си част съоръжението със сигурност е нестабилно и опасно.\r\nАко и вие сте убедени, че е крайно време да се предприемат адекватни мерки по проблеми, с които се сблъсквате всеки ден, можете да подадате сигнал онлайн в HelpBook.info!  Платформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2019.11.22", "title": "Helpbook: Луксозен джип нагло паркиран на инвалидно място"}
{"url": "https://www.dnes.bg/health/2019/11/22/8-prichini-da-hapvate-vseki-den-nahut.430358", "text": "Нахутът, наричан у нас още леблебия, е една от най-древните бобови култури, познати на цивилизацията от хилядолетия. Още през неолитната епоха нахутът е бил източник на фибри, здравословни мазнини, въглехидрати и множество витамини и минерали. Той е много богат и на протеини, заради което в кухнята на някои народи се използва като успешен заместител на месото.\r\nНахутът има множество ползи за здравето на организма. Той би могъл да е част от диетата ви за отслабване и контролиране на кръвната захар с цел превенция на затлъстяване и диабет.\r\nАко ядете по една чаша варен нахут на ден, в тялото ви ще настъпят много промени, всички в положителна посока.\r\n\r\n                    \n                    \n                \n                \n                \n                Протеините и фибрите в нахута се метаболизират по-бавно, което дава енергия и усещане за ситост дълго време. Те намаляват апетита и ускоряват изгарянето на мазнини.\r\n\r\nЛеблебията е прекрасен източник на манган, калций, желязо, магнезий, цинк и витамини К и А. Цялата тази вълшебна комбинация е важна за растежа и изграждането на костното вещество в организма, както и за синтеза на колаген.\r\n\r\nВ нахута се съдържат още витамини Е и С, които са важни антиоксиданти за кожата. Те стимулират регенерацията на клетките, премахват фините линии и изглаждат бръчките, предпазват кожата от увреждания.\r\n", "date": "2019.11.22", "title": "8 причини да хапвате всеки ден нахут"}
{"url": "https://www.dnes.bg/index/2019/11/22/aleks-kirev-s-nova-pesen-za-liubovta-i-klip.430470", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        1645 подскока направиха актьорите в последното видео на Алекс Кирев, за да изобразят ускорения сърдечен ритъм и трепетите от новата любов.\r\n\r\nЗа посланията и посоките, към които ни води новата му песен, музикантът разказа в студиото на \"България сутрин\".\r\n\r\n\"Подходът, който избрахме за репрезентиране на идеята е изключително интересен и много добре успяхме да пресъздадем летежа на една душа към друга\", споделя Алекс пред Bulgaria ON AIR.\r\n\r\nЯсен Григоров е режисьор на видеото. Идеята за 1645-те подскока идва от неговата дъщеря по време на обсъждане на снимките. \r\n\r\nСпоред него в клипа са успели да пресъздадат тази приказност, за която се говори в текста - цялото приказно влюбване.\r\n\"Всичко е въпрос на мотивация и ако имаш силното чувство на любовта, можеш да направиш всичко\", сигурен е той.", "date": "2019.11.22", "title": "Алекс Кирев с нова песен за любовта и клип"}
{"url": "https://www.dnes.bg/obshtestvo/2019/11/22/startira-tretata-chast-na-akciia-zima.430509", "text": "От днес започва третата част на акция \"Зима\". До момента на прицел бяха пешеходците и велосипедистите, сега идва ред на моторните превозни средства.Ще се проверяват техническото им състояние и осветителната система. \r\nДо момента над 43 000 водачи са глобени от началото на акцията. Ще има и строг контрол вържу поведението на шофьорите, съобщават от bTV.\r\n\r\nГлобите започват от 500 лева при опасна техническа неизправност. При значителна - 200 лева и при незначителна- 50 лева.\r\n\r\nПри неизправност на гумите може да се наложи глоба от най- висока степен. \r\n\r\nПроверките ще продължат до края на месеца. \r\n   ", "date": "2019.11.22", "title": "Стартира третата част на акция \"Зима\""}
{"url": "https://www.dnes.bg/notifikacii/2019/11/22/papata-ot-tailand-mladite-sa-pogylnati-ot-tehnologiite.430482", "text": "Папа Франциск насърчи днес Католическата църква в преобладаващо будистки Тайланд да не се бои да променя езика си, така че да съответства на местната култура, за да привлича нови вярващи, и особено младежите, обсебени от консуматорско отношение и нови технологии, предаде Франс прес.\n\n\n\r\nЕдна от мисиите на аржентинския папа е да посещава отдалечени части на света, за да поощри изолираните, но склонни да се разрастват католически общности, отбелязва АФП.\n\r\nПо света има над 1,3 милиарда католици, но в Азия те са едва 145 милиона, което прави 3,28 процента от населението. В будистки Тайланд католиците са към 400 000 - под 0,6 процента от жителите на страната.\n                \n                \n                \r\nВ този контекст Светият отец призова тайландските свещеници да не се отказват, макар да са малобройни. Той ги насърчи да последват примера на мисионерите, започнали да покръстват страната през 16-ти век, и да не се страхуват да си служат с нови символи и образи, за да направят по-разбираемо посланието на Църквата за хората, съобщава БТА.\n\r\n\"За мнозина християнската вяра е чужда вяра, религия на чужденците\", отбеляза папата и обясни, че затова свещениците трябва да се осмелят да говорят за вярата \"на местния диалект\" и да стигат по-далеч от превеждането на текстове.\n\r\nПапа Франциск не проповядва агресивното разпространяване на вярата, характерно за Католическата църква в миналото, което би било пагубно за християнските малцинства в някои не особено толерантни държави като Тайланд. Той обаче непрестанно повтаря, че нови вярващи трябва да се привличат, адаптирайки Божието слово към местните общности.\n\r\nСвещениците и епископите в Тайланд трябва да се заемат \"с бича на наркотиците и малтретирането на хора, както и с икономическото и социалното неравенство\", каза папата.\n\r\nПред епископите от Федерацията на азиатските епископски конференции Светият отец призна, че задачата им е трудна, имайки предвид засилващият се консуматорски и материалистичен начин на мислене, най-вече сред младите хора, обсебени от новите технологии.\n\r\nСпоред различни проучвания тайландците прекарват над девет часа дневно в интернет, използвайки смартфоните си.\n\r\nПо-късно днес млади мюсюлмани от Южен Тайланд, където през 2004 г. сепаратистки конфликт взе около 7000 жертви, ще пеят за Франциск в университет в Банкок. Папата ще завърши деня с литургия за младите хора в катедралата в Банкок, ден след като отслужи меса на внушителен стадион в столицата пред 60 000 вярващи.\n\r\nУтре Франциск заминава за Япония на визита, която ще има много по-политически характер, тъй като ще посети Нагасаки и Хирошима, където преди 74 години две американски атомни бомби отнеха живота, съответно, на 74 000 и 140 000 души.", "date": "2019.11.22", "title": "Папата от Тайланд: Младите са погълнати от технологиите "}
{"url": "https://www.dnes.bg/index/2019/11/22/dori-i-sled-smyrtta-jenite-pecheliat-po-malko-ot-myjete.430399", "text": "В съвременния свят смъртта не е оправдание да спреш да работиш. Ето, Джеймс Дийн ще се появи в новия филм Finding Jack за Виетнамската война. Образът на Дийн ще бъде компютърно генериран от стари записи и снимки, но ще бъде озвучаван от друг актьор. Сега мъртвите се конкурират с живите.\r\nРешението духът на красивия актьор да се върне обратно на екрана бе посрещнато с негодувание от живите му колеги. Но подобно нещо не се случва за първи път. \r\nНат Кинг Кол пя с дъщеря си Натали на връчването на наградите Грами през 1991 година чрез видео стена.  Тупак Шакур излезе на сцената с Доктор  Дре и Снуп Дог през 2012 година, а Майкъл Джексън пя като холограма на наградите Billboard през 2014 г. \n\r\n                \n                \n                \"Безсмъртието е единственият истински успех“, казва Джеймс Дийн някога. И се оказва прав. Голяма част от звездите продължават да печелят добре и дори са продуктивни след смъртта си. \r\nПо време на звездния си живот известните оставят следи след себе си. Те поддържат огъня на звездите дори и след смъртта им. Видеа, записи на гласът им, снимки, разкази за техния характер – те представляват тяхната марка и в отвъдното. Ала това важи повече за мъжете, отколкото за жените.\r\nДамите често са поставяни в сексуален контекст. Следите, които те оставят са свързани с тяхната красота, младост и чувственост. Голяма част от тяхната икономическа и символична цена се крие в телата им. А това води до неравенство на половете, дори и след смъртта. Мъртвите дами рекламират шоколади и парфюми, докато Айнщайн – хляб \"Гений“, а Стийв Маккуин – Ford Puma.\r\nКолко голяма е пропастта между половете дори и в смъртта се вижда и от класацията на Forbs за починалите, които са заработили най-много през изминалата година. В първите 10 места има само една жена. Това е Мерилин Монро. От 52 звезди, които съставят целият списък – едва пет са жени. Компания на Монро правят Елизабет Тейлър, Бети Пейдж, Джени Ривера и Уитни Хюстън.\r\nМъжете, най-вече Майкъл Джексън и Елвис Пресли, доминират класацията още от нейното създаване. Печалбите им са значително по-големи от тези на дамите. \r\nПрез 2016 година печалбата на Джексън стига 825 милиона долара, но през 2018 г. сумата е значително по-малка – 60 милиона долара. Това е най-ниското ниво, до което Краля на попа стига. За сравнение, най-високата сума, която Монро някога е \"заработвала“ след смъртта си е 13 милиона долара през 2019 година, позволявайки и да остане на 8 място в класацията.\r\nЗащо жените остават толкова назад? След себе си мъжете оставят книги, музика, текстове, които са композирали сами. Те се използват след смъртта им и генерират пари за тях. Докато жените често са използвани като рекламни лица, за да генерират печалба, но за други.\r\n21 век обаче е на път да промени картинката. Жени като Опра Уинфри и Джоан Роулинг знаят цената си и имат пълен контрол над икономическата, символична и културна следа, която оставят. Никой няма да си позволи да използва лицата или телата им за реклама след смъртта им, но работата им приживе ще продължава да им носи солидни суми пари, дори и в отвъдното.\r\nЗа щастие, всички съвременни дами, които са бъдещи кандидати за топ местата в класацията,  имат още дълги години живот пред себе си. Това означа, че ще отнеме дълго време преди списъкът на Forbs да промени напълно облика си.", "date": "2019.11.22", "title": "Дори и след смъртта: Жените печелят по-малко от мъжете"}
