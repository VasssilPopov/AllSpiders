{"url": "https://www.dnes.bg/sofia/2019/10/26/taksi-i-kola-se-udariha-v-centyra-na-sofiia.427474", "text": "Катастрофа между кола и такси е станала на трамвайните линии между бул. \"Христо Ботев” и „Сливница”.\r\n\r\nИнцидентът се е случил малко преди 17 часа. Шофьорът на едната кола е с леки охлузвания в областта на рамото, съобщава bTV.\r\n\r\nСпоред очевидци такси е засякло другата кола.\r\n\r\nНяма задръстване в района, но движението на трамваите 1,3, 7 и 6 временно е спряно.", "date": "2019.10.26", "title": "Такси и кола се удариха в центъра на София"}
{"url": "https://www.dnes.bg/eu/2019/10/26/evrodeputat-predlaga-es-chast-ot-noviia-svetoven-red-osnovan-na-imperii.427472", "text": "Както всички \"империи“, ЕС в крайна сметка може да се разпадне. Но външният натиск върху европейските държави прави по-голяма вероятността те да овладеят различията си и да продължат да се държат заедно. ЕС беше наричан мирен проект. В съвременния свят той е по-скоро силов проект - и с право.\n\r\nВъв Великобритания и САЩ идеята, че ЕС може да изяви претенции да бъде суперсила, обикновено се третира или като нелепа, или като застрашителна, пише Гидиън Рахмън за Financial Times.\r\nТака че, когато наскоро Ги Верхофстад, виден член на Европейския парламент, издигна аргумента ЕС да бъде част от нововъзникващия \"световен ред, основан на империи“, имаше предсказуема реакция.\r\n                    \n                    \n                \n                \n                \n                На конференцията на консерваторите в Обединеното кралство неговите думи, взети от реч пред либералдемократите (техни врагове, които са срещу Brexit), бяха посочени като пример за опасните имперски амбиции на ЕС - и доказателство, че напускането на съюза е единствената безопасна опция за Великобритания.\n\r\nВерхофстад може да си позволи да бъде арогантен. Но в този случай той също така се оказва прав. Възходът на Китай и Индия, и политиката \"Америка преди всичко” на президента на САЩ Доналд Тръмп правят по-важно от всякога европейските държави да защитават своите интереси заедно.\n\r\nНякога ЕС мечтаеше целият свят да премине към основаваща се на закона система, подобна на тази в съюза. Но световен ред, оформен от Китай на Си Дзинпин и Америка на Тръмп, ще се основава на силата, а не на правилата. Избухването на световната търговска война подчертава, че малките европейски държави вече не могат да разчитат на международни правила, за да се защитят. Те се нуждаят от мащаба и влиянието на ЕС.\n\r\nИзборът на бившия белгийски премиер Верхофстад на думата „империя“ - с нейните конотации за завоюване - беше неподходящ. ЕС е империя, която работи чрез покани. Никой не е принуждаван да се присъедини. И въпреки трудностите с Brexit, всеки член е свободен да напусне. По-точно би било да се каже, че ЕС може и трябва да се стреми да бъде суперсила - една от четирите или пет основни световни сили, способни да формират глобалния ред.\n\r\nТози стремеж е напълно постижим. Всъщност във важни аспекти той вече бе постигнат. Наскоро Европейският съд постанови, че отделните страни могат да изискват от Facebook да свали клеветническо съдържание на глобална основа.\n\r\nРешението на Съда беше взето в отговор на жалба от австрийски политик и предизвика незабавен и загрижен отговор от Facebook. Ако това беше просто решение на австрийски съд, калифорнийският интернет гигант би могъл да го пренебрегне. Европейският съд обаче властва над пазар от над 500 милиона души в сравнение с 9-те милиона в Австрия. Амбициите на Facebook за дигиталната валута Libra също ще бъдат оформени от решения, взети в Брюксел. Решенията на ЕС - добри или лоши - променят поведението на най-големите световни компании, от Силиконовата долина до Южен Китай.\r\nЦелият анализ четете в", "date": "2019.10.26", "title": "Евродепутат предлага: ЕС - част от новия \"световен ред, основан на империи\""}
{"url": "https://www.dnes.bg/notifikacii/2019/10/26/hristo-hristov-s-treto-zlato-na-evropeiskoto-po-shtangi-za-mladeji.427476", "text": "Христо Христов спечели трети златен медал в двубоите за България на продължаващото в Букурещ европейско първенство по вдигане на тежести за младежи. В кат. 109 кг при 20-годишните българинът грабна титлата с европейски рекорд 396 кг двубой, като изпревари втория Вагайцев от Русия с 15 кг и третия Куруски от Беларус с цели 25 кг.\r\nОще в изхвърлянето Христов отнесе конкуренцията, като направи три безупречни опита: 170 кг, 175 и 180 кг. Това му бе достатъчно за първото място в движението, на 4 кг пред Константин Куруски от Беларус и на 5 кг пред Даниил Вагайцев от Русия. В същата категория братът на Христо – Стефчо премина с успех през 145 и 150 кг, но не успя на 154 и така остана девети в изхвърлянето.\r\n                \n                \n                В изтласкването Христо Христов стартира с успех от 205, после премина през 210 кг за титлата и накрая вдигна 216 за рекорда. Три златни медала и българския химн за Христо Христов. Във второто движение Стефчо отново направи два успешни опита – на 160 и на 170 кг, но не успя в третия на 175 кг и с двубой 320 кг остана десети в крайното класиране.\n\r\nХристо Христов е възпитаник на варненската школа с треньор Живко Николов. Преди година стана олимпийски вицешампион на младежките игри в Буенос Айрес, а по-рано през годината спечели бронз в първото движение, но травма му попречи да завърши двубоя на световното за 20-годишни във Фиджи. През 2017-а той извоюва световна титла при 17-годишните с три златни медала и двубой 321 кг в кат. 94 кг на първенството в Банкок (Тайланд). Миналата година варненецът грабна в Косово европейско злато при 17-годишните и три седмици по-късно стана четвърти при 20-годишните в Албания.\r\nПо-рано днес Васил Маринов спечели бронз в изхвърлянето на кат. 102 кг при 20-годишните на европейското в Букурещ. Възпитаникът на сливенската школа с треньор Пламен Братойчев записа три перфектни опита: 151, 158 и\r\n161. В изтласкването Васил вдигна 185 и 191, но не успя на 196 кг, с които ставаше трети и в двубоя. В крайното класиране Маринов се нареди четвърти с 352 кг, на 4 кг от бронза. Шампион с 370 кг е Андрей Арльонак от Беларус.\n\r\nТака българските щанги вече имат 17 медала от първенството в Букурещ, 5 от които в двубоите: Ангел Русев, Божидар Андреев и Христо Христов са европейски шампиони, Стилян Гроздев е със сребро, а Валентин Генчев с\r\nбронз. Четиримата взеха по три медала в категориите си, към тях Мария-Магдалена Кирева добави сребро, а Васил Маринов бронз в изхвърлянето.\n\r\nБългарското участие в румънската столица завършва утре, неделя, когато в последния ден на шампионата Джесика Иванова ще излезе на подиума в кат. над 87 кг при 23-годишните.", "date": "2019.10.26", "title": "Христо Христов с трето злато на европейското по щанги за младежи"}
{"url": "https://www.dnes.bg/index/2019/10/26/ot-nai-visokiia-konteiner-za-otpadyci-v-sveta-ot-bokluk-do-sykrovishte.427370", "text": "Туристи пият вода в петзвезден хотел в Катманду, без да подозират, че зелените чаши в ръцете им някога са били бутилки, захвърлени от нетърпеливи катерачи, бързащи да се изкачат на връх Еверест.\n\r\nВ домовете в непалската столица бавно си проправят път най-различни артикули - от тенджери до лампи, направени от отпадъчни продукти от Еверест като част от усилията на властите и бизнеса да се справят с пораженията, нанасяни с десетилетия от планинарството с търговски цели, пише Франс прес.\n\r\nТонове боклуци, сред които празни метални кутийки и газови бутилки, шишета, пластмасови приспособления за катерене, обсипват планината, наричана \"най-високия контейнер за отпадъци в света\".\n                \n                \n                \r\n\"Не е нужно боклукът да се пропилява\", казва Набин Бикаш Махарждан от местната рециклираща група Blue Waste to Value (BW2V).\n\n\r\n\"Получихме микс от материали от Еверест - алуминий, стъкло, пластмаса, желязо, много от които биха могли да се рециклират\", обяснява той и допълва: \"Трябва да ги използваме повторно и да им придадем добавена стойност\".\n\r\nСлед като бяха отправени остри критики за състоянието на един от великите природени ресурси, правителството на Непал и планинарски групи тази година организираха шестседмично почистване.\n\r\nИзкачвайки близо 8000 метра от базовия лагер до най-близкия до върха лагер, 14-членният екип събра над 10 тона отпадъци, които бяха изхвърлени или закарани до центрове за рециклиране в Катманду.\n\r\nРаботниците там сортираха на ръка материалите, като всеки вид има различен път към възраждането си: желязото се изпраща на компании за производство на арматура, нарязаните алуминиеви кенчета - на производители на инструменти, а отпадъчните бутилки се превърнат в домакински предмети.\n\r\n\"Боклукът е табу в нашето общество, приема се за цинизъм\", коментира Уджен Вангмо Лепча от компанията Moware Designs, която превръща отпадъци в декорация и чаши.\n\r\n\"Когато видят тези продукти, хората ахват как е възможно да се правят такива неща\", разказва тя.\n\r\nТехни продукти вече се използват в луксозни хотели, ресторанти и домове край столицата. Лепча казва, че все повече се засилва интересът към стоки, направени от спасен скрап от Еверест.\n\r\nАанчал Мала от Hotel Yak & Yeti, луксозен петзвезден хотел в Катманду, уточни, че изборът на рециклирани стоки се обуславя от преминаването на хотела към устойчиви и екологосъобразни продукти.\n\r\n\"Не само е по-добре за нас и за околната среда, но се стига доста по-далеч (...) стимулиращо е за всеки, който се опитва да се включи в усилията за превръщането на планетата в по-добро място, намалявайки боклука\", отбелязва Мала.\n\r\nНово съоръжение за боклук, наречено Sagarmatha Next по непалското име на Еверест, се довършва в Сианбоче на надморска височина от близо 3800 метра, откъдето преминават планинари и алпинисти на път към базовия лагер.\r\nСъоръжението ще преработва боклук и ще си сътрудничи с хора на изкуството и новатори в направата на нови продукти в опит да навлезе на този процъфтяващ пазар на стоки \"Еверест\".\n\r\nХората, които замърсяват Еверест, трябва да плащат\n\r\nПланинари обаче предупреждават, че при тазгодишното почистване е събраната само малка част от боклука на връх Еверест. По-високите и труднодостъпни лагери продължават да са обсипвани с изоставени принадлежности.\n\r\nЛедниците, топящи се от глобалното затопляне, разкриват боклук от години, но с нарастване на броя на алпинистите, опитващи се да покорят върха, се увеличават и екологичните предизвикателства.\n\r\nЕдинайсет алпинисти загинаха през сезон 2019 на Еверест, като представители на бранша критикуват Непал за издаването на рекордните 381 разрешителни, което води до хаос и задръствания по пътя нагоре.\n\r\nНе всички тела могат да бъдат свалени, така че и трупове лежат изоставени по склоновете.\n\r\nВодите, стичащи се от 8848-метровия хималайски връх, са заразени с какво ли не - от човешки екскременти до празни газови бутилки.\n\r\nМестни твърдят, че някои скъпо плащащи чуждестранни алпинисти - поне 30 000 долара струва да тръгнеш към Еверест - почти не обръщат внимание на грозните следи, които оставят след себе си, дори когато имат финансови стимули за това.\n\r\nПреди шест години Непал въведе депозит \"боклук\" от 4000 долара на екип, който бива връщан, ако всеки алпинист свали най-малко осем килограма боклук. Само половината обаче се връщат с отпадъците си.\n\r\nПрез август общината в района на Еверест обяви, че от 2020 година ще забрани някои пластмаси за еднократна употреба и напитки в пластмасови шишета.\n\r\nКомитетът за контрол на замърсяването в Сагармата, който е неправителствена организация, заедно с рециклиращата група BW2V и други служби неотдавна пуснаха в ход кампания за транспортиране на боклук до рециклиращи центрове чрез впрягане на около 50 000 алпинисти и техните гидове, които посещават района всяка година. Не всички от тях се целят към върха, но мнозина се придвижват до базовия лагер.\n\r\nВсеки от тях бива помолен да носи по един килограм торба с преработен боклук до Лукла, входа към района на Еверест, или Катманду за рециклиране.\n\r\n\"Трябва да работим година след година, за да окажем истинско влияние\", казва Анг Дорждже Шепа от комитета, но предупреждава, че рециклирането само по себе си не е решение.\n\r\n\"В дългосрочен план трябва да сведем до минимум боклука при първоизточника и да държим замърсителите отговорни за почистването\". \n\r\n/БТА/\r\n ", "date": "2019.10.26", "title": "От \"най-високия контейнер за отпадъци в света\": От боклук до съкровище"}
{"url": "https://www.dnes.bg/world/2019/10/26/london-otloji-secheneto-na-specialna-moneta-za-brexit.427475", "text": "Британското финансово министерство отложи изсичането  на монета от 50 пенса, посветена на Брекзита, на която трябваше да бъда изписана датата 31 октомври. Именно  тогава се предвиждаше да стане факт разводът между Обединеното кралство и ЕС, но той бе отложен за трети път, предаде АФП.\r\nКралският институт на британската монета спря производството на тази възпоменателна монета с датата 31 октомври и посланието \"Мир, просперитет и приятелство с всички страни\". Тези думи са взети от цитат от първата реч при встъпването му в длъжност на Томас Джеферсън, една от големите личности на американската независимост и трети президент на САЩ.\r\nКакво е бъдещето на тази монета? \"Ще вземем окончателно решение, когато настъпи моментът\", заяви говорител на финансовото министерство пред британски журналисти.\r\n                    \n                    \n                \n                \n                \n                Според в. \"Гардиън\" 1000 такива монети вече са изсечени. Цената на една от тях би могла да достигне 800 британски лири (930 евро) на пазара за колекционери.\r\nПрез март бе спряно производството на такава монета с дата на Брикзита 29 март в очакване хоризонтът да се проясни. Излизането на Великобритания от ЕС бе отлагано оттогава за 12 април, а после за 31 октомври. То отново ще бъде обсъждано идната седмица за период, чиято продължителност е неизвестна.\r\nВъпреки обещанието си да има Брекзит каквото и да се случи в края на месеца, британският премиер Борис Джонсън бе принуден от закон да поиска отлагане заради избора на депутатите те пък да отложат решението си по споразумението, постигнато с много усилия при преговорите с Брюксел.", "date": "2019.10.26", "title": "Лондон отложи сеченето на специална монета за Brexit"}
{"url": "https://www.dnes.bg/stranata/2019/10/26/vlak-smachka-djip-na-jp-prelez-niama-postradali.427478", "text": "Джип е бил смачкан от влак на жп прелеза за село Дянково, съобщиха от Областната дирекция на МВР – Разград.\r\nПроизшествието е станало около 14.30 часа. Джипът \"Нисан Кашкай\" е изгаснал на жп прелеза и влакът, който минавал там, го е ударил. Колата е смачкана.\r\nТримата души, които са се возили в джипа, са успели да излязат от колата и не са пострадали. Влакът не се е движил много бързо, на около 200 метра е спрял и машинистът се е върнал да види какво се е случило, пише \"Фокус\".\r\nШофирал е 59-годишен мъж, а колата е собственост на 24-годишния му син. Няма данни за наличие на алкохол.", "date": "2019.10.26", "title": "Влак смачка джип на жп прелез, няма пострадали"}
{"url": "https://www.dnes.bg/stranata/2019/10/26/v-selo-beden-kmet-ne-se-zadyrja.427461", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         В навечерието на местния вот ще ви заведем в едно красиво село, където кмет не се задържа дълго. През 2018 година село Беден избира извънредно нов кмет, след като предишният отива на гурбет. Избраният човек обаче не се включва в тазгодишната надпревара за пост, разказва Bulgaria ON AIR. \n\r\nВъпреки името си, село Беден е богато на традиции. Дядо Радой свири на гайда от малък. За съжаление вече почти няма кого да обучава. \n\r\nИ историята на село Беден е богата. Има я описана в няколко книги, подредени в местната библиотека. Читатели не липсват, но младите намаляват всяка година. \n                    \n                    \n                \n                \n                \n                \r\nНезабравимите гледки на Родопа планина се оказват недостатъчни, за да останеш на село. С времето постоянните жители на Беден стават все по-малко.  \n\r\nКметът на селото е убеден – това са последните избори в селото, тъй като след 4 години тук ще живеят под 350 души. А самият пост вече е загубил престижа, с който се е ползвал в миналото.\n\r\nИ все пак, докато пеят родопски песни, Радой и Севда се надяват, ако не кметът, то поне чудо да върне младите в село Беден, за да не бъде забравено богатството на родопския край.", "date": "2019.10.26", "title": "В село Беден - кмет не се задържа"}
{"url": "https://www.dnes.bg/notifikacii/2019/10/26/blizkiiat-iztok-gladen-za-investicii-v-imoti-v-evropa.427473", "text": "Частните инвеститори от Близкия изток са все по-активни в Европа и Северна Америка на фона на успокояването на инвестиционната активност на държавните фондове от останалата част на света заради статичните цени на петрола.\n\r\nПрез първите шест месеца на годината частни инвеститори и институции от Близкия изток, включително семейни компании и хора с голямо нетно богатство, са инвестирали над 1 млрд. долара в имоти в Европа, сочат данни на консултантската компания JLL.\n\r\nПазарите на офиси и индустриални имоти на Стария континент са особено популярни, отбелязва Фади Мусали, ръководител на анализите на институционалния капитал за Близкия изток и Северна Америка. „Наблюдаваме особено предпочитание към офисите в големи европейски градове и то по никакъв начин не е ограничено само до столиците“, допълва той.\n                \n                \n                \r\nВъв Великобритания частни инвеститори от Близкия изток са инвестирали във вторични градове като Бирмингам и Лийдс, а напоследък и в Глазгоу, където саудитската инвестиционна компания Arbah Capital придоби търговски обект в центъра на града за 55 млн. паунда.\n\r\nНай-голям дял в трансакциите през първите шест месеца на годината са имали капиталите от Кувейт и Бахрейн, като сделките са варирали от 7 млн. долара до 200 млн. долара.\n\r\nСпоред Мусали частните инвеститори и институции от Близкия изток обичайно търсят нетна възвръщаемост от най-малко 7%\n\r\nЗараждащо се търсене от ливански инвеститори\n\r\nПрез последните две години ливанските инвеститори са особено активни в чужбина, тъй като имотите извън страната предлагат безопасност в момент на голяма икономическа несигурност в страната и силен натиск върху банковата система.\n\r\nОстава да видим дали Ливан може да избегне голяма дългова криза и несигурност на пазара, а докато това се изясни, местните инвеститори търсят възможности все по-надалеч. Компании като Saradar Family Office Group инвестират в многофамилни жилища в цял свят и в големи градове с ливанска общност като Лондон.\n\r\nЛиванските компании могат да инвестират с по-малко ограничения от някои други инвеститори от Близкия изток.\n\r\n„Ливанските инвеститори не трябва да се съобразяват така строго с шериата и това им дава малко повече гъвкавост при търсенето на възможности за инвестиции в имоти на пазари в чужбина. Това дава на инвестиционните мениджъри по-широка гама от варианти“, коментира Мусали.\n\r\nАлтернативни сектори като студентски жилища, домове за възрастни хора и центрове за данни, както и не толкова традиционни региони за инвестиции като Централна и Източна Европа, Африка и малки американски градове са на радара на инвеститорите от Близкия изток.\n\r\n„В преследване на по-висока доходност те се насочват към не толкова консервативни активи. Тази отвореност към сравнително нови играчи на пазара изисква от инвестиционните мениджъри да предложат креативни продукти и да мислят извън установените рамки“, казва Мусали.\n\r\nСпоред него частният капитал ще продължи да тече от по-широкия близкоизточен регион през идните месеци. „Но както всички инвеститори знаят, намирането на място за инвестиране на капитала е предизвикателство независимо от имотния сектор. Инвестирането на частно богатство ще продължи да изпреварва капиталите, влагани от държавни инвестиционни фондове, ако цените на петрола запазят равнището си. Намирането на място за инвестиране на капитала ще остане трайно предизвикателство на фона на все по-затегнатия глобален имотен пазар“, смята Мусали.\r\nОще за икономика четете в ", "date": "2019.10.26", "title": "Близкият изток - гладен за инвестиции в имоти в Европа?"}
{"url": "https://www.dnes.bg/health/2019/10/26/vma-s-nova-aparatura-diagnosticira-hepatit-s.427455", "text": "Най-съвременната апаратура за неинвазивно (без биопсия) диагностициране на вируса на хепатит C (HCV) е на разположение на специалистите от Военномедицинска академия (ВМА), съобщиха от пресцентъра на ВМА.\r\nСтатистиката сочи, че 91 000 души в България са инфектирани с вируса, който може да доведе до развитие на чернодробна цироза и рак на черния дроб, ако не се лекува навреме.\r\nЛечението на хепатит С, което се поема изцяло от НЗОК за всички здравноосигурени пациенти, води до пълно излекуване, но преди да се започне, е необходима специфична диагностика за установяване на вируса в кръвта (активна инфекция) и определяне на степента на чернодробна увреда.\r\nДосега чернодробната биопсия беше задължително изискване за започване на лечение и се явяваше бариера пред много пациенти с Хепатит С. От 1 октомври 2019 г. влезе в сила нова наредба на НЗОК, съгласно която биопсията отпада, ако оценката на чернодробната увреда бъде направена с други методи - ехографски и лабораторни, и само в лечебни заведения, които имат сертифицирани лаборатории за изследване на вируса на хепатит С ( EN ISO 15 189 - Медицински лаборатории. Изисквания за качество и компетентност ). В България има само две такива лаборатории, една от които се намира именно във ВМА.\r\n                    \n                    \n                \n                \n                \n                Специалистите от Клиниката по гастроентерология разполагат и с най-съвременната апаратура за неинвазивно (без биопсия) изследване на степента на чернодробна увреда - еластогарфия. Пациентите, инфектирани с вируса на хепатит С, могат да получат оценка на наличната инфекция и чернодоробна увреда напълно безплатно за тях, по клинична пътека на НЗОК. Не се заплаща нито едно от изискваните от НЗОК изследвания за започване на антивирусно лечение.\r\nКлиниката по гастроентерология на ВМА има акредитация от НЗОК за издаване на протоколи/предписване на скъпоструващи лекарства. Всеки желаещ може да направи консултация в Поликлиника - ВМА, с направление от личен лекар. ", "date": "2019.10.26", "title": "ВМА с нова апаратура: Диагностицира хепатит С"}
{"url": "https://www.dnes.bg/notifikacii/2019/10/26/kym-finala-stachkata-na-giganta-general-motors-e-kym-kraia-si.427453", "text": "Стачката на работниците на американския автомобилен гигант General Motors се приближава към края си, след като синдикатът United Auto Workers се съгласи да приеме колективна сделка късно снощи, предаде БТА, позовавайки се на ДПА.\n\n\r\nТова бе най-дългата стачка в автомобилостроенето от 50 години.След 40 дни на стачни действия съндикатът прие четиригодишен колективен трудов договор, който да сложи край на протеста.\r\nКомпанията и профсъюзът по-рано тази седмица постигнаха предварителното споразумение, но служителите все още не са ратифицирали документа.\r\nДоговорената сделка включва 11 000 д. поощрителен бонус, две годишни увеличения на заплатите с по 3 процента и допълнителни средства за здравно осигуряване.\r\n                \n                \n                Стачката започна на 16 септември, като множество работници напуснаха след провала на преговорите. Исканията на служителите включваха по-достъпно здравно осигуряване, сигурност на работните места и справедливи възнаграждения.\r\nТова бе първият случай на стачка в Дженерал мотърс от 12 години. Според анализатори протестът вероятно ще струва на компанията около 2 млн. долара.", "date": "2019.10.26", "title": "Към финала: Стачката на гиганта General Motors  е към края си"}
{"url": "https://www.dnes.bg/stranata/2019/10/26/cheznem-mladite-navyn-a-koi-shte-plashta-pensii-sled-10-godini.427458", "text": "Българите изчезват. Това сочи последния доклад на ООН, който предвижда след 30 години да се стопим с една четвърт. До 2050 г. броят на хората у нас ще намалее с 23% и ще спадне на 5 милиона и 300 хиляди. Това ни поставя на челното място в класацията на страните, в които населението ще намалява с по 1% всяка година до 2050 г. В челната тройка са още Литва и Латвия.\n\n\r\nЗа сметка на това, населението на света ще се увеличи от 7 милиарда и 700 милиона души сега, до 8 милиарда и половина през 2030 година, а през 2100 г. ще достигне 10 милиарда и 900 милиона.\r\nНиското заплащане, лошото образование, както и политическата несигурност са част от причините за този демографски срив у нас. Това кара младите да предпочетат по-добре платената и по-удовлетворяваща работа на Запад.\r\n                    \n                    \n                \n                \n                \n                \"Демографската гриза е абсолютен факт, клише са някои обяснения за нея. Има промени в структурите на населението и най-вече промяната във възрастовата структура\", посочи преподавателят по демография доц.д-р Георги Бърдаров пред bTV.\r\nПо думите му обаче процесите са динамични и тенденции могат да бъдат обърнати. Причините за демографската криза са разнообразни, но е факт, че заплащането е сред основните мотиви на българите да търсят препитание в Западна Европа, посочи и икономистът Ваня Григорова. Тя припомни, че само България се обезлюдява, а и цяла Източна Европа и причините са основно икономически.\r\nПроцесите на застаряване и урбанизация са факт за целия развит свят, това е резултатът от промените в индустриалната епоха и начина на живот, отбеляза още доц. Бърдаров. Той съобщи, че само през последните 120 години в Европа средната продължителност на живота е нараснала от около 40 до 80 години и скоро ще достигне до 90 в държави като Италия и Испания.\r\n\"Урбанизацията също е такъв феномен. Градското население в света е 3% в началото на 19 век, а сега е 55%. Ние се вписваме съвсем нормално в тези процеси\", каза Бързаров и допълни, че огромният проблем на България е отливът на младо население.\r\n\"Колкото по-малко икономически активно население има, толкова по-трудно ще може индустрията да се снабдява с работна ръка. В момента оплакванията на работодателите са в голяма степен безпочвени, тъй като население има, потенциална работна ръка има, но трябва да се погрижиш за нея\", каза икономистът Ваня Григорова.\r\nПо думите й по-големият проблем е, че социалните системи изнемогват вече. \"Причините са различни - в тях влиза и това, че от началото на прехода и в следващите години хората са работили масово без трудов договор и осигуровки. Тези хора ще започнат да се пенсионират, и ако ние смятаме, че пенсионната ни система е зле сега, след 10 години няма да има кой да плаща пенсиите и хората няма да могат да се класират за пенсия\" показват прогнозите на Григорова.", "date": "2019.10.26", "title": "Чезнем: Младите - навън, а кой ще плаща пенсии след 10 години?"}
{"url": "https://www.dnes.bg/notifikacii/2019/10/26/broeni-chasove-ostavat-do-zrelishtnoto-boino-shou-senshi.427460", "text": "Броени часове остават до старта на зрелищната бойна галавечер SENSHI, която ще изправи на ринга кикбоксьори срещу каратисти от близо 10 страни в общо 12 двубоя  по три правилника – на Професионалната лига на Световния киокушин съюз, карате фул контакт и К-1. Бойното шоу започва точно в 19 часа в зала \"Конгресна“ на Двореца на културата и спорта във Варна. Специални гости на епичната галавечер са четирикратният световен шампион от легендарните серии К-1 Ернесто Хуст и трикратният победител на същата верига Петер Артс. Четирима от най-добрите бойци от школата на Артс ще покажат най-доброто от себе си по време на SENSHI.\n\r\nЗа пръв път женски двубой ще открие бойното шоу. Една срещу друга по правилата на К-1 ще се изправят двукратната ни световна, трикратна европейска шампионка по муай-тай и балканска шампионка по кикбокс Теодора Кирилова и непобеждаваната досега киргистанка, която се състезава за Русия – 19-годишната Бегаим Какчекеева.\n                \n                \n                \r\nСред българите, които ще се състезават за купа на супертурнира, са капитанът на националния ни отбор по кикбокс Атанас Божилов и рекордьорът по участия на SENSHI и многократен медалист от десетки киокушин първенства Николай Йоргов. Предизвикателството пред двукратния ни световен шампион при професионалистите е тежък противник от Беларус, който е обявен за майстор на спорта в родината си. Йоргов пък ще се изправи на арената на SENSHI срещу японец, който е обявен за петият най-добър състезател по карате киокушин в света.\n\r\nПред родна публика днес ще играят трима аса от Варна - един от силните ни ММА бойци и многократен шампион Александър Евстатиев, българският кикбоксьор и шампион от национални първенства по бокс и карате киокушин Едуард Алексанян, който ще се изправи срещу Томас Дуве от школата на кикбокс легендата Петер Артс, както и Али Юзеир - световен шампион по муай тай на WMF за 2018 година и балкански шампион по кикбокс за 2017 г. За Евстатиев и Юзеир битките ще са дебютни на арената на SENSHI.\n\r\nОсвен тежки битки, изпълнени с много обрати, нокаути и адреналин, за публиката на SENSHI има още една приятна изненада. Щастливец трибуните ще си тръгне от шоуто, освен с хубавите спомени, и с два двупосочни самолетни билета до Амстердам – столицата на родината на кикбокс легендите Петер Артс и Ернесто Хуст.\n\r\nПри влизането си в зала \"Конгресна\", феновете ще получават талон, половината от който ще пускат в урна, а другата половина ще запазват. На двете части ще има един и същ номер. Преди последния двубой от шоуто, водещият ще изтегли от урната с всички участници един талон, като ще обяви номера на победителя, а щастливецът ще получи голямата си награда на ринга.\n\r\nVIP маси и билети за бойното шоу може да се закупят от мрежата на Eventim.bg, както и от касите на Двореца на културата и спорта във Варна.", "date": "2019.10.26", "title": "Броени часове остават до зрелищното бойно шоу SENSHI"}
{"url": "https://www.dnes.bg/rock/2019/10/26/dubioza-kolektiv-za-balkanite-iakata-muzika-i-typata-politika.427255", "text": "\r\n\r\n\r\n                    \n                    \n                \n                \n                \n                \r\n\r\nЗа мен България прилича много на дома ми, Босна. Манталитетът е същият, а и езикът ни много си прилича. Храната също. Разбира се, хората, които идват на концертите ни, са различни, защото българската публика е най-лудата публика.\r\nСвирили сме в много страни по света и ако трябва да сравнявам, само Южна Америка и Испания могат да се мерят с вас. Музиката ни е много бърза и танцувална и винаги нямаме търпение да се върнем обратно при вас.\r\n\n\r\nДа пееш за тривиални теми, които не значат много, е просто губене на време. Живеем в забързани времена. Според мен е важно хората, които имат толкова силен глас, да се опитат да предадат идеите си и да направят връзка с хората, които имат същите мисли. Защото, нека се замислим за възхода на крайно десните партии в Европа и САЩ... Видяхме този сценарий в Югославия преди 20 години и знаем, как ще свърши това. Можем да предскажем какво ще стане, ако това продължи. За това нашият опит трябва да се използва, за да променим бъдещето. Да спрем това.\r\n\n\r\nA Cross the Line е песен за преместването. За нас е важно да кажем нещо за тази скорошна медийна истерия, която политиците създават относно бежанците и мигрантите. Сякаш това е нещо, което никога не е съществувало до сега. Сякаш хората не са се местили от една държава в друга. А в световната история има цели държави, формирани от мигранти. Например САЩ. Тръмп е един от най-шумните политици относно мигрантите. А страната му всъщност е съставена само от мигранти.\r\nТака че направихме тази песен с Ману Чао, за да обърнем внимание на този проблем. Но няма да ви разкривам повече. Ще чуете цялата песен съвсем скоро.\r\n\r\nВ следващия ни албум има много различни теми и както винаги, повечето от тях са политически. Но се стараем във всеки да имаме по една песен за легализацията на марихуаната. Разбира се, не правим песни, които приканват хората да се напушват и да се забавляват. Не.\r\nВ страните от бившата Югославия дори не сме близо до легализацията на марихуаната. Но проблемът тук е правото на всички да лекуват сериозни медицински заболявания с марихуана. Не разбирам защо никотинът е легален, а тя не е. Това е важно да се говори, най-вече в нашата държава.\r\n\n\r\nВинаги сме искали да разпространим музиката си по целия свят, тъй като бивша Югославия е изключително малък пазар. Искахме да имаме и възможността да представим вижданията и мислите си с други култури и държави. За нас е много важно постоянно да пътуваме и да срещаме нови хора, защото така се вдъхновяваме и научаваме нови неща. Когато отидем в Колумбия или Чили, преживяваме неща и чуваме неща, които иначе няма да можем.\r\nА най-важното за нас от всичко това е, да свирим за хората. Най-щастливи сме, когато сме на сцената. За това съществуваме. Да, да пишеш и записваш песни е забавно, но изпълненията ни на сцена са това, което ни държи живи.\r\n\r\nСъдейки по реакцията на хората – да, разбират песните ни. А и за това се опитваме да създаваме по-прости текстове и да не се гмуркаме в дълбока поезия например. Хората чуват песните ни, запомнят ги бързо и лесно и в минутата, след като са ги изслушали, могат да се замислят над тях и посланието им. Но това също е много трудно също, защото трябва да говорим за много важни теми, в много малки и прости текстове.\r\n\r\nНе мисля, че има някой, който знае какво искат босненците вече. Точно за това направихме и тази песен – заради лицемерието на Европейския съюз и политиците на по-големите държави. Преди няколко дни те отказаха на Македония и Албания да започнат действия за приемането им, въпреки че им бяха обещали няколко пъти и те бяха направили всичко както трябва. Мисля, че това не е правилно и че е голяма грешка.\r\nТези големи държави и големи нации си играят глупави игри с малките държави като моята родина. На хората им писна да им дърпат ухото постоянно и винаги някой друг да ги съди дали са достатъчно добри или не.\r\nМисля, че все повече хора вече са уморени от идеята да сме в Европа. В Босна никой не вярва, че някога ще станем част от ЕС и на никого вече не му пука. Но не ме разбирайте погрешно, не съм против Европейския съюз. За мен Босна да се присъедини към ЕС ще е най-хубавото нещо за народа ни, но лицемерието ни спира по пътя към Европа.\r\nТака че 50% от нашите политици и 50% от големите европейските страни няма да са щастливи, че ще сме част от ЕС. Дори и по време на войната, те показаха, че не се интересуват колко хора ще умрат. Защо да се интересуват сега от нас?\r\nСега, всеки който иска, може да получи виза и да отиде в ЕС да върши някаква долна работа, която никой друг не би вършил. Мисля, че въпреки че сте в съюза, ситуацията за вас е абсолютно същата.\r\n\n\r\nРазбира се, че се вдъхновихме от Brexit за следващия си албум, но не говорим директно за него. За нас това е най-тъпата идея, която глупавите политици във Великобритания можеше да прокарат. За това не искаме да говорим директно за него, за да не го правим още по-известен. Избягваме да говорим за конкретни ситуации, но разбира се, всеки ще се сети.\r\nВсяка година имаме няколко концерта във Великобритания и всеки път си правим шеги с Brexit. Например, във всеки един град разделяме публиката на две половини и ги учим на песен на босненски. В Обединеното кралство ги разделяме на хора, които са гласували против и за Brexit. Обикновено половината с привърженици на Brexit e много малка, а част от хората са например от Гърция или бившата Югославия. А това е изключително глупаво и се опитваме да им обясним - \"Не се ли сетихте, че вие ще сте първите, които ще изхвърчите от тук?“\r\nСамо бедни и глупави хора са гласували за Brexit, без дори да знаят защо и какво ще се случи, когато процесът започне. А съвсем скоро всички, които подкрепят излизането на Англия от ЕС ще разберат, колко глупава идея е това.\r\n\r\nТази година правим 15 години на сцена. Пътят до тук беше дълъг и изпълнен с препятствия. Като се замисля, в тази група съм бил през половината си живот и много неща са се променили. В началото на това приключение бях много млад, а сега съм стар и количеството коса на главата ми се промени значително, но това няма нищо общо с бандата.\r\nПътят беше дълъг, пътувахме по целия свят, срещнахме много хора, научихме много неща. Бяхме късметлии и се запознахме с повечето от нашите идоли, хора, които сме гледали по телевизията и сме си представяли, че свирим с тях. Един от тях е Ману Чао и вече имаме песен заедно.\r\nКогато започнахме Dubioza Kolektiv си мислихме, че ще сме популярни само в Югославия, не вярвахме, че ще стигнем толкова далеч. Но някак си се случи. И се насладихме на всеки един момент. Лично аз, ако бях професорът от „Завръщане в бъдещето“ и имах онази готина кола, която пътува във времето, не бих променил нищо.\r\n\r\nЖълтото е прост цвят. Ако искаш да си готина рок банда, ще избереш черно. Но още в самото начало си казахме, че не искаме да сме готини, защото е супер глупаво да си босненец, който се опитва да е готин. Почти е невъзможно. Нашият манталитет е антиготин. Така че се замислихме кой цвят е пълната противоположност на черното? Жълтото. А и това е добре, защото цялата сцена е черна, а  когато си облечен в черно, никой няма да те види. Жълтото се откроява перфектно. \r\n\r\nПреди няколко дни приключихме работата по албума ни, който ще излезе през януари. Но нямаме търпение да започнем да изпълняваме песните си, така че между тези, които вече знаете, ще има и няколко нови. Така ще видим каква ще е реакцията на публиката – дали ги харесва или не. Кой знае, ако не ги харесате, може да не ги включим в албума .", "date": "2019.10.26", "title": "Dubioza Kolektiv – за Балканите, яката музика и тъпата политика"}
{"url": "https://www.dnes.bg/rusia/2019/10/26/sasht-nishti-ruskata-namesa-v-prezidentskite-izbori-prez-2016.427446", "text": "Американски съдия потвърди законността на разследването, започнато от демократите в Конгреса за импийчмънт на президента Доналд Тръмп, и разпореди правителството да предостави нередактирано копие на доклада на бившия специален прокурор Робърт Мълър за руска намеса в изборите през 2016 г., съобщи БТА, позовавайки се на Ройтерс.\r\nФедералният окръжен съдия Берил Хауъл отхвърли в петък аргументите на републиканците срещу разследването за импийчмънт и отсъди, че долната камара на Конгреса не е задължена да приема формално решение, за да започне процедурата.\n\n\r\nСъдията даде на министерството на правосъдието срок до другата сряда да предостави заличения материал от доклада на Мълър, който беше поискан от правната комисия на Камарата на представителите.\r\n                    \n                    \n                \n                \n                \n                \"В действителност министерството на правосъдието и Белият дом явно са блокирали усилията на Камарата да получи информация чрез призовка и чрез съгласие, като Белият дом открито е заявил, че администрацията няма да сътрудничи на исканията за информация от Конгреса\", се казва в решението на съдията.\r\nПредседателят на Камарата на представителите Нанси Пелоси определи решението като \"още един удар върху опита на президента Тръмп да се постави над закона\".\r\nПо отношение на заличените пасажи от доклада на Мълър министерството на правосъдието твърди, че редактираната информация не може да бъде разкрита, защото съдържа материали от съдебни изслушвания, които е необходимо да бъдат засекретени. Съдията обаче отхвърли този аргумент и заяви, че импийчмънт, който не се основава на всички относими доказателства, ще подкопае общественото доверие в процеса.\r\nСпециалният прокурор Робърт Мълър внесе през март в министерството на правосъдието доклада си, в който се проследява руската пропагандна и хакерска кампания в полза на кандидатурата на Тръмп през 2016 г., както и широките контакти между предизборния щаб на Тръмп и Москва. След това обаче главният прокурор Уилям Бар публикува доклада със заличени и редактирани пасажи.\r\nСамият Мълър заяви, че разследването е установило недостатъчни доказателства за криминален заговор между Тръмп и неговия щаб от една страна и Русия от друга.\r\nМеждувременно в петък Републиканският национален комитет (РНК) прие извънредна резолюция, в която заявява, че \"сега повече от всякога подкрепя безрезервно\" президента Тръмп в разследването за импийчмънт, започнато от демократите, предаде Асошиейтед прес. Комитетът определя процедурата като \"откровено партизанско разследване за импийчмънт\".\r\nВ документа се казва, че РНК призовава демократите да \"осигурят на президента Тръмп, както на всеки друг американец, справедлив процес, който да включва правото да разпита обвинителите си, да призове свидетели в своя защита и да има основно разбиране на обвиненията срещу него, които биха могли да бъдат база за какъвто и да било импийчмънт\". Решението на Републиканския национален комитет е взето единодушно по телефона\r\n ", "date": "2019.10.26", "title": "САЩ нищи руската намеса в президентските избори през 2016"}
{"url": "https://www.dnes.bg/sofia/2019/10/26/ptp-mejdu-avtobus-i-kola-zatrudniava-dvijenieto-v-sofiia.427462", "text": "Катастрофа между лек автомобил и пътнически автобус затруднява движението по столичния булевард \"Данаил Николаев\" преди моста при жп гара \"Подуяне\", съобщава \r\nНа място има два екипа на полицията. Автобусът е пътнически на \"Юнион Ивкони\". Заради пътния инцидент движението в района е затруднено. Голямо задръстване се е образувало по бул. \"Ген. Данаил Николаев\" между кръстовището с бул. \"Мадрид\" и ул. \"оборище\".\r\nНа местопроизшествието е пристигнал екип на Спешна помощ, очакват се още линейка.\r\nКъм момента няма данни за пострадали при катастрофата, но има значителни материални щети по колите. Спрени са автомобилите по бул. \"Данаил Николаев\" в посока от Сточна гара към гара \"Подуяне\".", "date": "2019.10.26", "title": "ПТП между автобус и кола затруднява движението в София"}
{"url": "https://www.dnes.bg/stranata/2019/10/26/i-utre-slynce-temperaturite-stigat-24-gradusa.427457", "text": "През нощта над по-голямата част от страната ще е ясно. След полунощ на места в низините в източната половина от страната и по поречието на Дунав отново ще се образува мъгла или ниска слоеста облачност. \r\nУтре в повечето райони ще е слънчево. До обяд мъглите ще се разсеят и видимостта ще се подобри. Ще бъде почти тихо. Минималните температури ще са от 1 до 6 градуса, максималните - между 19 и 24 градуса, по-ниски в районите с по-трайна мъгла.\r\nНад Черноморието преди обяд на места ще преобладава облачно и мъгливо време. Около и след обяд видимостта ще се подобри, облачността ще се разкъса и намалее до предимно слънчево. Ще духа слаб до умерен източен вятър. Максимални температури 17-20 градуса. Температурата на морската вода е около 20 градуса. Вълнението на морето ще е 1-2 бала.\r\n                    \n                    \n                \n                \n                \n                Над планините ще е слънчево. Ще духа до умерен вятър от север-северозапад. Максималната температура на височина 1200 метра ще е около 19 градуса, на 2000 метра - около 13 градуса.\r\nАтмосферното налягане е по-високо от средното за месеца, но ще започне бавно да се понижава, пише БТА.\r\nВ началото на следващата седмица все още съществена промяна на времето не се очаква. Ще остане топло за сезона, в повечето райони - и слънчево, само на отделни места в низините в източната половина от страната и по поречието на Дунав в часовете след полунощ и преди обяд ще има ниска облачност или мъгла.\r\nВ Дунавската равнина ще се появи слаб северозападен вятър, а над страната - и разкъсана висока облачност. Максималните температури ще са над 20 градуса, сутрешните ще са без особена промяна. През нощта срещу сряда облачността ще се увеличи, а вятърът навсякъде ще се ориентира от северозапад и ще се усили. С него ще започне да нахлува студен въздух.\r\n ", "date": "2019.10.26", "title": "И утре слънце. Температурите стигат 24 градуса"}
{"url": "https://www.dnes.bg/sofia/2019/10/26/oshte-izdirvat-shofioryt-ubil-velosipedist-v-sofiia.427459", "text": "Още не е заловен шофьорът, блъснал и убил велосипедист на кръстовището при стадион \"Локомотив\" в столицата, издирват се очевидци.\n\r\nНа 21 октомври, около 8.20 часа, на бул. \"Рожен\", близо до кръстовището с ул. \"Петър Панайотов\", 42-годишният Константин Касабов, който е отивал на работа с колело, е бил блъснат от автомобил.\r\nШофьорът е избягал и е оставил пострадалия тежко ранен на пътя. Въпреки усилията на лекарите в \"Пирогов\" Константин почина от тежките травми. Остави наша колежка вдовица и две момиченца - сираци.\r\nОт СДВР апелираха хората, станали свидетели на инцидента или разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069.", "date": "2019.10.26", "title": "Още издирват шофьорът, убил велосипедист в София"}
{"url": "https://www.dnes.bg/politika/2019/10/26/klara-dobrev-u-doma-govorehme-samo-na-bylgarski.427397", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Родена съм в България, но бях на година и половина, когато родителите ми се върнаха в Будапеща\", споделя в ексклузивно интервю пред Милена Милотинова Клара Добрев, зам-председател на Европейския парламент.\n\r\n\"Майка ми е унгарка, баща ми, той почина, беше българин. Докато баща ми беше жив, вкъщи говорехме винаги на български. Той е живял 36 години в Унгария, но така и не научи унгарски\", признава унгарската европарламентаристка.\n\r\nКлара Добрев, избрана с листата на \"Демократична коалиция\", е съпруга на бившия унгарски премиер Ференц Дюрчани, от когото има 3 деца. \n\r\nКак е съхранила българския си език, каква е визията й за Европа, как коментира напрежението между ЕС и Унгария, да се обвърже ли еврофинансирането със спазването на върховенството на закона - гледайте Клара Добрев в днес, събота, от 17.30 часа, по .", "date": "2019.10.26", "title": "Клара Добрев: У дома говорехме само на български"}
{"url": "https://www.dnes.bg/sport/2019/10/26/aleksandyr-sano-pristiga-vyv-varna-za-boinoto-shou-senshi.427463", "text": "Обичаният актьор и продуцент Александър Сано ще бъде една от звездите, които ще присъстват на бойното шоу SENSHI, което ще се проведе днес в морската столица Варна. Това обяви самият той във видео, което публикува вчера в социалните мрежи.\r\n\"Свърших си работата за днес, утре летя за Варна, където в Двореца на културата и спорта във Варна от 19 часа се провеждат 12 епични битки SENSHI. Чакам ви там“, каза Сано.\r\nОчаква се той да пристигне във Варна днес за старта на известната бойна галавечер. Тя започва в 19 часа в зала „Конгресна“ в Двореца на културата и спорта.\r\nПрисъствието на Сано на галавечерта по кикбокс и киокушин SENSHI не е изненадващо предвид факта, че самият той е част от продуцентския екип на новата българска екшън комедия „Диви и щастливи“. \r\nТя ще направи премиерата си на 29 ноември, а месец преди нея, за да не губи тренинг, любимият български актьор ще се потопи в още малко екшън – този път, ставайки част от бойното шоу.", "date": "2019.10.26", "title": "Александър Сано пристига във Варна за бойното шоу SENSHI"}
{"url": "https://www.dnes.bg/world/2019/10/26/70-dushi-sa-zaginali-pri-protesti-v-etiopiia.427464", "text": "Мащабни антиправителствени протести в Етиопия се превърнаха в безредици. Най-малко 67 души са загинали по време на демонстрации срещу управлението на премиера Абий Ахмед, който е и тазгодишния носител на Нобелова награда за мир, съобщи  \r\n\r\nНапрежението ескалира, след като известният активист Джавар Мохамед обвини премиера, че се държи като диктатор. Той също така заяви, че силите за сигурност са опитали да извършат покушение срещу него. \r\nПолицията категорично отрича твърдението. Министър-председателят на Етиопия получи престижната Нобелова награда заради мирното споразумение с Еритрея, което сложи край на 20-годишния конфликт между двете страни.", "date": "2019.10.26", "title": "70 души са загинали при протести в Етиопия"}
{"url": "https://www.dnes.bg/notifikacii/2019/10/26/protesti-v-irak-40-dushi-sa-zaginali-nad-2000-sa-raneni.427466", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Поне 40 души са загинали по време на антиправителствените демонстрации в Ирак. Над две хиляди други са били ранени. Хиляди недоволни граждани се събраха в столицата Багдад, с призив за повече работни места, по-добри социални услуги и край на корупцията в страната. Демонстрацията бързо се превърна в насилие, съобщава Bulgaria ON AIR. \n\r\nПротестиращите също така призовават управляваното от шиитите правителство да преработи политическа система в Ирак, в която властта се разделя по религиозна и етническа линия. Част от демонстрантите се  да нахлуят в правителствени сгради. А органите на реда отвърнаха със сълзотворен газ. В опита да бъдат разпръснати демонстрантите се включи и подкрепяна от Иран милиция.\n                \n                \n                \r\nПремиерът Адел Абдул Махди, който встъпи в длъжност преди година, предупреди, че насилието няма да бъде толерирано. Той обеща пакет от реформи, но голяма част от гражданите не останаха доволни.\r\nПодобни безредици в Ирак избухнаха и в началото на месеца. По улиците излязоха предимно млади, безработни, хора. Протестът им обаче беше жестоко потушени от силите на реда, като броят на загиналите достигна 150 души. \n\r\nПо-късно излезе правителствен доклад признаващ, че властите са използвали прекомерна сила, за да сложат край на шествията. Влиятелни иракски духовници, както и ООН, призоват за сдържаност.", "date": "2019.10.26", "title": "Протести в Ирак - 40 души са загинали, над 2000 - са ранени"}
{"url": "https://www.dnes.bg/obshtestvo/2019/10/26/prognozi-1500-lv-srednata-zaplata-u-nas-prez-2021-godina.427465", "text": "1500 лева се очаква да достигне средната заплата в България през 2021 година. Това показва инфографиката, която Министерството на финансите публикува на сайта си. Вчера то публикува проектобюджета за 2020 г. и актуализираната средносрочна прогноза за периода 2020-2022 г.\n\r\nЦелта е догодина средната заплата да е 1400 лв., а през 2022 г. - 1600 лв.\n\n\r\nБългария е в дъното на списъка по доходи на населението в ЕС. През 2018 г. например средният разход за час труд у нас е най-ниският в ЕС, равен е на 5.4 евро, а в първенеца Дания той е 45,3 евро, по данни на Евростат. Средният за ЕС е 27,4 евро.\n\r\nПо отношение на минималната заплата също сме последни. Към юли 2019 г. тя е равна на 286 евро, докато в Люксембург надхвърля 2000.\n                    \n                    \n                \n                \n                \n                \r\nПолитиката по доходите е един от приоритетите в бюджета - според средносрочната прогноза - наред с образованието, здравеопазването и отбраната, припомня \".\r\nВ числа обаче това се изразява в увеличение с 50 лв. на минималната заплата от 1 януари, с които тя ще стане 610 лв.; с 10-процентно увеличение на работещите в бюджетния сектор и с повече пари за учителски заплати. Това няма как да намали значимо изоставането ни от останалите в ЕС.", "date": "2019.10.26", "title": "Прогнози: 1500 лв. - средната заплата у нас през 2021 година"}
{"url": "https://www.dnes.bg/index/2019/10/26/ametist-kato-talisman-privlicha-prosperitet.427290", "text": "Естествените камъни имат силен заряд и могат да въздействат на човек не само физически, а и емоционално. Те привличат положителната енергия и носят късмет на техните притежатели.\r\nСлед като ви разказахме за авантюрина и тигровото око, днес ще ви запознаем със значението на камъка аметист – вид кварц, който има красив лилав цвят.\r\nАметистът се смята за универсален камък, който успокоява, повишава интуицията и допринася за по-голяма емоционална стабилност. Свързва се с планетите Юпитер и Нептун. Обикновено се препоръчва за носене от хората, родени през месец февруари, които са със зодиите Риби, Дева, Водолей и Козирог.\r\nДоказано е, че аметистът може да се носи отделно или да се държи при други естествени камъни, за да повиши тяхната ефективност. По-добре е да се държи срещу кожата.\r\n                \n                \n                Аметистът има мощни лечебни свойства. Затова се препоръчва да се търка с ръка по няколко пъти на ден – по този начин се увеличава силата му. \r\n", "date": "2019.10.26", "title": "Аметист като талисман - привлича просперитет"}
{"url": "https://www.dnes.bg/mish-mash/2019/10/26/uchilishteto-za-vikingi-i-syhraniavaneto-na-norvejkite-tradicii.426834", "text": "\r\nВ южния норвежки град Сельорд има едно специално училище. Там всеки, който желае, може да кандидатства и да се обучава за... викинг. \n\r\n\"В училище не учим нищо за ежедневието на викингите, а то е изключително вълнуващо\", обяснва съвременният викинг Вебьорн Слингер. \n\r\nУчениците и учителите си личат отдалеч. Те обаче прибягват и до съвременни удобства - вече изрязани летви или пък винтоверт. \n                    \n                    \n                \n                \n                \n                \r\nЦелта им не е историческа коректност, а по-скоро разбирането за начина на живот на древните викинги. \n\r\n\"Винаги мисля за това с какви материали са разполагали хората по онова време. След това ги набавяме и се опитваме да построим нещо\", казва пред  учителят Йеле Нордман Гарли.\n\r\nСъвременните викинги като Вебьорн са против комерсиализацията и представянето на предшествениците им като убийци, диваци и крадци. \n\r\nАндерс Кволе Руе е част от групата \"Хората на Олаф\", които съхраняват средноврековните норвежки традиции. \n\r\nДнешната култура е високо интелектуална, обяснява един от съвременните викинги. Ако някой е добър в училище, ще успее и в живота. \n\r\nПри викингите е било друго, тогава са се оценявали най-вече физическите качества на човека, казва Андерс. Според него това е по-близко до човешката култура. \r\n \r\n   ", "date": "2019.10.26", "title": "Училището за викинги и съхраняването на норвежките традиции"}
{"url": "https://www.dnes.bg/obshtestvo/2019/10/26/den-za-razmisyl-ne-se-dopuska-predizborna-agitaciia.427440", "text": "Не се допуска предизборна агитация 24 часа преди изборния ден и в деня на изборите, съгласно разпоредбите на Изборния кодекс /ИК/.\r\nСъбота е т. нар. ден за размисъл преди произвеждането на съответния вот, в случая - преди местните избори. Законът предвижда някои забрани, които важат и за самия изборен ден.\r\nОсвен че не се допуска политическа агитация, не се разрешава и оповестяването под каквато и да било форма на социологически проучвания до затварянето на изборните секции.\r\nСпоред ИК е недопустимо също и разпространяването на нови агитационни материали, както и унищожаването на материали, поставени в съответствие със законовите изисквания на местата, определени от кмета на съответната община.\r\n                    \n                    \n                \n                \n                \n                В различните държави \"изборната тишина\" трае различно - от 48 часа до три дни, пише БТА. Денят за размисъл е и ден за финална подготовка на изборните секции - обособяват се например т. нар. тъмни стаички за гласуване.\r\nДо изборния ден ЦИК регистрира наблюдатели и публикува на интернет страницата си техен регистър.\r\nВ самия ден на вота и до края на гласуването законодателят у нас е забранил да се поставят в изборните помещения агитационни материали на партии, коалиции и инициативни комитети, както и на по-малко от 50 метра от входа на сградата, в която са секциите.\r\nКогато секционната избирателна комисия установи наличие на подобни материали, тя незабавно ги отстранява - при необходимост - със съдействието на кмета или кметския наместник и на органите на МВР.\r\nВ изборното помещение не се допускат лица с поведение, накърняващо добрите нрави, както и лица, носещи предмети, опасни за живота и здравето на гражданите. В местата за гласуване се забранява влизането на въоръжени лица.\r\nНе се разрешава използването на мобилни телефони, фотоапарати или друга възпроизвеждаща техника с цел заснемане на начина на гласуване. При нарушаване на забраната комисията незабавно обявява бюлетината за недействителна и отбелязва това обстоятелство върху бюлетината и в графата \"Забележки\" на избирателния списък. Избирателят не се допуска повторно до гласуване, предвижда Изборният кодекс.\r\nВ помощ на желаещите да гласуват, дирекцията \"Български документи за самоличност\" е създала нужната организация за работа, информира МВР.\r\nСлужителите от звената на дирекцията при СДВР и ОД на МВР ще работят и на 27 октомври, от 8.30 до 19.30 часа, и ще съдействат на българските граждани, които не притежават валидни документи за самоличност, да упражнят правото си на глас в деня на изборите за общински съветници и за кметове.\r\nПри произвеждане на втори тур на изборите за общински съветници и за кметове /3 ноември/ ще се издават нови удостоверения - от 29.10.2019 г. до 3.11.2019 г., включително, уточняват от вътрешното ведомство. \r\n ", "date": "2019.10.26", "title": "Ден за размисъл: Не се допуска предизборна агитация!"}
{"url": "https://www.dnes.bg/obshtestvo/2019/10/26/30-g-sled-sblysycite-ekoglasnost-otnovo-se-sybira-pred-kristal.427263", "text": "\r\nГодината е 1989. БКП е довело България до трети фалит. Хората живеят в постоянен дефицит на стоки, а демокрацията е заглушавана от службите на Държавна сигурност.\r\nВ продължение на седмици активистите от \"Екогласност\" са в градинката пред „Кристал“, за да събират подписи, с които да спрат строителството на хидропроектите „Рила” и „Места”. Но времената са такива - държавата не допуска никакви прояви на независима гражданска активност.\r\n                    \n                    \n                \n                \n                \n                За това на 26 октомври активистите се сблъскват с полицията. Органите на реда размахват юмруци, палки и ритници. Насилствено арестуват 20 души и ги откарват някъде около Южен парк. Счупени са фотоапарати, а любопитните погледи са спрени от кордон полицаи. Те спокойно обясняват, че на мястото се снима филм.\r\n„Това ознаменува началото на края на тоталитарния режим в България, казва Красимир Кънев, председател на БХК, за документалния филм „Спомени от \"Кристал\" на БОЛД. - Тази акция беше както екологична, така и политическа. По време на подписката там непрестанно имаше хора от Държавна сигурност, които ни снимаха с камери. На 25-ти те предприеха по-активни действия, да ни прогонят от това място, но ние не се съгласихме. На 26 акцията започна. Тя беше свързана с насилие още от самото начало, бяха подготвени.“\r\nНа 26 сутринта Димитрина Петрова бърза да стигне до „Кристал“. Вървейки по „Раковски“ заедно с другите активисти, тя вижда насъбралата се тълпа на мястото. Сред нейните приятели обаче се откриват и грубите лица на онези, които са ги заплашвали на предния ден.\r\n„Всичко се разигра много бързо. Хванаха Петър Слабаков, който беше точно до мен и в следващата милисекунда видях, как се опитват да го водят към един паркирал автобус. Той беше почти приседнал на земята и краката му, под ъгъл 30 градуса, правят малки стъпки, но полицаите го придържаха. Докато наблюдавах това, усетих как мен ме хващат под мишниците и започват да ме влачат. Аз не съм направила нито една крачка със собствените си крака. Докато ме влачеха, върху мен се сипеха удари и ритници“, разказва Петрова.\r\n„Бяхме бити, казва политологът Деян Кюранов. - Можеше и да е по-страшно. Но си спомням как като ни нахвърляха в автобусчето, Сашо Каракачанов изкрещя \"Не бийте жените\", защото беше видял как бият Николина Николова. Мен ме хвърлиха по средата на двете редици със седалки. Там седяха някакви ченгета, едни с униформи, други без\".\r\nТогава милицията си мисли, че арестувайки част от главните фигури, ще изплаши останалите активисти. Но те продължават напред към градинката на \"Кристал\" въпреки кордона от полицаи, който се опитва да ги спре. Там напрежението ескалира.\r\nСветовните медии веднага отразяват протеста. Подписката е внесена на 3 ноември, придружена с огромно шествие. Проява, която България не била виждала от 40 години. Седмица по-късно, режимът на Тодор Живков пада.\r\nДнес, 30 години по-късно, на 26 октомври пред градинката на \"Кристал\" Деян Кюранов, Красимир Кънев, Александър Каракачанов, Димитрина Петрова и още много други участници в митинга на \"Екогласност\" ще се включат в гражданската инициатива от 12:00 до 14:00 ч. под надслов  „Да се гордеем с традицията на демократичното гражданско участие в България!“.", "date": "2019.10.26", "title": "30 г. след сблъсъците: \"Екогласност\" отново се събира пред \"Кристал\" "}
{"url": "https://www.dnes.bg/stranata/2019/10/26/zaradi-epidemiiata-ot-achs-iadem-po-malko-kolbasi.427433", "text": "\r\nЗаради дефицита на свинско месо, предизвикан от епидемията от АЧС в страната и поскъпването му, търсенето на колбаси и други месни изделия в последния месец е намаляло. Това съобщи председателят на Асоциацията на месопреработвателите Атанас Урджанов, но не уточни точно с колко е понижението, пише \"Монитор\".\n\r\nПо думите му, намалението на покупките им засяга всички видове месни изделия, но е по-голямо при по-скъпите трайни колбаси.\n\r\n\"Потребителите не са се насочили към по-евтините колбаси. Понижаването на търсенето се отнася за целия асортимент\", уточни той.\n\n\n\r\nСпоред него причината на увеличението на цените на колбасите е поскъпването с 40% от началото на годината на свинското месо, което основна суровина за производството им. „Голяма част от европейския износ отива в Китай, защото там са унищожили около една трета от свинете си, и в ЕС се чувства дефицит на суровината“, поясни Урджанов. Той прогнозира, че до края на годината не се очаква ново поскъпване.\n                    \n                    \n                \n                \n                \n                \r\n\"От януари до момента цените на свинското месо са се качили с 55%\", каза по bTV Кирил Вътев, собственик на месопреработвателна фирма. \"Говорим за цените, на които месопреработвателите си купуват суровините. Когато при нас цената се увеличи, в търговската мрежа се увеличава след месец и половина-два\", поясни той.\n\r\nВладимир Иванов, председател на Държавната комисия по стокови борси и тържища (ДКСБТ) отчете, че свинското месо е най-скъпо за последните 10 години. \"От 5 август тръгна този процес. Започна една вариация на цената - тази вариация стигна до 10 лв. Сви се много ценовата ножица между търговията на едро и на дребно.\r\nДаже към момента имаме и нива на търговия на дребно по-ниски от това, което наблюдавате като цена на едро\", заяви той в ефира на bTV. Според данните, изнесени от ДКСБТ, поскъпване има и при колбасите, кренвиршите и каймата - в диапазона от 2% до 13%.\n\r\nДо края на 2019 г. не се очаква поредно поскъпване на свинското месо и респективно на изделията от него. През пролетта вероятно ще има нови скокове, смятат Иванов и Вътев.", "date": "2019.10.26", "title": "Заради епидемията от АЧС: Ядем по-малко колбаси"}
{"url": "https://www.dnes.bg/obshtestvo/2019/10/26/praznuvame-dimitrovden-posreshtame-i-zimata.427441", "text": "Всички славянски народи почитат Свети\r\nДимитрий Мироточец като свой\r\nпокровител\n\r\n\r\nСофия, 26 октомври /Димитрина Ветова, БТА/\r\nБългарската православна църква почита днес паметта на Свети Великомъченик Димитрий Мироточец. Църковният празник е наричан от народа Димитровден.\r\nДимитрий се родил в трети век в Солун. Баща му бил градоначалник. Когато Димитрий поотраснал и можел да разбира истината, родителите му го въвели в молитвената стая и започнали да го учат на вярата в Господ Исус Христос. Повикали свещеник и го кръстили Димитрий.\r\nСлед кончината на родителите си, Димитрий заел висок военен пост и получил заповед да преследва християните. Вместо това той ги покровителствал. На връщане от поход на Изток император Максимилиан спрял в Солун и поискал Димитрий да се откаже от вярата в Христа, но увещанията били напразни. Хвърлили го в тъмница. Димитрий загинал мъченически през 306 година - прободен с копие, пише БТА.\r\n                    \n                    \n                \n                \n                \n                Християните запазили мощите на светеца. След като гоненията били прекратени, над лобното място и на гроба на Свети Димитрий в Солун бил построен малък храм. При него ставали много чудеса. По-късно храмът бил разширен и тогава намерили нетленните останки на мъченика, от които потекло благовонно миро. За мироточивите му мощи се говори в паметници от десети век.\r\nСвети Димитрий много пъти спасявал Солун от вражески нападения. Той бил почитан още от онези времена в Тракия и в Македония. По-късно българите и гърците започнали разпалено да си оспорват \"покровителството на небесния стратег Свети Димитрий от Солун\". Заради славянския му произход от древни времена всички славянски народи честват светеца. Българите и сърбите го почитат като патрон на цялото славянство.\r\nДнес мощите на Свети Димитрий се съхраняват в едноименната базилика в Солун, издигната на лобното му мястото, а светецът се почита като покровител на Солун. В деня на неговата памет в града се стичат поклонници от цял свят.\r\nИмето на Свети Димитрий е свързано и с историята на българския народ. През 1185 година, по време на двувековното византийско робство, братята боляри Асен и Петър обявили в Търновград, че не признават повече византийската власт. Това станало на 26 октомври, на храмовия празник на построената от тях църква, наречена на Свети Димитрий. Закриляни от него, въстаниците довели борбата за независимост и възстановяване на българската държавност до успешен край.\r\nНародният култ към Свети Димитрий го представя като по-голям брат близнак на Свети Георги. Широко разпространена е поговорката \"Свети Георги лято носи, а Свети Димитър - зима\". В народния календар празникът на Свети Димитър бележи поврата в годишното време и началото на зимата. Според поверията в полунощ срещу празника на Свети Димитър небето се отваря, след което се очаква и първият сняг. На 26 октомври завършва и традиционният период - от Гергьовден до Димитровден, за наетите сезонни работници - пастири и ратаи.\r\nРаботодателите се разплащат с работниците си. Затова и празникът на Свети Димитър се нарича още Разпус.\r\nНа Димитровден се приготвят различни ястия от птици и зеленчуци.\r\n ", "date": "2019.10.26", "title": "Празнуваме Димитровден: Посрещаме и зимата"}
{"url": "https://www.dnes.bg/notifikacii/2019/10/26/istoricheska-demonstraciia-v-chili-blizo-milion-se-sybraha-v-santiago.427443", "text": "Около един милион души участваха в мирна демонстрация в чилийската столица Сантяго в петък и поискаха радикални реформи в страната, предаде ДПА.\r\n\"Днес Чили преживява исторически ден. Регионът на Сантяго (административна единица - б.ред.) играе водеща роля в мирното шествие на около един милион души, които представляват мечтата за едно ново Чили\", написа кметът на столицата Карла Рубилар в  Twitter.\n\n\n\r\nСпоред местните власти около 18 часа местно време (21 часа по Гринуич) над 820 хиляди души са се били събрали мирно на площад Бакедано, една от основните забележителности в центъра на Сантяго.\r\nДемонстрантите, които настояват за оставката на президента Себастиан Пинера, преминаха пред сградата на правителството без инциденти, пише БТА.\r\n                \n                \n                Протести се провеждат и в други градове на страната, сред които Валпарайсо, Пунта Аренас и Вина дел Мар.\r\nМеждувременно армията потвърди, че в събота в столицата отново е наложен комендантски час от 23 часа вечерта до 4 часа сутринта.\r\nПрез последната седмица южноамериканската страна е разтърсвана от протести, в които загубиха живота си 19 души. За пет от жертвите се смята, че са убити от силите за сигурност.\r\nПрезидентът Пинера отмени увеличението на цената на билетите за метрото, което беше повод за протестите. Освен това той обяви реформи, насочени към облекчаване на положението на най-бедните граждани, като увеличение на пенсиите и на минималната заплата.\r\nВъпреки това протестите продължават, а демонстрантите отхвърлят реформите като недостатъчни и настояват за изтегляне на армията от улиците.\r\nВ четвъртък Пинера обяви, че правителството работи върху план на отмяна на комендантския час и извънредното положение, наложено в много градове и региони.", "date": "2019.10.26", "title": "Историческа демонстрация в Чили: Близо милион се събраха в Сантяго"}
{"url": "https://www.dnes.bg/snimka-na-denia/2019/10/26/posledni-topli-dni-gradusite-stigat-26.427432", "text": "Атмосферното налягане ще се задържи по-високо от средното за месеца. Минималните  температури ще са предимно между 3 и 8 градуса, по-високи по  Черноморието. Днес до обяд мъглите в източните райони ще се разсеят и  над страната ще бъде слънчево. Ще се появи слаб север-североизточен  вятър.\r\nДневните температури ще са малко по-ниски и максималните ще са  между 21 и 26 градуса, по морския бряг, където мъглата най-късно ще се  разсее - около 20 градуса, пише БТА.\r\nНад Черноморието преди обяд ще преобладава облачно и мъгливо  време, на отделни места ще има и ръмежи. Около и след пладне облачността  ще се разкъса и намалее до предимно слънчево време. Ще духа слаб до  умерен север-североизточен вятър. Максималните температури ще бъдат  19-21 градуса. Температурата на морската вода е около 20 градуса.  Вълнението на морето ще е 1-2 бала.\r\n                \n                \n                Над планините ще е слънчево. Ще духа слаб север-североизточен вятър.  Максималната температура на височина 1200 метра ще е около 19 градуса,  на 2000 метра - около 13 градуса.\r\nВ неделя и в началото на следващата седмица съществена промяна на   не се очаква. Ще остане топло за сезона, в повечето райони - и  слънчево, на места в низините в източната половина от страната, в неделя  и по поречието на Дунав, в часовете след полунощ и преди обяд ще има  ниска облачност или мъгла.\r\nВ неделя ще бъде почти тихо, дневните  температури ще са между 21 и 26 градуса, сутрешните - между 3 и 8  градуса, по Черноморието - до 12-14 градуса.\r\nВ понеделник в Дунавската  равнина ще се появи слаб северозападен вятър, а над страната - и  разкъсана висока облачност. Преобладаващите максимални температури  отново ще са между 22 и 27 градуса, минималните - без особена промяна.", "date": "2019.10.26", "title": "Последни топли дни: Градусите стигат 26"}
{"url": "https://www.dnes.bg/stranata/2019/10/26/sled-tragediiata-s-kamiona-kovcheg-kak-se-registrirat-firmi-u-nas.427435", "text": "Какъв е редът за регистрация на фирми от други държави у нас провери БНТ във връзка с трагичния инцидент във Великобритания. Оказа се, че това никак не е трудно. Понякога собственикът дори не идва в страната ни, а ползва упълномощени лица. Навярно случаят с ирландската фирма \"Утрешни движения днес\", която е собственик на камиона в Есекс, е точно такъв. Още по темата Бежанците между смъртта и... смъртта! И едно ремарке на камион! Арестуваха мъж и жена за смъртта на 39-имата в камиона 39-те тела в регистрирания у нас камион – на китайци Справка в Търговския регистър показва, че след регистрацията на ирландската фирма \"Утрешни движения днес\" във Варна, няма данни за извършвана дейност през 2018 г. Информация за тази година ще има през 2020 г. Собственичката Джоана Махер няма други фирми у нас. Най-вероятно тя никога не е идвала в България. Адвокат Панайот Панайотов коментира: \"Абсолютно всичко може да стане по пълномощия. Тя може да не знае къде е България на картата. Тя може да се свърже с адвокатска кантора, може да ги подпише и в някакво дипломатическо представителство наше. Всичко може да стане онлайн. При регистрацията на фирмата се изисква единствено управителят да представи нотариално заверено съгласие.\" България е популярна в Европа със своето либерално законодателство при регистрацията на фирми, а правилата са еднакви за българи и чужденци. Страната ни привлича чуждестранните фирми и с най-ниския корпоративен данък в Европа. Регистрацията на дейност отнема само няколко дни, а необходимият капитал е 1 евро. На адреса, на който е регистрирана ирландската фирма във Варна, има и други фирми. Една от тях също се занимава с транспортна и логистична дейност и е собственост на чужд гражданин. Според адвокат Панайотов, това е масова практика и се прави с цел дружествата да имат адрес за кореспонденция. ", "date": "2019.10.26", "title": "След трагедията с камиона-ковчег: Как се регистрират фирми у нас?"}
{"url": "https://www.dnes.bg/kino/2019/10/26/ostava-li-neshto-skrito-pokrito.427044", "text": "Какво може да смути всекидневието на нормално на пръв поглед семейство разгадава режисьорът Михаел Ханеке във филма си \"Скрито-покрито\".\r\nСюжетът ни среща с Жорж (Даниел Отьой), който е водещ на телевизионно предаване и съпругата му Ана (Жюлиет Бинош) - редактор в книгоиздателство. Двамата имат 12-годишен син Пиеро и фамилията им е пример за образцово семейство.\r\nПоявата на странни видеозаписи размътва битието на героите и наяве излизат добре притаени, но отдавна съществуващи проблеми.\r\nХанеке обича да показва недостатъците на хората, подтискани под обсадата на вече приетите норми. Режисьорът е убеден: колкото и добре да се прикрива, човекът не може да избяга от себе си.\r\n                    \n                    \n                \n                \n                \n                Суетното битие на персонажите се преобръща, а Ханеке много умело владее подобни ситуации. Доказал е таланта си във филми като \"Код неизвестен\", \"Пианистката\", \"Времето на вълка\", а с \"Бялата лента\" и \"Любов\" получава \"Златната палма\" в Кан.\r\n\"Скрито-покрито\" му носи също доста отличия, сред които и ФИПРЕССИ, наградата за режисура и приза на екуменическото жури.\r\nРежисьорът проследява човешкият страх, който постепенно плъзва и  приклещва семейството. Страхът е притаен, като тайните, но именно той  подтиква притихналите емоции  да излязат наяве, а лицемерната  нравственост да се разпадне.\r\nГледайте \"Скрито-покрито\" на Михаел Ханеке на 26 октомври от 22.30 часа по телевизия \n\r\n\r\n ", "date": "2019.10.26", "title": "Остава ли нещо \"Скрито-покрито\"... "}
{"url": "https://www.dnes.bg/stranata/2019/10/26/670-lekarstva-deficit-v-bg-a-pacientite.427434", "text": "670 лекарства са  дефицитни в България през последната година и половина. За толкова  медикаменти са получени сигнали в Българската асоциация за развитие на  паралелната търговия с лекарства (БАРПТЛ) от 9 юни 2018 до 21 октомври  2019 г., съобщи нейният изпълнителен директор Боряна Маринкова.\r\nБлизо  200 от тях вече въобще не се внасят заради отнемане на регистрацията им в  нашата страна. Това е станало по искане на производителите, които се  оттеглят от българския пазар като малък и неатрактивен за бизнеса им,  поясни Маринкова, цитирана от \"Монитор\".\n\n\r\nСамо през тази година е преустановена продажбата на 85 лекарствени продукта. От тях 3 са без аналози на пазара.\r\n                    \n                    \n                \n                \n                \n                Оказва се, че най-честите причини за преустановяване на доставките на  българския пазар са маркетингови, оптимизация на портфолиото на  компанията и прекратяване на производството. За 5 лекарствени продукта  от общо 85-те причините за спирането им са промяна на количеството  активно вещество, промяна на лекарствената форма или количеството на  продукта.\r\nПо данни на асоциацията само за последните три седмици  са получени сигнали за липсващи 60 медикамента. Те са предимно за  диабет, сърдечносъдови заболявания и онкологични заболявания. Към  момента остро се чувства и липсата на имуносупресор, който се приема от  хора с трансплантирани органи, за да не бъдат отхвърлени от организма на  реципиента.\r\nДанни на Изпълнителната агенция по лекарствата пък,  цитирани и от Европейската агенция по лекарствата (ЕАЛ), показват, че  само за периода 2014 – 2018 година от пазара ни са изтеглени 1848  лекарствени продукта, като в повечето случаи това е по желание на  производителите заради ограничения пазар в нашата страна.\r\nИзчерпването  на ресурсите за производство на суровини, както и концентрацията им в  няколко завода в Азия – Китай и Индия, с които фармацевтичните концерни  сключват изгодни договори, е причина за започващия дефицит на  лекарствения пазар в Европа, алармира ЕАЛ. От там посочват като причини  още проблеми със спазването на изискванията на добрата производствена  практика, спиране от производство на остарели лекарства или на такива с  ниска рентабилност.\r\nКато пример експертите посочват експлозията в  китайска фабрика през 2017 г., която произвежда съставката на  антибиотици - пиперацилин-тазобактам. След инцидента се оказа, че има  само още един производител на тази съставка в световен мащаб. В резултат  доставките на тези лекарства бяха ограничени в редица страни.\r\nВ  България дерегистрирането на лекарства поради икономически причини е  сред водещите тревожни тенденции, отбелязва Европейската агенция по  лекарствата.\r\nПо данни на Европейската асоциация, представляваща  дистрибуторите GIRP и Европейската комисия, от 23 септември в страните с  по-ниски цени на лекарствените продукти и малките пазари  преустановените доставки и изтеглянето от пазара са основни причини за  недостиг. Това са Австрия - 25%, Хърватия - 48%, Чехия - 11%, Унгария -  63%, Италия – 37%, и Румъния - 68 на сто. Това означава, че дефицит  започва да се забелязва и на пазара на по-големи от нашата страна.", "date": "2019.10.26", "title": "670 лекарства - дефицит в BG. А пациентите?"}
{"url": "https://www.dnes.bg/stranata/2019/10/26/narastvat-broia-na-falshivite-banknoti-nai-mnogo-sa-dvaisetachkite.427442", "text": "Общо 527 броя неистински български банкноти, циркулирали в паричното обращение са задържани в Националния център за анализ  на Българската народна банка (БНБ) само за периода юли-септември тази година.\r\nСпрямо второто тримесечие на 2019 г. те са с 297 броя повече, показва доклад за емисионно-касовата дейност на БНБ.\r\nВ общия брой на задържаните през третото тримесечие на 2019 г. неистински български банкноти най-голям е делът на тези с номинал 20 лв. (88.99%). След тях са тези от по 50 и 10 лв. с дял съответно 6.26% и 4.17%. От стотачките също има прихванати фалшификати – те са общо 3 броя. Задържани банкноти от 2 или 5 лв. няма. За периода юли – септември  задържаните монети са общо 84, пише \"Монитор\".\n                    \n                    \n                \n                \n                \n                \r\nОт тях 16 броя са от 2 лв., 17 броя от 1 лв. и 51 броя от 50 ст. БНБ е задържала и чуждестранна валута - 616 броя евро (от които 509 броя нециркулирали в паричното обращение), 98 броя щатски долари и 24 броя банкноти от други чуждестранни валути.\n\r\nОт общия брой проверени за истинност и годност банкноти през периода юли – септември 2019 г. като негодни за използване бяха отделени 10.9 млн. броя банкноти.\r\nТе са с 6.06% по-малко спрямо предходното тримесечие на 2019 г. За едногодишен период отделените негодни банкноти са 48.2 млн. броя, което е със 7.3 млн. броя (13.15%) по-малко за 1 година. Най-голям дял в общия брой на отделените негодни банкноти са отново двайсетачките (39.53%), следвани от банкнотите от 10 лв. (34.73%). Дяловете на банкнотите с номинали 2, 5 и 50 лв. са съответно 3.96%, 13.90% и 5.16%. \r\nНай-малък е делът на отделените стотачки – 2.72%. което е с 22.8 хил. броя (7.60%)  повече в сравнение с отделените през второто тримесечие. За едногодишен период отделените като негодни разменни монети са 1205.0 хил. броя, което е с 3.3 хил. броя повече спрямо година по-рано.\n\r\nВ края на септември парите в обращение достигнаха 18 305.9 млн. лв. За едногодишен период те нарастват с 9.98%, или с 1661.0 млн. лв. Спрямо юни, ръстът е 5.44% или 944.3 млн. лв. Делът на банкнотите стойността на парите в обращение е 97.51%, като през третото тримесечие той се е увеличил с 0.07% спрямо края на юни 2019 г.\r\nБанкнотите в обращение са 485 млн. броя или 4.32% повече спрямо края на шестия месец. В края на септември 2019 г. общата стойност на намиращите се извън касите на БНБ банкноти с номинал 50 лв. е 7196.5 млн. лв., което е най-големият дял (40.33%) в структурата по стойност на банкнотите в обращение.\r\nС най-малък дял (0.22%) е стойността на банкнотите с номинал 2 лв. Банкнотата от 50 лв. е единствената в структурата по стойност на банкнотите в обращение, чийто дял нарасна (с 0.92%) спрямо края на второто тримесечие.\r\nТенденцията към увеличаване на броя на разменните монети се запазва. С най-бърз темп нараства броят на монетите с номинал 2 лв. – с 33.55% на годишна база, което представлява увеличение с 14.9 млн. броя, като в края на септември 2019 г. в обращение са 59.5 млн. броя. ", "date": "2019.10.26", "title": "Нарастват броя на фалшивите банкноти. Най-много са двайсетачките"}
{"url": "https://www.dnes.bg/stranata/2019/10/26/trima-postradaha-pri-tejko-ptp-krai-ruse-razgrad.427451", "text": "\n Тежка катастрофа е станала снощи на пътя Русе-Разград. Челно са се  сблъскали два автомобила, видя \"Булфото\". Пострадали са трима души, като двама от тях са настанени в болница с фрактури.\r\nИнцидентът е станал малко преди 21 часа на прав участък между селата Бъзън и Писанец. Лек автомобил \"Рено\", в който са пътували мъж и жена, се е движил в посока към Русе.\r\nПо неясна засега причина лек автомобил БМВ с разградска регистрация, управляван от млад шофьор, внезапно е навлязъл в лентата за насрещно движение и е последвал силен челен удар.\r\nНа мястото на инцидента са изпратени два екипа на Спешна помощ, които са откарали пострадалите в болница – 23-годишна жена е със счупена подбедрица, а 26-годишен мъж е с фрактура на бедрото. Причините за катастрофата са в процес на изясняване.\r\n ", "date": "2019.10.26", "title": "Трима пострадаха при тежко ПТП край Русе-Разград"}
{"url": "https://www.dnes.bg/stranata/2019/10/26/vryshtame-chasovnika-s-chas-nazad.427445", "text": "Тази нощ ще спим с час повече, тъй като преминаваме към зимно часово време. Връщането към астрономическото часово време ще се извърши в 4.00 часа на 27 октомври, съобщава на сайта си Българският институт по метрология.\r\nТогава часовниците трябва да се върнат с един час назад. И вместо 04.00 часа те ще показват 03.00 часа.\r\n\r\n ", "date": "2019.10.26", "title": "Връщаме часовника с час назад"}
{"url": "https://www.dnes.bg/rusia/2019/10/26/sasht-deportiraha-osydenata-ruska-grajdanka-mariia-butina.427444", "text": "\r\nОсъдената като руски агент руска гражданка Мария Бутина е била депортирана в петък вечер, съобщи Ройтерс, като се позовава на американските имиграционни власти.\r\n30-годишната Бутина бе освободена по-рано в петък от федералния затвор в Талахаси, щата Флорида, където излежа 18-месечна присъда, пише БТА.\r\nРуската гражданка е отлетяла за Москва с директен полет от Маями около 18 часа местно време (22 ч. по Гринуич).\r\nБутина бе осъдена заради опит да се инфилтрира в консервативни американски политически групи с цел да влияе върху президентската кампания в САЩ през 2016 г. и се призна за виновна, че е действала като нерегистриран чуждестранен агент, припомня Асошиейтед прес. \r\n ", "date": "2019.10.26", "title": " САЩ депортираха осъдената руска гражданка Мария Бутина"}
{"url": "https://www.dnes.bg/index/2019/10/26/s-deca-na-vitosha-ot-zlatnite-mostove-do-hija-momina-skala.427408", "text": "Уикендите ни дават възможност да прекараме повече време със семейството и любимите си хора. Ако имате деца, то със сигурност знаете, че дори и да искате да поспите до по-късно, това е почти невъзможно, защото те стават рано и бързат да ви зададат въпроса: \"Какво ще правим днес?\". След вкусната закуска идва момент, в който трябва да решите как да разнообразите времето им, така че хем да се движат, хем всички да са доволни.\r\nПредполагаме, че не сте почитатели на разходките в мола, а от претъпканите паркове в София вече ви е омръзнало. В случай, че искате да заведете малчуганите на чист въздух в планината, но се чудите накъде да тръгнете, то днешното ни предложение е точно за вас.\r\n                \n                \n                Витоша е особена планина. Пътеките там са безброй, но като цяло не всички стават за малки деца и начинаещи туристи с неподходящи обувки (не че не може да \"шляпате\" по маратонки, просто ще ви се подбият краката). На повечето пътеки денивелацията е сериозна, а също така са и доста каменисти. За сметка на това пък не са особено дълги.\r\nЕдин идеален маршрут за разходка в планината с малко дете е този от местността \"Златните мостове\" до хижа \"Момина скала\", а ако ви стигнат времето и силите, може да продължите и до хижа \"Камен дел\" (дотам е близо час).\r\nДо \"Златните мостове\" може да се придвижите с автобус 63. Имайте предвид, че превозното средство на градския транспорт е изключително пълно всеки път и понякога не може да се качите и се налага да чакате повече. Минава на около 30 мин., като последният автобус тръгва от „Златните мостове“ към София около 18 ч. За всеки случай, по-добре проверете разписанието преди да тръгнете, за да нямате главоболия с децата.\r\n", "date": "2019.10.26", "title": "С деца на Витоша: От \"Златните мостове\" до хижа \"Момина скала\""}
{"url": "https://www.dnes.bg/world/2019/10/26/pone-osem-sa-jertvite-zaradi-prolivnite-dyjdove-v-iaponiia.427448", "text": "Най-малко осем души са загинали, а още двама са в неизвестност в префектура Чиба източно от Токио поради проливните дъждове, които обхванаха централната и североизточната част на Япония, съобщиха БТА и ТАСС, като се позоваваха на телевизия Ен Ейч кей.\r\nВ Чиба в петък за половин ден падна месечната норма на валежите, което доведе до преливане на реки и активиране на свлачища. Големи щети са нанесени на оризища и други селскостопански култури. Под вода са няколко гари и пътища. Около 4700 домове са без вода.\r\nДъждовете нарушиха и транспорта между летище Нарита и Токио. В резултат около 4800 души са прекарали нощта на терминалите, защото не са могли да се доберат до столицата.\r\nСитуацията се усложнява и заради това, че Чиба и други райони на Източна Япония преди две седмици бяха ударени от тайфуна Хагибис, който също предизвика наводнения и свлачища. Тогава загинаха 86 души, а осем все още са в неизвестност.", "date": "2019.10.26", "title": "Поне осем са жертвите заради проливните дъждове в Япония"}
{"url": "https://www.dnes.bg/zvezdi/2019/10/26/hari-i-megan-aut-ot-kralskiia-dvor-vyzmojno-li-e.427289", "text": "Принц Хари и Меган Маркъл явно не се чувстват добре като кралски особи. Двамата непрекъснато се опитват да покажат на общността, че цялото внимание към тях ги притеснява и много трудно се справят с напрежението, което се поражда от постоянното следене. Въпреки това, херцозите не са оставяни на мира и всяка тяхна крачка е фотографирана и те нямат и ден спокойствие.\r\nЗатова много от журналистите, свързани с кралското семейство, смятат, че Хари и Меган могат много скоро да се откажат от кралските си титли. Във филма, посветен на пътуването им в Африка, двамата споделят, че таблоидните издания наистина са попречили на пълноценното им живеене. Особено засегната от написаното във вестниците е Меган, по чийто адрес бяха избълвани какви ли не неща, свързани с личния ѝ живот.\r\n                    \n                    \n                \n                \n                \n                Заради това херцозите са подали искове в съда към определени медии, които твърде много са им навлезли в личното пространство. Хари заяви, че той няма да „бъде въвлечен в същата игра, която уби майка ми“. Покойната лейди Даяна загина в катастрофа, която беше причинена от нахални папараци. За да избягат от тях, тя и приятелят ѝ Доди ал Файед са карали колата си с голяма скорост, загивайки след сблъсък в стена на тунел в Париж.\r\nКамилия Томни, която е кралски кореспондент, заявява в шоуто „This Morning“, че пред света стои една двойка, която се пита дали не е време да се откаже от кралските си титли. Това решение обаче сериозно може да повлияе на другите членове на фамилията.\r\n", "date": "2019.10.26", "title": "Хари и Меган аут от кралския двор - възможно ли е?"}
{"url": "https://www.dnes.bg/index/2019/10/26/migrantka-syjaliavam-mamo-obicham-te-bila-li-e-v-kamiona-na-ujasa.427447", "text": "Виетнамски семейства обявиха днес, че техни роднини може би са сред 39-те жертви, открити мъртви в контейнера на камион в югоизточна Англия, предаде БТА, позовавайки се на Асошиейтед прес.\r\nБританската полиция първоначално обяви, че загиналите вероятно са китайци, но призна, че \"нещата са в развитие\".\r\nБащата на 20-годишния Нгуен Дин Луонг във Виетнам каза, че се бои, че синът му е сред мъртвите. Той каза пред АП, че не се е свързвал с него от миналата седмица, когато момчето казало на баща си, че ще се присъедини към група в Париж, която се опитва да достигне до Англия. \n\n\n\r\n\"Той често се обаждаше вкъщи, но от миналата седмица, когато говорихме за последно, от него няма никаква вест, - каза Нгуен Дин Гиа. - Казах му, че може да отива където иска, стига да е безопасно, и да не се безпокои за пари, аз имам грижата за това.\"\r\nБащата обясни още, че синът му е напуснал дома в централната провинция Хатин през 2017 г., за да работи в Русия, а по-късно в Украйна. През април 2018 г. пристигнал в Германия, а после във Франция. Казал на семейството си, че иска да отиде във Великобритания.\r\n                \n                \n                По-големият брат на Луонг - Фам Дин Хай, каза, че Луонг имал татуировка на дясното си рамо, изобразяваща молещи се ръце върху кръст. Семейството добави, че е съобщило тази информация на местните власти.\r\nВиетнамското посолство в Лондон съобщи вчера, че е влязло във връзка с полицията относно изчезнала жена, смятана за една от мъртвите в камиона. Говорител на посолството каза, че е получило обаждане от семейство във Виетнам, което твърди, че тяхната дъщеря не се е обаждала след откриването на камиона с труповете.\r\nБи Би Си съобщи вчера, че е в контакт с шест виетнамски семейства, които също се страхуват, че техни близки са сред жертвите. Роднините на 26-годишната Фам Ча Ми казали на телевизията, че не могат да установят контакт с нея от вторник вечерта, когато за последно получили СМС, в който тя съобщава, че се задушава. \"Извинявайте много, мамо и татко. . . Моето пътешествие в чужбина приключва неуспешно, - написала тя. - Мамо, обичам ви много тебе и татко. Умирам, защото не мога да дишам. . . Мамичко, толкова съжалявам.\"\r\nКатолическият свещеник Данг Ху Нам от малкото градче Йен Тхан в централната виетнамска провинция Нгеан, на 300 км южно от Ханой, изрази пред Ройтерс мнение, че повечето от жертвите в камиона вероятно са от този затънтен аграрен район на страната, занимаващ се с отглеждане на ориз. Отецът каза, че е във връзка с няколко семейства на загиналите в камиона.\r\n\"Целият район потъна в скръб, - заяви той. - Все още събирам данни за всички семейства на жертвите и довечера ще отслужа молитвена служба за тях. Това е катастрофа за нашата община.\"\r\nНад потъналото в мъгла и подгизнало от дъждове градче високоговорители вече разнасят молитви за загиналите в камиона.\r\nНякои от почернените семейства твърдят, че след трагичната вест от Великобритания трафикантите са им върнали парите за проваления нелегален трафик на близките им. Едно семейство съобщи, че става дума за 38 000 долара.\r\nВиетнамското външно министерство, цитирано от Ройтерс, съобщи днес, че е инструктирало посолството си в Лондон да съдейства на британската полиция за идентификация на жертвите.\r\nКитай обяви, че все още не може да потвърди националностите и самоличностите на жертвите, обявени първоначално за негови граждани. Във виетнамското интернет пространство циркулират предположения, че жертвите може би са пътували с фалшиви китайски паспорти.\r\n\"Полицията каза, че спешно се извършва работа по установяването на самоличността на жертвите, но засега тя не може да бъде потвърдена, - заяви китайски консулски служител в Лондон, цитиран от АП. - Искам да подчертая, че каквато и да е тяхната националност, този инцидент е огромна трагедия, която насочва вниманието на международната общност към въпросите на нелегалната имиграция.\"\r\nГоворителката на китайското външно министерство Хуа Чунин каза, че китайските власти търсят информация и от полицията в Белгия, тъй като превозният контейнер е пристигнал с ферибот от Зеебрюге до Пърфийт, Англия, рано в сряда и е бил натоварен от шофьор на камион и откаран на няколко мили от там до Грейс, на 32 км източно от центъра на Лондон.\r\nСмята се, че камионът, който е регистриран в България от името на компания, притежавана от жена ирландка, е тръгнал от Северна Ирландия до Дъблин, откъдето се е качил на ферибот за Уелс, а после е прекосил южна Великобритания, за да поеме контейнера.\r\n25-годишният шофьор е арестуван по подозрение в убийство. Вчера британската полиция арестува още трима души, заподозрени за убийство и заговор за трафик на хора..", "date": "2019.10.26", "title": "Мигрантка: \"Съжалявам мамо, обичам те...\" Била ли е в камиона на ужаса?"}
{"url": "https://www.dnes.bg/stranata/2019/10/26/stradame-ot-svryh-teglo-60-ot-vyzrastnite-i-30-ot-decata.427450", "text": "60% от възрастните и 30% от децата в България са с наднормено тегло. А крачката от наднормено до болестно е малка, предупреждават специалистите. Когато хранителния режим, движението и стандартното лечение не помагат, идва ред на хирургическата намеса. Директорът на най-големия център за лечение на затлъстяване в Германия - проф. Пламен Стайков е в страната ни, за да демонстрира нов метод за борба с излишните килограми. \n\r\nЙонка е една от пациентките, които ще се оставят в ръцете на проф. Пламен Стайков по време на демонстративните операции, които професорът ще извърши в София. Цялата си кариера проф. Стайков посвещава на оперативното лечение на болестното затлъстяване.\n\r\n\"Този вид хирургия в последните 20 години много се разрастна във всички страни, в целия свят. В България, за съжаление, все още не е много познат\", каза проф. Пламен Стайков пред Нова тв.\n                    \n                    \n                \n                \n                \n                \r\nПотенциален риск от болестно затълстяване обаче, се крие за всеки един от нас, предупреждава проф. Стайков.\n\r\n\"С хирургията ние не лекуваме само теглото, лекуваме и страничните болести, които се развиват въз основа на излишните килограми. Високо кръвно, диабет, заболяване на ставите\", заяви проф. Пламен Стайков.\n\r\nВ навечерието на 30-ия си рожден ден, на Полина Георгиева й омръзнало да се тормози дали столът, на който седи ще я издържи и дали номерът на обувки ще ѝ стане.\n\r\n\"Ти се затваряш вътре в себе си, не искаш да излизаш, не искаш да правиш нищо. Един дебел човек има не само физически проблеми, той има психологически. Като са ме гледали, са ми казвали: \"Спри да ядеш!\", \"Много лесно, да спреш да ядеш!\". Казвали са ми също: \"Отиди да поспортуваш малко и всичко ще ти се оправи!\". Ходила съм на всякакви неща - на дебелариуми, на еднокринолози, на диетолози, пила съм хапчета, спазвала съм диети\", заяви Георгиева.\n\r\nТогава Полина решила да се оперира - година и половина по-късно, тежи 88 килограма, с 46 по-малко. Предстои ѝ обаче да отслабва и още.\n\r\n\"Можеш да си видиш скулите, което е най-невероятното нещо и както се смеем вкъщи, открих, че имам кости. Обикалам навсякъде - изкачвам езера, планини, реки. Физически си много по-добре, външно си много по-красив, много по-уверен и си щастлив\", каза Полина\n\r\nПроф. Стайков напомня, че всичко е въпрос на здравословен начин на живот и воля.", "date": "2019.10.26", "title": "Страдаме от свръх тегло: 60% от възрастните и 30% от децата"}
{"url": "https://www.dnes.bg/sofia/2019/10/26/nai-setne-otvariat-krystovishteto-na-bul-car-boris-iii-i-ul-jitnica.427449", "text": "Реконструкцията на кръстовището бул. \"Цар Борис III\" - ул. \"Житница\" - бул. \"Гоце Делчев\" приключва и от 28 октомври 2019 г. се възстановяват маршрутите на автобусни линии с номера 73, 83 и 102 по ул. \"Житница\"\r\nи бул. \"Гоце Делчев\", каквито бяха до 22 март 2016 г., пише БТА.\r\nВъзстановяват се и прилежащите спирки в района на кръстовището, които обслужват автобусни линии 63 и 260 и трамвайни линии 4 и 5. Заради изграждането на кръстовището на две нива, се въвеждат промени в посоката на движение на улици в карето между бул. \"Цар Борис III\" - бул. \"Гоце Делчев\" - ул. \"Дойран\" и ул. \"Пирински проход\":\r\nДвижението по ул. \"Княгиня Клементина\" в отсечката от ул. \"Дебър\" до бул. \"Гоце Делчев\" става еднопосочно в посока към бул. \"Г. Делчев\", където ще има разрешен десен завой.\r\n                    \n                    \n                \n                \n                \n                Обръща се движението по ул. \"Хубча\" в посока от бул. \"Гоце Делчев\" към ул. \"Дечко Йорданов\". Разрешава се ляв завой от бул. \"Гоце Делчев\" по ул. \"Хубча\".\r\nОбръща се еднопосочното движение и по улиците \"Дебър\" и \"Дечко Йорданов\". По ул. \"Дебър\" ще може да се влиза от ул. \"Дойран\", а по ул. \"Дечко Йорданов\" - от бул. \"Цар Борис III\".\r\nВъзстановените маршрути на автобусни линии 73, 83 и 102 са както следва: Автобусна линия 73 (в посока ж.к. Гоце Делчев): от ж.к. Овча купел 2 по действащия маршрут до кръстовище ул. \"Любляна\"/бул. \"Овча купел\", наляво по бул. \"Овча купел\" до ул. \"Житница\", надясно по ул. \"Житница\", направо по бул. \"Гоце Делчев\" (в участъка на кръстовище ул. \"Житница\"/бул. \"Цар Борис III\"/бул. \"Гоце Делчев\" автобусите се движат в локалните платна) и след кръстовището с ул. \"Ген. Стефан Тошев\" по действащия маршрут до ж.к. Гоце Делчев д в у п о с о ч н о.\r\nАвтобусна линия 83 (в посока Хюндай България): от Зоопарка по действащия маршрут до кръстовище бул. \"Гоце Делчев\"/бул. \"България\", направо по бул. \"Гоце Делчев\" (в участъка на кръстовище ул. \"Житница\"/бул. \"Цар Борис III\"/бул. \"Гоце Делчев\" автобусите се движат в локалните платна), ул. \"Житница\", надясно по бул. \"Овча купел\", бул. \"Никола Мушанов\", бул. \"Възкресение\", след спирка с код 0293 \"Бул. Вардар\" автобусите се движат в споделеното трасе и спират допълнително на спирки с код 2098 \"Ул. Освобождение\" и с код 0306 \"Бул. \"Възкресение\" за трамвайни линии 11 и 22 и автобусна линия 11 и след спирка \"Парк \"Св. св. Петър и Павел\" по действащия маршрут до Хюндай България д в у п о с о ч н о.\r\nВ посока Зоопарка след спирка с код 1248 \"Парк \"Св. св. Петър и Павел\" автобусите продължават да се движат в споделеното трасе, спират на спирки с код 0305 \"Бул. Възкресение\" и с код 2099 \"Ул. Освобождение\" за трамвайни линии 11 и 22 и автобусна линия 11 и напускат трасето след спирка \"Ул. Освобождение\" по действащия маршрут на автобусна линия 11;\r\nАвтобусна линия 102 (в посока Студентски град): от ж.к. Овча купел 2 по действащия маршрут до кръстовище ул. \"Житница\", бул. \"Овча купел\", направо по ул. \"Житница\" (в участъка на кръстовище ул. \"Житница\"/бул. \"Цар Борис III\"/бул. \"Гоце Делчев\" автобусите се движат в локалните платна), по бул. \"Гоце Делчев\" до бул. \"България\", наляво по бул. \"България\" до бул. \"Акад. И. Е. Гешов\" и надясно по бул. \"Акад. И. Е. Гешов\" по действащия маршрут до Студентски град д в у п о с о ч н о.", "date": "2019.10.26", "title": "Най-сетне: Отварят кръстовището на бул. \"Цар Борис III\" и ул. \"Житница\""}
{"url": "https://www.dnes.bg/health/2019/10/26/kakvo-moje-da-dovede-do-hormonalen-disbalans.427417", "text": "Един от най-важните органи в човешкото тяло е щитовидната жлеза. Когато тя не функционира правилно, възможно е да настъпят промени в теглото, настроението, кожата, месечния цикъл и други. Някои навици като честа консумация на алкохол, тютюнопушене, могат да допринесат за хормоналния дисбаланс. Вижте още 6 възможни причини за него.\r\n\r\nСтресът влияе негативно на всички наши системи, в това число и на ендокринната. Когато сте изложени често на стресови ситуации, щитовидната жлеза започва да синтезира повече или по-малко хормони.\r\nЗа да намалите риска от хормонален дисбаланс, опитайте се да си осигурите достатъчно часове сън, повече спокойствие, спортувайте.\r\n                    \n                    \n                \n                \n                \n                \r\nИма полезни и вредни мазнини. От първия вид тялото ни се нуждае без значение дали спазваме диета или не. Те са важни за здравето и функцията на мозъка, щитовидната жлеза. Тях може да си ги набавите чрез консумацията на риба, зехтин, яйца, месо, млечни продукти.\r\n\r\nСоята съдържа много микроелементи, витамини и донякъде може да замести животинските продукти. Въпреки това, не е препоръчително да консумирате твърде много соеви продукти, тъй като те могат да повлияят функцията на щитовидната жлеза.\r\nКогато консумирате соя в прекомерни количества, жлезата абсорбира по-малко йод, който е важен за правилното ѝ функциониране.\r\n", "date": "2019.10.26", "title": "Какво може да доведе до хормонален дисбаланс? "}
{"url": "https://www.dnes.bg/stranata/2019/10/26/ptp-vyv-varna-shofior-s-opasnost-za-jivota.427456", "text": "Шофьор на лека кола е приет в болница с опасност за живота след тежка катастрофа във Варна, съобщиха от полицията в морския град. Инцидентът е възникнал снощи около 20.30 часа на бул. \"Осми Приморски полк\", в района на бл.28 в ж.к. \"Чайка\".\r\n59-годишният водач на нисан по неизяснени причини, губи контрол над автомобила и се блъска в стълб от тролейната мрежа, пише .\r\nВследствие на инцидента мъжът е получил съчетана травма и е настанен за лечение в Реанимацията на МБАЛ \"Св. Анна\" с опасност за живота.Все още се изясняват причините и обстоятелствата, причинили инцидента. Образувано е досъдебно производство.", "date": "2019.10.26", "title": "ПТП във Варна: Шофьор с опасност за живота"}
{"url": "https://www.dnes.bg/zvezdi/2019/10/26/na-svoboda-felisiti-hyfman-izleze-ot-zatvora.427454", "text": "Актрисата Фелисити Хъфман излезе от затвора, след като прекара 11  дни зад решетките, защото е платила 15 000 долара подкуп, за да може  по-голямата й дъщеря да бъде приета в престижен университет, съобщиха  световните информационни агенции.\r\nЗвездата от сериала \"Отчаяни съпруги\" бе в затвор в Дъблин, на около 50 км от Сан Франциско. Тя трябваше да излежи 14-дневна присъда, но бе освободена предсрочно.\r\nХъфман призна вината си. \"Няма извинение, нито оправдание за стореното от мен\", каза 56-годишната актриса, цитирана от БТА. \r\nПрез септември Хъфман не само получи 14-дневна присъда, но й бяха  наложени също глоба от 30 000 долара, 250 часа общественополезен труд и  едногодишна пробация. В корупционната схема бяха обвинени над 50 души.", "date": "2019.10.26", "title": "На свобода: Фелисити Хъфман излезе от затвора"}
{"url": "https://www.dnes.bg/sofia/2019/10/26/zaradi-izborite-promiana-na-dvijenieto-v-centyra-na-sofiia.427452", "text": "Във връзка с провеждането на избори за общински съветници и кметове на 27 октомври, включително и при провеждане на втори тур на 3 ноември, ще се въведат временни ограничения на движението в София, съобщиха от Столична община.\r\nОт 19.00 часа на 26 октомври /при провеждане на втори тур - на 2 ноември/ до приключване на транспортирането и предаването на изборните книжа и материали от районните избирателни комисии в страната в ЦИК, поетапно ще се ограничава движението по бул.\"Цар Освободител\" между ул.\"Г.С.Раковски\" и бул.\"Княз Ал. Дондуков\".\r\nОт 7.00 часа на 27 октомври /при провеждане на втори тур - на 3 ноември/ до приключване на транспортирането и предаването в ЦИК на изборните книжа ще се забрани престоят и паркирането на пътни превозни средства на ул.\"Княз Александър I\" между ул.\"Московска\" и бул. \"Цар Освободител\".", "date": "2019.10.26", "title": "Заради изборите: Промяна на движението в центъра на София"}
{"url": "https://www.dnes.bg/notifikacii/2019/10/26/otkradnaha-diamant-za-2-mln-ot-izlojenie-v-iaponiia.427467", "text": "Японската полиция е започнала разследване, след като 50-каратов диамант на стойност 200 милиона йени (1,84 милиона долара) вероятно е бил откраднат от международно търговско изложение за бижута в района на Токио, предаде Асошийетед прес.\r\nДиамантът бил изложен във витрина от компания в Сайтама, северно от японската столица. Полицията смята, че е бил откраднат през последния час, преди изложението в Йокохама, близо до Токио, да затвори врати.\r\nНяма задържани.\r\nПолицията проверява заснетия от охранителните камери материал, който показва застанал близо до витрината мъж, когато се предполага, че е била извършена кражбата. Тридневното изложение бе закрито вчера.\r\n(БТА)", "date": "2019.10.26", "title": "Откраднаха диамант за $2 млн. от изложение в Япония"}
{"url": "https://www.dnes.bg/stranata/2019/10/26/novo-ognishte-na-chuma-po-svinete-e-registrirano-v-smoliansko.427469", "text": "Ново огнище на чума по свинете е регистрирано в област Смолян. То е в района на рудоземското село Мочура при открит мъртъв глиган, съобщи БНР.\r\n\r\nЗа обявената инфектирана зона е издадена заповед на Регионалната дирекция по горите в Смолян за ограничаване на достъпа до горски територии, която включва забрана за дърводобив, лов и туризъм до 22 ноември.\r\n\r\nИнфектираната зона попада на територия на Държавното горско стопанство в с.Смилян.\r\n\r\nВ района, в който е наложена забраната за достъп, ще се разрешава извършването на неотложни дейности след разрешение от Областната епизоотична комисия.\r\n\r\nВ началото на октомври ограниченията за останалите 5 инфектирани зони в смолянска област бяха отменени. В районите на доспатското с.Змеица, Държавното ловно стопанство \"Извора\" в Девин, в община Чепеларе и районите на Чудните мостове и с. Проглед.\r\n\r\nВсички случаи на установяване на заразата са при мъртви диви прасета.", "date": "2019.10.26", "title": "Ново огнище на чума по свинете е регистрирано в Смолянско"}
{"url": "https://www.dnes.bg/mestni-izbori-19/2019/10/26/podmeniat-200-chlenove-na-izbiratelni-komisii-v-pazardjik.427468", "text": "Общинската избирателна комисия в Пазарджик масово подменя членове на секционни избирателни комисии. До момента са внесени около 200 искания за отказ от хора, които фигурират в комисиите без тяхното знание и съгласие.\r\nТова създава голямо затруднение, каза председателят на Общинската избирателна комисия Георги Добрев пред БНР.\r\n\r\n\"Доста са, от определена политическа сила, от една, хората не знаят, че са назначени. Масово звънят в ОИК, заявяват, че не желаят да участват, разбрали по един или друг повод, вероятно от нашия сайт, че са назначени и ние естествено търсим партиите, за да ги заменят, за да не останат секциите без членове.\r\nВинаги има риск, възможно е все още някои хора дори да не знаят, че са назначени и в деня на избора да не се явят. Надявам се да не се стига до спиране или забавяне на изборния процес, но ако е в пълен състав ръководството, имат кворум, комисията може да работи в намален състав, не е пречка, но трябва да са повече от половината\", обясни той.", "date": "2019.10.26", "title": "Подменят 200 членове на избирателни комисии в Пазарджик"}
{"url": "https://www.dnes.bg/world/2019/10/26/siriiskata-armiia-e-navliazla-v-8-selishta-v-provinciia-hasaka.427471", "text": "Части на сирийската армия влязоха днес в осем населени пунктове, разположени по протежение на крайграничното шосе Тел Тамер-Рас ал Айн в североизточната провинция Хасака, предаде държавната агенция САНА, цитирана от ТАСС.\r\nСпоред агенцията турски войски се опитали да попречат на придвижването на сирийските военни части към границата и обстреляли армейски пост в Ел Азизия. Снаряди паднали и в селището Хирбет Карадж, при което там загинали две жени.\r\nСАНА твърди още, че правителствените сили са установили контрол над селищата Себатия, Ел Джамилия, Ез Захра, Хирбет Дебес, Ел Азизия, Даудия, Рашидия и Ел Касимия. Сега те продължават да се придвижват през района на Рас ал Айн към сирийско-турската граница.\r\n(БТА)\r\n ", "date": "2019.10.26", "title": "Сирийската армия е навлязла в 8 селища в провинция Хасака"}
{"url": "https://www.dnes.bg/index/2019/10/26/2020-a-na-koi-dvoiki-zodii-shte-im-vyrvi-v-liubovta.427407", "text": "Любовта е сложна наука. Трябва внимателно да се подхожда към нея, а един грешен ход може да съсипе всичките ви усилия към щастие. Някои хора смятат, че романтиката ги е забравила и техният правилен човек никога няма да се появи. Те търпят разочарования след разочарования и винаги остават предадени.\r\n\r\nСледващата година ще донесе различни емоции за всеки от нас, но за 6 зодии тя ще е време за любов и романтика. Ето кои три двойки зодиакални знаци ще си паснат най-добре в любовта през следващите 12 месеца.\r\n                \n                \n                \r\nДвете зодии са пълни противоположности що се отнася до характер. Телецът е спокоен и често решава конфликтите си с говорене, а не с викове. Скорпионът, от своя страна, лесно се пали и може бързо да стигне до заключение. Често то се оказва погрешно, но това не пречи на представителите на тази зодия да изразходят цялата си енергия в спор, който се провежда на високи децибели.\r\nЛюбовта обаче е тази сила, която ги свързва. Колкото и да са на различни полюси, вижданията им за бъдещето често се превръщат в разковничето за щастлив живот. И двата знака гледат на романтичните си взаимоотношения сериозно и бързо се привързват към другия. В главата им зазвучават сватбени камбани още след първите месеци на връзката.\r\n\r\n ", "date": "2019.10.26", "title": "2020-а: На кои двойки зодии ще им върви в любовта?"}
{"url": "https://www.dnes.bg/world/2019/10/26/kabinet-na-socialistite-poe-upravlenieto-na-portugaliia.427470", "text": "Правителството на управляващата в Португалия Социалистическа партия встъпи днес в длъжност за втори пореден четиригодишен мандат, предаде Асошиейтед прес.\r\nАнтониу Коща остава премиер, Мариу Сентену ще продължи да бъде финансов министър, а Аугущу Сантуш Силва - външен.\r\nВ кабинета има 11 мъже и осем жени.\r\nПравителството очерта четири основни приоритета: борба срещу климатичните промени, справяне с проблема със застаряващото население на Португалия, отстояване на равенството и подпомагане на дигиталното развитие.\r\nСоциалистическата партия спечели парламентарните избори по-рано този месец, но не й достигнаха десет депутати за мнозинство в 230-местния парламент.\r\nТова означава, че тя ще трябва да преговаря с други политически сили, за да може да прокарва законите си.\r\nРадикалният Ляв блок, който получи 19 места, и Португалската комунистическа партия със своите 12, показаха готовност за диалог, пише БТА.", "date": "2019.10.26", "title": "Кабинет на социалистите пое управлението на Португалия"}
