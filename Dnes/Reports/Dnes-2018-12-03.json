{"url": "https://www.dnes.bg/notifikacii/2018/12/03/arestuvaha-mladejite-napadnali-medici-v-kozlodui.395383", "text": "Двама младежи на 18 години за арестувани заради нападението над екип на спешна помощ в Козлодуй в нощта срещу неделя, съобщават от Областната дирекция на МВР във Враца.\n\r\nТова е станало след жалбата на шофьор на линейка, който заявил, че в неделя около 1:00 ч. неизвестни лица му нанесли побой по време на изпълнение на служебните му задължения пред сградата на филиала на спешния център.\r\nЗаради спешен случай младежите били помолени да изчакат. Те обаче не останали доволни, настоявали веднага да ги приемат и започнали да блъскат хората от медицинския персонал.\r\nПолицейските служители са установили задържали за побоя 18-годишен жител на Козлодуй и 18-годишен жител на монтанското село Златия. Работата по изясняване на случая продължава. \r\n ", "date": "2018.12.03", "title": "Арестуваха младежите, нападнали медици в Козлодуй"}
{"url": "https://www.dnes.bg/eu/2018/12/03/vseki-peti-bylgarin-s-dylgotraino-uvrejdane.395429", "text": "Около 20 процента от българското население над 16-годишна възраст или почти всеки пети наш сънародник в тази възрастова категория страда от някаква форма на дълготрайно увреждане, показват данни от анализ на Евростат за 2017 г. по повод днешния Международен ден на хората с увреждания.\n\r\nПо неофициална информация общият брой на хората у нас за последните 17 години, които са с призната трайно намалена работоспособност е около 850-900 хиляди души.\n\r\nСамо през миналата година у нас са били регистрирани и признати с намалена работоспособност над 52 хиляди души, което прави около 9 души на 1000 жители на възраст над 16 години, показват данни на Националния център по обществено здраве и анализи /НЦОЗА/.\n                    \n                    \n                \r\nДанните на НЦОЗА са от 2001 година насам, като това е сравнително най-ниският показател на хора с регистрирана трайно намалена работоспособност за последните 17 години. \n\r\nПикът на сънародници с регистрирана намалена работоспособност е бил през 2004 г. /над 133 хиляди случая или 20 българи на 1000 жители/ и 2005 г. с регистрирани 115 хиляди случая или 17,5 сънародници на 1000 жители.\n\r\nСамо за миналата година регистрираните случаи на намалена работоспособност над 90 процента са били 11 450, между 71-90 процента - 15 640, между 50 - 70 процента - 18 000 и до 50 процента неработоспособност - около 7 500 случая.\n\r\nБроят на лицата, които са били с призната трайна неработоспособност на възраст до 16 години е бил 4 070 души през миналата година, което е най-нисък дял за 17-годишен период и възлиза на 4 случая на 1000 души население под 16-годишна възраст, показват данните на НЦОЗА.\n\r\nЕдна четвърт от населението на ЕС, навършило 16 години, съобщава за дълготрайни увреждания през 2017 г. Това означава, че 1 от 4 европейци изпитва сериозни ограничения при извършването на ежедневни дейности, като училище, работа, домакинство или участие в свободното време за период от шест месеца или повече, показват данните на Евростат.\n\r\nНай-ниски проценти на хора с увреждания през 2017 г. са регистрирани съответно в Малта - 12 на сто и Швеция - 13 на сто. \n\r\nБългария е в групата с още две страни с регистрирани около 20 процента хора с дълготрайни увреждания - Испания и Кипър.\n\r\nНай-високи пропорции на дългоготрайни увреждания са регистрирани в Латвия - 41 процента, Словения - 36 процента и Естония - 35 процента, отчита европейската статистика.\n\r\nСпоред данните на Евростат жените съобщават за продължителни увреждания повече в сравнение с мъжете през 2017 г. - 27 на сто за дамите в сравнение с 22 на сто за силния пол.", "date": "2018.12.03", "title": "Всеки пети българин –  с дълготрайно увреждане "}
{"url": "https://www.dnes.bg/zvezdi/2018/12/03/koledna-jega-grisho-ukrasiava-elhata-po-shorti.395440", "text": "Предколедно настроение е обзело Григор Димитров. Първата ни ракета сподели снимка в Instagram, с която зарадва феновете си. На нея той украсява елхата в дома си в Монако, качен на стълба. \n\r\nДимитров е без блуза, само по шорти. Фотосът му е събрал над 89 хиляди харесвания само за няколко часа. \n\r\n\"Първо се започва с лампичките, но и така стои добре\", посъветва го негов почитател. Фенка пък отбеляза нейна приятелка под поста, като я попита иска ли да наемат българина, за да украси и техните елхи. Типично по български, под снимката му имаше и коментар: \"Мачкай, Гришо!\".\n\r\nПо всичко личи, че времето в Монако е доста горещо. Ако си дойде в България за Коледа, тенисистът ще прекара един истински празник - в заснежения Хасково, заобиколен от любимите хора. \n                    \n                    \n                \r\nДо момента Григор Димитров не е споделял къде ще празнува предстоящите празници. Най-вероятно той ще посрещне Нова година с приятелката си Никол Шерцингер.\r\nВижте още новини за звездите в", "date": "2018.12.03", "title": "Коледна жега! Гришо украсява елхата по... шорти"}
{"url": "https://www.dnes.bg/eu/2018/12/03/promeni-s-shemetna-skorost-svetyt-useti-naprejenieto-ot-parij.395408", "text": "Огън, пиротехнически средства и сълзотворен газ опустошиха Париж в събота вечер; в неделя сутрин улиците бяха осеяни със скелети на изгорени коли, а Триумфалната арка беше покрита с графити. По-малки и предимно по-мирни шествия имаше и на други места във Франция, където през последните няколко уикенда протестиращи завзеха будки за пътни такси, блокираха камери за скорост по магистрали, спряха уличното движение и барикадираха входовете на местни данъчни служби.\n\r\nДемонстрантите бяха \"жълти жилетки\" - наречени така заради светлоотразителното облекло, което носят. Отново и отново се повтаря, но неправилно, че те са се \"появили от нищото\". \n\r\nВярно е, че произходът им е нетрадиционен: в миналото политическите партии във Франция, както в останалата част на Европа, произхождаха от старомодни институции от реалния живот - например профсъюзите създадоха социалдемократите, а в много страни църквата създаде десноцентристките християндемократи. Хората се отъждествяваха с други хора, с които са се запознали в клубове, на събирания, в кафенета.\n\n\n\n\r\n                    \n                    \n                За разлика от тях членовете на това ново обществено движение, ако то може правилно да бъде описано като движение, не са се запознали в институции от реалния живот. Вместо това те са се намерили в интернет, чрез социални медии и онлайн петиции, които могат да създават нови групи и идентичности от днес за утре, пише в. \"Вашингтон пост\".\n\r\nЖълтите жилетки, чийто произход категорично е в киберпространството, не са свързани с никоя от съществуващите политически партии, въпреки че няколко вече се опитват да си ги присвоят. \"Крайнолевият\" политик Франсоа Рюфен, който изпитва язвителна неприязън към френския президент Еманюел Макрон, вече се появи в шествия на жълтите жилетки. \"Крайнодясната\" лидерка Марин Льо Пен също се обяви в тяхна защита, а някои подозират, че нейни привърженици или може би хора с още по-крайни програми може да са били отговорни за превръщането на мирните в началото протести в Париж в събота сутринта в съпроводени от насилие бунтове в събота вечерта. \n\r\nНо всякакви претенции за връзки с една или друга група са опортюнизъм, защото самото движение не е определило водач. Вместо това то назначи осем говорители, които произхождат от различни среди и не могат да бъдат окачествени като принадлежащи към една партия или дори към една обществена група.\n\r\nИзглежда, че жълтите жилетки споделят не някаква идеология или ясна философия, а набор от възгледи, както и нещо, което може да се определи като естетика. Те са ядосани от екологичните данъци, довели до повишаване на цените на бензина, и не харесват ограниченията на скоростта по френските пътища. Те са ядосани в по-общ план и донякъде именно поради тази причина едно движение, което не съществуваше преди месец, се обедини толкова бързо: гневът е едно от нещата, които пътуват бързо по социалните медии - форма на комуникация, която дава предимство на емоциите; той също така е едно от нещата, които обединяват хората в свят, където профсъюзите, църковните организации и политическите партии губят значение. Един от протестиращите обяви: \"Всички вие\", имайки предвид политическата класа като цяло - крайнолеви, крайнодесни и центристи, \"вече не сте нужни\".\n\r\nТук има ирония: партията на самия Макрон - \"Република, напред!\" - също започна като антипартийна партия, убежище за хора, които вече не се отъждествяваха с традиционните политически партии. Но тя беше зачената в политически контекст, а членовете й участваха в избори. Поради това \"Република, напред!\", която не съществуваше преди три години, сега е възприемана като част от върхушката, която беше създадена да победи. \n\r\nФренската история е пълна с революции, превзети от още по-радикални революции, но сега тези промени стават с шеметна скорост. Възможно е също така в случая предаността към политическите партии да не се възстановява лесно, щом бъде разрушена.\n\r\nКато се има предвид тази нова реалност, е важно да се намерят начини, по които тези спонтанни нови антиполитически движения да бъдат убедени да участват в по-официални институции, да се включват в по-официални дебати, да участват в сделките и компромисите, които изисква една съвременна демокрация. Важно е също така да не се позволи те да бъдат похитени от хора с по-мрачни програми. \n\r\nА и това не са проблеми само на Франция: по-голямата част от останалия демократичен свят е изправена или ще се изправи пред същия вид предизвикателства. Ако президентите, парламентите, съществуващите партии и институции могат да намерят начини да се вслушат в тях, да ги приобщят и да се променят с тях, тогава демокрацията ще оцелее през 21-и век. В противен случай тя може да не оцелее.\r\n/БТА/", "date": "2018.12.03", "title": "Промени с шеметна скорост: Светът усети напрежението от Париж"}
{"url": "https://www.dnes.bg/obshtestvo/2018/12/03/prepylneni-zatvori-aresti-krai-kontrol-s-grivna-na-kraka.395461", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЛицата, които са с наложена мярка за неотклонение \"домашен арест” ще бъдат следени от Министерството на правосъдието благодарение на нови електронни гривни. Това съобщи по-рано днес зам.-министърът на правосъдието Николай Проданов. \n\r\n\"Електронните гривни ще се прилагат спрямо лишени от свобода, които изтърпяват присъдата си с по-лек режим в затворнически общежития от открит тип, спрямо лица с пробационни мерки, които предвиждат ограничаване на движението, както и при подсъдими с мярка \"домашен арест\", обясни  Проданов в студиото на.\n                    \n                    \n                \r\nГривните ще работят на радиочестотен и GPS принцип и ще са контролирани от Команден център при ГД \"Изпълнение на наказанията\". \n\r\nЧрез устройствата ще се намалят разходите и ще се преодолее проблема с преселеността на затворите.\n\r\n\"Предвиждаме през следващите години броят на гривните да достигне 2000. Те ще дават незабавна информация за лицата. Ще бъде ясно дали те спазват наложените им ограничения\", допълни още зам.-министърът на правосъдието. \r\n ", "date": "2018.12.03", "title": "Препълнени затвори, арести - край! Контрол с гривна на крака"}
{"url": "https://www.dnes.bg/notifikacii/2018/12/03/zemiata-na-jenite-seriisko-selo-v-koeto-myjki-krak-ne-stypva.395392", "text": "\n\r\nОнова, което ще остане от войната накрая са телата, разрухата, вината и разбитите съдби. Защото войната опропастява животи. Войната отнема бъдещето между пръстите на косвените жертви – всички онези, които нямат вина за онова, което им се случва.\r\n\r\nДобре дошли в Джинвар – феминисткото село в северната част на Сирия, което се изправя срещу разрушението и къса оковите на патриархата.\r\nНа кюрдски \"джинвар\" буквално означава \"Земя на жените\". Селището е създадено от група доброволки, които решават да построят със собствените си ръце тридесетина къщи в кюрдската част на Северна Сирия и да заживеят там в мир и спокойствие. Местоположението на Джинвар не е случайно.\r\n                \n                Преди няколко години цялата зона пада под черната сянка на ИДИЛ, когато джихадистката групировка окупира целия регион. Ракка е издигнат за столица, а само на няколко часа път с кола от града се намира и Синджар – селището, в което ИДИЛ осъществява една от най-големите си жестокости. Хиляди язидки са убити. Онези, имали нещастието да оцелеят – били отвлечени и вербувани като секс робини.\r\nИменно там, на това забравено от времето и хората място, група жени решават да издигнат едно малко село от пепелта. Десетки къщи са построени с груповите усилия на онези, които са решили да започнат промяната.\r\nОсвен сградите, по улиците могат да бъдат видени и статуи на работещи жени, а в централната част от селото има цветна градина. Джинвар е малкия оазис сред разрушенията от войната.\r\nСелото отваря официално врати едва преди няколко дни – на 25 ноември, когато светът отбелязва Световния ден за борба с насилието над жени, но идеята е отпреди няколко години. Основателите на проекта \"Джинвар\" искат да са едно естествено, но мирно продължение на женската революция, при която десетки жени решават да напуснат семействата и домовете си, за да нарамят пушки и да се включат във войната.\r\nДжинвар е създадено с идеята селото да се превърне в малък оазис, който се бори срещу нормите на едно силно патриархално кюрдско общество, ориентирано основно около семейните ценности и ролята на мъжете.\r\nПолитическото послание е ясно – жените трябва да имат повече свобода и по-голяма роля в обществото. Селото, обаче, е много повече от феминстки бунт – то предлага убежище на жените, решили да избягат от войната.\r\nДжинвар е място, на което не може да стъпи мъжки крак, а селото се е превърнало в напълно функционална комуна. Жените отглеждат и приготвят храната си сами, а освен това всички заедно сядат и на трапезата. Създадено е дори училище за децата.\r\nВ селото живеят вдовици, разведени жени, както и такива, решили просто да потърсят по-добър живот, далеч от патриархалните устои на обществото. ", "date": "2018.12.03", "title": "Земята на жените: Серийско село, в което мъжки крак не стъпва!"}
{"url": "https://www.dnes.bg/notifikacii/2018/12/03/83-godishna-ot-silistrensko-ostavi-5-bona-pod-peika.395398", "text": "83-годишна годишна жена от силистренското село Професор Иширково е станала поредната жертва на телефонна измама, съобщиха от МВР. \r\nСледвайки инструкциите на телефонните измамници, тя е пътувала от селото до Силистра с такси, за да остави под пейка на детска площадка 5 580 лева.\r\nДействано е по познатия сценарий - представящ се за полицай иска съдействие за залавяне на измамници.\r\nПо случая е образувано досъдебно производство.\r\n ", "date": "2018.12.03", "title": "83-годишна от Силистренско остави 5 бона под пейка"}
{"url": "https://www.dnes.bg/notifikacii/2018/12/03/dlyjnik-bi-s-lopata-inkasatorka-spreli-mu-vodata.395434", "text": "Инкасаторка на ВиК дружеството, което обслужва врачанското село Бутан, е в болница с наранявания, след като е станала жертва на нападение в дома си.\r\n51-годишната Дочка Маринова е бита с лопата от длъжник на дружеството. \n\r\nМъжът живее в ромската махала на селото, но бил ядосан, защото му спрели водата. \n\r\nТой нахлул в дома на инкасаторката в неделя вечерта, съобщиха от полицията. \n\r\nЖената чула стъпки в коридора на къщата си и докато отваряла вратата била ударена по главата с лопата. \n\r\nТя паднала по гръб на пода, но успяла да види нападателя си с качулка на главата.\n\r\nДочка започнала да вика, но нападателят я удрял с лопатата. \n\r\nЗа неин късмет в къщата на инкасаторката дошла нейната позната. Тя също била нападната с лопатата, но тя успяла да избяга и се обадила в полицията.\n                \n                \r\nУниформените дошли бързо и заварили на двора нападателят, който се оказал стар техен познайник. \n\r\nПред разследващите той казал, че нападнал Дочка, защото му спряла водата заради неплатени сметки. \n\r\nНа пребитата жена веднага била оказана помощ в козлодуйската болница. \n\r\n ", "date": "2018.12.03", "title": "Длъжник би с лопата инкасаторка, спрели му водата"}
{"url": "https://www.dnes.bg/stranata/2018/12/03/za-praznika-elhata-v-konteiner-po-evtina-ot-otsechenata.395445", "text": "Общо 13 364 коледни дръвчета има готовност да предложи на пазара за предстоящите празници Югозападното държавно предприятие.\r\nЕлхите се предлагат на различна цена в зависимост от дървесния вид,  височината и начина на добив.\r\nОтсечените дръвчета са от 2.00 до 43.00  лева без ДДС. Цените на живите елхи в контейнер, които след празниците  могат да бъдат засадени, са от 4.00 до 20.00 лева без ДДС.\r\nНад 1/3 са живи елхи в контейнер, като основната част са произведени в \"ДЛС Дикчан\", както и в разсадниците на териториалните поделения в Катунци, Гоце Делчев, Дупница и Елин Пелин.\r\nНай-много отрязани дръвчета могат да предоставят стопанствата в Белово, Брезник, Дикчан, Добринище, Самоков, съобщиха от държавното предприятие.\r\n                    \n                    \n                Добивът на коледни елхи започва в началото на декември. Предлагат се обикновен смърч и ела, черен и бял бор, зелена дугласка.\r\nСече се само след подадени заявки от търговци в държавните горски и ловни стопанства на ЮЗДП. Всяка законно отсечена елха е придружена със специална марка и индивидуален номер.\r\n ", "date": "2018.12.03", "title": "За празника: Елхата в контейнер по-евтина от отсечената"}
{"url": "https://www.dnes.bg/usa/2018/12/03/sreshtata-na-g-20-bila-shouto-na-donald-trymp.395462", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Няма да има драстично поскъпване за вноса на автомобили между Китай и САЩ. Това стана ясно след дискусиите на срещата на Г-20 в Буенос Айрес, заяви бившият зам.-министър на външните работи Милен Керемедчиев пред Bulgaria ON AIR. По този начин ще се избегне и въвеждането на 40% мита на европейски автомобили.\n                    \n                    \n                \r\n\"Това беше много важен знак, че двете най-големи икономика ще се договорят и ще избегнем мащабна търговска война\", посочи той. Керемедчиев оприличи срещата на Г-20 като шоуто на Доналд Тръмп. \n\r\nСпоред него, президентът на САЩ е успял да се наложи в голяма част от дебатите и е минимализирал главната тема на конференцията - промените в климата. Именно под натиска на Тръмп,  финалната декларация е била в максимално съкратен вид. \n\r\n\"Тръмп бяга по всички възможни начини да бъде оприличен като поддръжник на Путин\", отбеляза Керемедчиев в предаването \"Денят ON AIR\", на фона на отменената среща между лидерите на САЩ и Русия. \n\r\nТой коментира и невижданите от години масови бунтове във Франция, които отнеха човешки животи, раниха стотици, а над 400 души бяха арестувани. \n\r\n\"Франция продължава да е с много тежки данъци към гражданите. Макрон няма да може да прокарва своите бъдещи политики в следващите години. Тепърва трябва да прокарва много тежки и непопулярни реформи. 3/4 от населението подкрепя исканията на \"жълтите жилетки\", обясни Милен Керемедчиев. \n\r\nСпоред него, Макрон няма да е наследник на овакантения от Меркел пост на лидер на Европа. Бившият външен министър не вярва, че френският президент ще успее да изкара целия си мандат.", "date": "2018.12.03", "title": "Срещата на Г-20 била шоуто на Доналд Тръмп"}
{"url": "https://www.dnes.bg/obshtestvo/2018/12/03/gorivata-prodyljavat-da-poevtiniavat-vyprosyt-e-dokoga.395457", "text": "Цените на горивата продължават да спадат и днес, съобщиха от Българската петролна и газова асоциация предаде БНТ.\r\nТе коментираха, че след четвъртък ще стане ясно какво ще бъде бъдещето на цената на ценните горива, но това едва ли ще се отрази сериозно на пазара в България. \n\n Очакванията са ОПЕК да ограничи квотите за добив на петрол, както беше заявено от Саудитска Арабия и Русия.\r\nСпоред Българската петролна и газова асоциация, ако Организацията на страните-износителки на петрол реши да ограничи добива в четвъртък, цената на барел черно злато може да се покачи с 4 долара – от 61 сега,  до 65 долара. Това ще се отрази и на цените в България, но сериозни сътресения на пазарите не се очакват.\r\n                    \n                    \n                У нас горивата продължиха да поевтиняват. Цената на един литър от най-масовия бензин А-95 падна до 2,5 лв. (поевтинява с 32 стотинки), А-98 - до 2,30 лв. за литър (с 33 стотинки по-малко), а дизелът - до 2,25 лв. (с 16 стотинки по-евтин). Промяна при метана няма и той се търгува за 1 лев и 42 стотинки. \n\r\nТака цените на най-масовите горива у нас следват устойчива тенденция на понижение през последния един месец. ", "date": "2018.12.03", "title": "Горивата продължават да поевтиняват, въпросът е докога"}
{"url": "https://www.dnes.bg/akoshtete-vqrvaite/2018/12/03/vryzka-s-chovek-ot-syshtata-zodiia-trudno-li-e.395441", "text": "Връзките винаги са доста сложни, особено ако човек няма опит. Да разбереш какво се върти в главата на другия не винаги е толкова лесно, особено на първа среща. Но когато мине малко време и се опознаете, нещата започват да се изясняват. \n\r\nНякои хора казват, че противоположностите се привличат. А какво става, ако проявите интерес към някого, с който си приличате адски много? Когато пламне нещо между двама души, които са от една и съща зодия, става доста интересно. Хубавото е, че това, което ви дразни, не се харесва и от вашата половинка. В началото откривате, че имате един и същи подход в много ситуации и това ви харесва, но постепенно това предизвиква дразги помежду ви. \n                    \n                    \n                \r\nКой не би искал да има човек до себе си, който го разбира, но може би ще се чувства по-добре с някой, който не предвижда всеки негов ход. Според астрологията, има знаци, които си пасват повече в сравнение с други. Едни комбинации са доста успешни и от тях излизат здрави връзки, докато при други съвсем не е така. \n\r\nРаците, например, се чувстват доста комфортно с повечето зодии от зодиака. Ако и двамата във връзката са с този знак, те са доста близки. Дават си достатъчно време, за да се опознаят и когато са напълно готови, разкриват душата си на другия. Същото се случва и при Телците. Но има едно но - при тях единият може да има малко по-консервативни разбирания и да му е доста по-трудно да види гледната точка на другия. Телците са доста принципни и обичат да контролират, но не и да бъдат контролирани. \r\nВижте още по темата в", "date": "2018.12.03", "title": "Връзка с човек от същата зодия: Трудно ли е? "}
{"url": "https://www.dnes.bg/notifikacii/2018/12/03/zlato-evro-levove-apashi-s-ogromen-udar-v-gabrovsko.395397", "text": "Мъж на 72 години от габровското село Гъбене е дал на измамници 14 000 евро, 220 лева и златни накити с тегло около 200 грама, съобщават от МВР.\r\nСигналът за измамата е подаден от мъжа в полицията вчера. Неизвестен мъж се представил по телефона за полицейски служител и го убедил да даде парите и ценностите си за акция за залавянето на телефонни измамници.\r\nПо случая е започнало досъдебно производство. \r\n ", "date": "2018.12.03", "title": "Злато, евро, левове... апаши с огромен удар в Габровско"}
{"url": "https://www.dnes.bg/temida/2018/12/03/deloto-ivancheva-propadna-ne-dokaraha-diulgerov.395426", "text": "\n\r\nПореден епизод от сагата с отстранения кмет на район \"Младост\" Десислава Иванчева. Докато тя и заместничката ѝ Биляна Петрова чакаха Апелативния спецсъд да реши отиват ли си у дома, или остават в ареста, заседанието по делото им пропадна.\n\n\n\n\n\n\r\nТози път причина за отлагането бе, че един от обвиняемите - Петко Дюлгеров, така и не беше докаран в съдебната зала. Наложи се съдията по делото да кара секретарката да звъни в Централния софийски затвор, за да пита дали все пак Дюлгеров ще бъде докаран в съдебната зала.\n\r\nАдвокатите на Десислава Иванчева пък се заканиха да искат отвод на прокурорите по делото за корупционната афера в община \"Младост\".\n                    \n                    \n                \r\nТова ще стане веднага щом започне поредното заседание по делото, в което Иванчева, бившата ѝ заместничка Биляна Петрова и бившият районен кмет на \"Младост\" Петко Дюлгеров са подсъдими, че са поискали половин милион евро от строителния предприемач Александър Ваклин.\n\r\nБиляна Петрова заяви пред съда, че вътрешното убеждение на прокуратурата се ражда заради политически натиск.\n\r\nНа този фон - делото скара магистрати с магистрати. По-рано през деня председателя на Спецапелативния съд Георги Ушев заяви пред , че назначената от председателя на Върховния касационен съд Лозан Панов проверка на движението на делата по промяна на мерките за неотклонение на Десислава Иванчева и Биляна Петрова е доста притеснителна и може да се вземе за институционален натиск.\n\r\n\"Проблемът е, че въпросната проверка се провежда в срока на произнасяне на съдиите. През това време те трябва да съвещават, за да вземат решение\", обясни още Ушев.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.12.03", "title": "Делото \"Иванчева\" пропадна, не докараха Дюлгеров"}
{"url": "https://www.dnes.bg/notifikacii/2018/12/03/nikoi-ne-bil-nahlul-na-dondukov-2-bil-arestuvan-otpred.395460", "text": "След информациите, че в приемната на президентството е нахлул агресивен криминално проявен мъж на 71 години с пистолет, от пресекретариата на държавния глава излязоха с официално съобщение. \n Според него мъжът не е нахлул в сградата на президентството.\r\nОще на входа на приемната органите на реда са задържали мъж за агресивно поведение. \r\nПри обиска у него е открит пистолет, но мъжът не го е вадил, нито е заплашвал с оръжието, разказаха от президентството.", "date": "2018.12.03", "title": "Никой не бил нахлул на \"Дондуков\" 2, бил арестуван отпред"}
{"url": "https://www.dnes.bg/obshtestvo/2018/12/03/otchaiani-merki-chist-vyzduh-no-ot-ustroistvo.395459", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИма ли как да се спасим от опасния въздух в София? Оказва се, че имаме шанс да купим чист въздух поне за домовете си.\r\n                    \n                    \n                Устройствата за пречистване на въздух в домашни условия се превръщат в новата мода сред българите. Най-търсени са през есенно-зимния сезон, съобщава \r\nЗаради задълбочаващия се проблем със замърсения въздух в България през последните години, устройствата за пречистване на въздуха в домашни условия са все по-необходими.\n\r\nТе са няколко вида - с технологии за комбиниране за пречистване на въздух, с контрол за дехидратиране на въздух, технически възможности да отчитат непрекъснато данните на въздуха, може да се настрои от самия ползвател каква да бъде влажността, може да се йонизират частиците на въздуха. \n\r\nЕдин пречиствател е достатъчен за да се осигури чист въздух на един апартамент.", "date": "2018.12.03", "title": "Отчаяни мерки - чист въздух, но от устройство? "}
{"url": "https://www.dnes.bg/stranata/2018/12/03/rabotodateli-s-nov-vid-interviu-vsichko-shte-si-kajete-s-detektora.395368", "text": "Нов вид интервю се провежда в столични фирми. Желаещите да работят в охранителни компании трябва да преминат през... детектор на лъжата.\n\r\nСпоред експертите едни работодатели използват полиграфа само при наемането на работа, докато други периодично тестват своите служители.\r\n\"Не е много популярно или поне не се говори много за това, но конкурентни фирми на нашия пазар търсят всячески да се сдобият с вътрешна информация от своите конкуренти с цел прилагане на добри практики или придобиване на клиенти на конкуренцията\", признава пред БНР мениджър в охранителна компания.\r\n\"За пръв път се сблъсках с тази практика, но не мога въобще да кажа, че съм се притеснявала от факта, че трябва да мина през такова изследване. Мина безпроблемно, лесно, бързо, когато няма какво да криеш\", не крие въодушевлението си един от работниците, изпитал тестовете на детектора на лъжата.\r\n                    \n                    \n                Не винаги обаче изследванията протичат по качествен начин. Често фирмите, които предлагат такива услуги, не са достатъчно компетентни и не притежават добре обучен персонал.\r\nТози тип проверка на лоялността обаче процъфтява. Моралът се пренебрегва, нарушават се и законови човешки права, опасяват се работници. \n\r\n ", "date": "2018.12.03", "title": "Работодатели с нов вид интервю: Всичко ще си кажете... с детектора"}
{"url": "https://www.dnes.bg/rusia/2018/12/03/chehiia-obvini-direktno-rusiia-v-kibershpionaj.395449", "text": "Чешкото контраразузнаване (Службата за безопасност и информация, BIS) заяви, че \"очевидно\" Русия стои зад кибератаките срещу външното министерство миналата година и ги определи като най-сериозният случай на кибершпионаж срещу страната, предадоха Асошиейтед прес и Ройтерс.\n\r\nВ годишния доклад на контраразузнаването се казва, че двете отделни кибератаки са били част от кампанията \"Турла\" (Turla) на руската Федерална служба за сигурност (ФСБ) и на хакерската група Ей Пи Ти 28 (APT28), свързана с военното разузнаване ГРУ, които в миналото бяха обвинявани за атаки срещу Германия и САЩ, допълва БТА.\n\r\nСпоред доклада над 150 имейла на служители от министерството са били копирани при атаката, започнала през 2016 г. и открита миналата година.\n                    \n                    \n                \r\nТогава чешките власти заявиха, че атаката е комплексна и е дело на чужда държава. Отделна атака е започнала през декември 2016 г. \n\r\nЧешкият премиер Андрей Бабиш заяви, че правителството ще обсъди доклада на службата за сигурност през януари.", "date": "2018.12.03", "title": "Чехия обвини директно Русия в кибершпионаж "}
{"url": "https://www.dnes.bg/eu/2018/12/03/liatnoto-i-zimnoto-chasovoto-vreme-ostavat-do-2021-g.395425", "text": "Решението да се отмени смяната на часовото време в ЕС едва ли ще се осъществи до 2021 г., заяви австрийският министър на транспорта Норберт Хофер, цитиран от ДПА.\n\r\nНачалната дата, която е с две години по-късно от предложената през септември от Европейската комисия, ще даде повече време на страните членки да се подготвят, каза Хофер, чиято страна в момента председателства ЕС.\n\r\nУскореният график, предвиждан от Еврокомисията, беше поставен под въпрос още през октомври, тъй като някои страни членки предупредиха, че те няма да могат да вземат необходимите мерки да се приспособят в области като въздушния транспорт например.\n\n\n\r\n                    \n                    \n                Ако настояваме да направим промяната веднага, това ще подкопае предложението на комисията, каза Хофер преди началото на срещата на транспортните министри от ЕС.\n\r\nВъобще няма да можем да прекратим практиката за смяната на часовото време, отбеляза той.\n\r\nКомисията предложи страните членки да се откажат от преминаването от зимно към лятно часово време след онлайн анкета в целия ЕС, според която 84-процента от включилите се подкрепят идеята, припомня БТА.\n\r\nЗа такава промяна обаче страните членки и Европейският парламент ще трябва да одобрят окончателна реформа. След това страните членки ще решат за себе си дали да останат на лятно часово време или да запазят стандартното време през цялата година. \r\n ", "date": "2018.12.03", "title": "Лятното и зимното часовото време остават до 2021 г."}
{"url": "https://www.dnes.bg/eu/2018/12/03/ekoaktivistyt-s-muskuli-shvarceneger-trymp-e-lud.395453", "text": "Въпреки очевидната заплаха от Глобалното затопляне, президентът Доналд Тръмп реши да изтегли САЩ от Парижкото споразумение. Това обаче не допадна на бившия губернатор на Калифорния Арнолд Шварценегер. \n\r\nАктьорът и екоактивист нарече Тръмп \"мешуге\" - \"луд\" на идиш заради неразумното му решение, предаде Асошиейтед прес. \n \"Америка е повече от само Вашингтон или един лидер\", заяви Шварценегер. \n\r\nТой бе категоричен, че САЩ все още е част от Парижкото споразумение за борба с глобалното затопляне въпреки решението на федералното правителство, а документът от 2015 г. има широка подкрепа на местно и щатско равнище в Америка.\r\n                    \n                    \n                Пред делегатите, актьорът се закани: \"На следващата среща за климата догодина доведете тези местни лидери тук, за да участват в голяма конференция като тази, за да могат да разговарят пряко с вас. Ако направите това, аз Ви обещавам: ще се върна! (I'll be back).\"\n\r\nМрачно бе изказването и на известният британски естественик и популярен тв водещ сър Дейвид Атънбъро. Според него, човешката цивилизация може да се разпадне, ако световната общност не вземе адекватни мерки. \r\n\"В момента сме изправени пред създадено от човека бедствие с глобални измерения, най-голямата заплаха за нас от хилядолетия. Ако не вземем мерки, разпадането на цивилизациите ни и измирането на голяма част от природния свят се задават на хоризонта\", добави 92-годишният Атънбъро.\n\r\nНе толкова в полза на климата бе решението полският президент Анджей Дуда. Той бе категоричен, че страната му е енергийно зависима от въглищата и няма намерение да се отказва изцяло от горивото, от което Полша има в изобилие. Запасите й могат да стигнат за още 200 години.\r\n\"Няма планове да се откажем изцяло от въглищата. Те са стратегическото изкопаемо гориво\" на Полша, което гарантира енергийната й сигурност и суверенитет и ще е трудно да не го ползваме\", заяви Дуда.  /БТА/\r\n ", "date": "2018.12.03", "title": "Екоактивистът с мускули Шварценегер: Тръмп е \"луд\"!"}
{"url": "https://www.dnes.bg/sofia/2018/12/03/zaradi-otrovite-puskat-zeleniia-bilet-za-levche-v-sofiia.395456", "text": "Столичната община с извънредни мерки заради мръсния въздух.\n\r\nВъв вторник ще се продава т.нар. зелен  билет, който струва 1 лев. \n Този билет беше въведен миналата година отново заради замърсяването над нормата с фини прахови частици. \n\r\nЗеления билет се продава на пунктовете на Център за градска мобилност, касите на столичното метро, както и от водачите на превозните средства на градския транспорт и чрез мобилното приложение http://sofia.mpas.bg ., съобщиха от пресцентъра на общината. \n\r\nОсвен това с цел стимулиране използването на обществен транспорт, Столична община разкрива временни буферни паркинги в най-дясната пътна лента по основни входни булеварди на столицата – бул.\"Александър Малинов\"при метростанция \"А.Т.Балан\" и \"Бизнес парк София, бул.\"България\" между \"Т.Каблешков\" и \"Гоце Делчев\", при метростанция \"Дружба\"на бул.\"Цветан Лазаров\" и бул.Кръстьо Пастухов\", бул.\"Ботевградско шосе\" при спирката на трамвай №22, на бул.\" Царица Йоана\" при местростанция \"Люлин\", на бул.\"Панчо Владигеров\" при метростанция \"Сливница\" и \"Западен парк\". \n                    \n                    \n                \r\nПродължават и проверките на пунктове за вторични суровини, автокъщи, строителни обекти за нерегламентирано изгаряне на отпадъци, както и проверки за горене на отпадъци на открито в кварталите с най-много сигнали. \n\r\nПо препоръка на пулмолозите призоваваме хора с хронични респираторни и сърдечно-съдови заболявания да избягват продължителен престой навън, а директорите на училища и детски градини да не провеждат занятия на открито. \n\r\nПрепоръчва се да се носи плътен шал при излизане навън. \n\r\nШофьорите да не оставят автомобилите си с включен двигател, когато не са в движение.\r\n ", "date": "2018.12.03", "title": "Заради отровите пускат зеления билет за левче в София "}
{"url": "https://www.dnes.bg/stranata/2018/12/03/promociia-petdesetachka-mo-pusna-za-prodan-celi-55-apartamenta.395438", "text": "Цели 55 апартамента е пуснало ударно за продажба МО само в рамките на последните няколко месеца.\r\nОт публикуваната на сайта на ведомството информация за обявените търгове става ясно, че военнослужещите пазаруват жилища от армейския фонд на символични цени, като за апартамент в по-големите градове броят суми колкото например за един 20-годишен автомобил \"Фолксваген Голф 4\", пише \"Монитор\".\n\n\n\r\nЖилища, от които според МО армията не се нуждае, се предлагат из цялата страна.\r\nГолямо разнообразие за купувачите в офертите за апартаментите на промоция има и край морето, особено в Бургас, където обявената продажна цена за 75 кв. м е едва около 4000 лв., или около 50 лв. за квадрат. В същото време апартаментите в града вървят по около 1500 лв. за кв. м.\r\n                    \n                    \n                Във Варна пък жилище с площ 62 кв. м се продава за 4442 лв., докато цената за 80 кв. м апартамент в Пловдив е 20 бона, за 104 кв. м в Шумен мераклиите трябва да броят малко над 7000 лв., а за 72 кв. м в Сливен - 3907 лв.\r\nИзискването към купувачите е да имат поне три години стаж под пагон. При класирането на кандидатите за новата придобивка с голямо предимство се ползват наемателите, в случай че има такива, става ясно от документацията към търговете.\r\nСъщевременно се наблюдава сериозен наплив от страна на мераклиите във военна униформа да наемат квартира срещу символичен наем, особено в столицата, където за 16 апартамента са се записали 125 кандидати.\r\nИменно в София са и най-просторните жилища, като в някои от тях късметлиите ще могат да се ширят върху цели 113 квадрата.\r\nПри избора си за отдаването на имотите на Изпълнителна агенция \"Военни клубове и военнопочивно дело\" съответните комисии вземат предвид както числеността на семействата, така и чина на кандидата и прослуженото му време в армейските редици.\r\n ", "date": "2018.12.03", "title": "Промоция \"Петдесетачка\"! МО пусна за продан цели 55 апартамента "}
{"url": "https://www.dnes.bg/sofia/2018/12/03/kato-na-film-myj-nahlu-na-dondukov-2-zaplashi-nso.395458", "text": "Криминално проявен мъж на 71 години е нахлул в приемната на президентството, съобщи Нова телевизия. \r\nТой влязъл през страничния вход на сградата и настоявал да се срещне с президента. \r\nЗащо, все още не е ясно.\r\nСградата на \"Дондуков\" 2 е строго охранявана и всеки, който влезе, трябва да бъде проверен за оръжие и опасни предмети.\r\nТака гардовете от НСО откриват пистолета, както и два пълнителя.\r\nПрестъпникът е заплашил гардовете.\r\nОт НСО пък е подаден сигнал и той е бил задържан от  жандармерията, разположена пред президентството.\r\nВсе още не са ясни мотивите на възрастния мъж.  \r\nОтведен е в Първо районно управление за разпит.\r\n ", "date": "2018.12.03", "title": "Като на филм: Мъж нахлу на \"Дондуков\" 2, заплаши НСО"}
{"url": "https://www.dnes.bg/notifikacii/2018/12/03/tyrsi-se-syzdateliat-na-gmo-bebetata-lulu-i-nana.395455", "text": "Хъ Джинкуей, който стана известен с това, че е създал първите ГМО-бебета изчезна, съобщава Daily Mail. \r\nМестонахождението на китайския учен е неизвестно от няколко дни. Макар че в Китай не е забранено да се правят подобни експерименти с ембриони за разлика от останалия свят, някои медии подозират, че Джинкуей е бил арестуван.\r\nДруги пък твърдят, че китаецът е поставен под домашен арест в Шънджън, след събитие в Хон Конг, но от университетът, в който Хъ работи отричат тази информация.\r\nМиналата седмица, Хъ Джинкуей публикува видео, в което обяснява как е създал ГМО-бебетата Лулу и Нана.\r\nБаща им е болен от ХИВ, а експериментът на китаеца направил децата рецистентни към опасния вирус. Световната научна общност реагира остро на действията на Джинкуей. \r\nШокирани бяха и колегите му от университета, които бяха категорични, че мъжът бил в неплатен отпуск и те нямали никаква идея с какво се е захванал. \r\n ", "date": "2018.12.03", "title": "Търси се: Създателят на ГМО-бебетата Лулу и Нана"}
{"url": "https://www.dnes.bg/stranata/2018/12/03/sofiianci-dishat-otrovi-prez-uikenda-3-pyti-nad-normata.395444", "text": "В събота въздухът в София е бил замърсен два пъти над нормите, в неделя – три пъти. Това призна екоминистърът Нено Димов в Катовице, където се провежда Конференцията на страните по Рамковата конвенция на ООН за изменението на климата (COP24).\n\n\n\r\n\"Това е безспорен факт. Правим засилени проверки със Столичната община от началото на сезона. При всички положения това не е достатъчно\", коментира той, цитиран от bTV.\r\nСпоред него обаче има много силна атака върху това да бъде спряно използването на дрехи \"втора ръка\" за отопление. \r\nУправляващите подготвиха промени в Закона за управление на отпадъците, с които се въвежда продуктова такса за всички лица, които пускат на пазара дрехи и обувки, включително втора употреба\r\n                    \n                    \n                Нено Димов директно нападна БСП, че опитват да спънат промените.\r\n\"В \"Позитано\" 20 много активно възпират този процес – нещо, което считам, че е твърде популистко на този етап. Но без политически консенсус трудно може да вървим напред по този казус. Проблемът е сериозен, трудно се върви напред, но все пак имаме успехи. Вече 7 града излизат от сферата на наказателните процедури и постигат годишните критерии и средните норми за качеството на въздуха, за съжаление останалите не се доближават\", посочи Димов.\r\nДоговореното Парижко споразумение трябва да се следва, но по-високи амбиции към днешна дата България не може да не може да подкрепи, добави министърът.\r\n\"Трябва да сме наясно, че тези амбиции ще дадат резултат в следващите десет години. Нека да видим първо какъв е резултатът, преди да говорим дали тези амбиции трябва да се завишат или посоката трябва да бъде различна. Така или иначе защитата на българската енергетика е важна, защото това е предмет на националната сигурност, това е въпрос да запазим тока по-евтин за българските граждани и за българската икономика\", каза още Димов.", "date": "2018.12.03", "title": "Софиянци дишат отрови! През уикенда – 3 пъти над нормата"}
{"url": "https://www.dnes.bg/cars/2018/12/03/vnimanie-kakvo-ne-triabva-da-pravim-s-kolata-si-prez-zimata.395417", "text": "Астрономическата зима на практика още не е настъпила, но снегът и студът вече дойдоха. И няма да си тръгнат през следващите 3-4 месеца.\r\nТова е най-тежкият сезон не само за хората, но и за автомобилите. Сутрин трябва да се излиза по-рано, за да се изчисти колата, която може да не се отвори или пък да не запали.  публикува за вас няколко съвета за неща, които не бива да се правят с автомобила в студа.\n\r\n\n\r\nДа залееш замръзналата ключалка на автомобила с гореща вода общо-взето е доста глупава идея. Разбира се, ако преди това собственикът на колата не е подготвил известна сума пари за боядисвани и за смяна на уплътнения. Факт е, че горещата вода ще разтопи леда, но тя ще попадне върху уплътнителите и върху механизма за заключване. И на следващата сутрин ще се налоги да размразявате и него.\n                    \n                    \n                \r\n\n\r\nНищо против WD-40, но това не е панацея. В случая проблемът е, че то премахва не само влагата, но и смазката. Тоест, не само защитава от конденза, но и ускорява износването на триещите се детайли. Така че задължително трябва да се използва в комбинация с нормална смазка.\n\r\n\n\r\nСлед всеки снеговалеж по пътищата се появят голям брой шофьори, чийто обзор на пътя е силно ограничен, тъй като не са изчистили изцяло стъклото на автомобила си. Обикновено през погледа има има амбразура, през която виждат пред себе си, но не и настрани. Те се превръщат в потенциални убийци на пътя, тъй като ги е домързяло по една или друга причина да изчистят колата си преди потегляне.\n\r\n\n\r\nАко автомобилът не запали в самото началото, няма никаква логика да се върти упорито стартера до безкрай. Причината за подобен проблем обикновено е в качеството на горивото и в екологичните норми. Колкото по-висок е \"евростандартът\" на даден автомобил, толкова по-бедна смес използва той за стартиране на мотора. А това не се отразява добре в студа.\n\r\n\n\r\nЕдин от вечните спорове е дали двигателят трябва да бъде оставен да достигне нормална работна температура преди потегляне. Докато това стане, колата ще изгаря някой друг литър гориво в повече. С турбодизела в студа е още по-зле, тъй като този тип мотори загряват само при движение.\n\r\nВпрочем, през зимата този проблем не е толкова актуален, тъй като студеният мотор по правило работи по-зле. Почистването на снега от автомобила обаче отнема около 5 минути, които са напълно достатъчни, за да може маслото да достигне до всички части на мотора. След което може да се потегли, без да се забравя, че трябва да загреят и други системи и елементи – амортисьорите, усилвателят на волана и маслото в скоростната кутия.\n\r\n\n\r\nНай-лошото свойство на горивото в автомобила е, че той свършва. Случва се, след уморителен работен ден водачът да реши да пропусне посещение на бензиностанцията. Малкото гориво обаче е сериозен проблем, тъй като колкото повече празно пространство има в резервоара, толкова повече влага се кондензира вътре. И когато колата изстине, тя са кристализира, това затруднява работата на бензиновата помпа.\n\r\n\n\r\nВсъщност, автомивката убива боята и лака, както го прави и горещата вода, макар и не толкова ефективно. Това не означава, че колата те трябва да се мие през зимата, но е хубаво това да става по-рядко. Особено, ако температурите навън паднат под минус 10 градуса по Целзий.\n\r\n\n\r\nАко не разполагате с топъл гараж и автомобилът ви живее на улицата, топлите паркинги (на МОЛ-овете, например) са негов върл враг. Докато вие си обикаляте безгрижно в търговския център, колата се размразява. Освен това, по такива места влажността е доста голяма. Резултатът е замръзнали дръжки и стъкла на следващата сутрин.\n\r\n\n\r\nКогато трябва да паркиране под наклон, ръчната спирачка е отличен помощник. Проблемът е, че при студено и влажно време в барабана и спирачния диск лесно прониква вода, която обаче не изсъхва. Конструкцията на целия механизъм на ръчната спирачка е такъв, че се сваля доста трудно, за да бъде подсушена. Съответно никой не го прави и влагата остава.\r\n", "date": "2018.12.03", "title": "Внимание! Какво не трябва да правим с колата си през зимата?"}
{"url": "https://www.dnes.bg/obrazovanie/2018/12/03/tyjna-statistika-290-ot-2400-uchilishta-inovativni.395431", "text": "Вече втора година училищата представят проекти за иновации и 290 училища от 2400 училища в страната са иновативни, или това са около 12-13 процента от българските училища. Този процент все още е малък, но има и други училища, които не са кандидатствали с иновативни проекти, но имат добри иновативни практики, каза  министърът на образованието и науката Красимир Вълчев на първия национален форум за иновациите в образованието.\r\nИ уточни, че едно училище, ако е иновативно, това не означава, че във всичките класни стаи се работи с иновативни методи.\r\nМОН и регионалните управления по образованието трябва да подпомагат и насърчават училищата да правят иновации и да им дадат по-голяма свобода за това, заяви Вълчев. Той добави, че целта е повече иновативни елементи да има в организацията на учебния процес, в съдържанието на обучението, в учебните програми и най-вече в методите на преподаване, като всичко това се разрешава от Закона за предучилищното и училищното образование.\r\n                    \n                    \n                Иновативният и креативният учител е най-ценната иновация, и преди всичко трябва да имаме добри учители във всички училища, отбеляза министър Вълчев по повод на изнесени данни на форума, че най-малко иновативни са професионалните училища, а най-иновативни са профилираните гимназии. Иновациите обаче не трябва да бъдат самоцелни, а да са насочени към подобряването на образователните резултати на учениците и целта на днешния форум е да дадем този сигнал, за да кажем, че разчитаме на иновативните училища и учители, коментира образователният министър.\r\nПо думите му на отрасловия съвет през миналата седмица за подписването на анекса за увеличението на учителските заплати с 20 процента от 2019 г. е било коментирано със синдикатите, че училищата се справят с веществената издръжка, но в най-голяма степен имат нужда от средства за развитие. Те са им необходими за съвременни образователни ресурси, за иновации, за въвеждането на информационните технологии и това ще бъде приоритет на бюджетната политика в сектора, каза министър Вълчев, цитиран от БТА.\r\nТой съобщи, че в момента се дават относително малко средства - 11-12 милиона лева, за подобряване на материалната база и за развитие на училищата, но няма средства, които да бъдат в бюджетите на всички училища, за да се насочат за развитие, освен тези 25 лева, предоставяни на ученик.\r\nНай-честите иновации в училищата са свързани с методите на преподаване, с мотивирането на учениците да учат, със създаването на по-благоприятна среда за учене, с въвеждането на информационните технологии в образователния процес, обясни министър Красимир Вълчев. Той съобщи, че ще се използва моделът на програмата \"Еразъм\", за да се насърчат училищата да обменят добри практики, да правят партньорства и да се подпомагат взаимно за въвеждането на иновациите. В началото на следващата година ще бъде създадена такава програма, заедно с националните програми в образованието за 2019 г., като тя ще започне минимум с 1,5 милиона лева за обмяна на опит между училищата за иновации, но занапред тези средства ще се увеличават.", "date": "2018.12.03", "title": "Тъжна статистика: 290 от 2400 училища – иновативни!"}
{"url": "https://www.dnes.bg/notifikacii/2018/12/03/trudno-se-spraviame-s-izvynredni-razhodi-a-za-praznici.395454", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Над 50% от българите не могат да се справят с посрещането на извънредните разходи, сочи проучване на Евростат. В допълнение на това пък, 46% от сънародниците ни признават, че не са успели да спестят пари. А идват празници... \n\n\r\nВероятно и тази година няма да можем да посрещнем коледните празници, както бихме искали и няма да успеем да купим всички подаръци, които ни се иска, за близките си. Можем ли да си правим сметката - коментар в предаването \"Директно\" по телевизия  на кредитния консултант Николай Устамитев.\n                \n                \r\n\"Не сме на последно място в изследването, но това, че го има, значи че нещо в нашата нагласа или подготовка за тези разходи куца\", заяви Устамитев. \n\r\nПо думите му е добре всеки от нас да има т.нар. \"авариен фонд\", към който да се обърнем, когато изпаднем трудно.\n\r\n\"Харченето е навик, пестенето също е навик. Трябва да има последователност и повторяемост на действията\", посъветва кредитния консултант. \n\r\n\"Всички знаят правилото \"плати първо на себе си\". Трябва да отделим 10% от заплатата си веднага, след като я получим“, коментира още Устаматов. \n\r\n\"В структурата на един портфейл има разходи, без които не можем, и разходи, които не са съвсем нужни. Тези, които не са нужни, се отнасят до стандарта на живот или т.нар. \"желани разходи\", каза още кредитният консултант.", "date": "2018.12.03", "title": "Трудно се справяме с извънредни разходи, а за празници..."}
{"url": "https://www.dnes.bg/politika/2018/12/03/sociolozi-s-prognoza-shte-glasuvame-tri-pyti-2019-a.395439", "text": "След 30 години демокрация имаме Изборен кодекс (ИК), който е съмнителен, с огромни възможности за деформация на изборния процес. Кодексът е далеч от съвършеното, коментира социологът Кольо Колев на национална конференция, посветена на изборните системи.\n\r\nТой изброи няколко пречки пред нашата избирателна система. Едната, според него, е че всяка изборна система допуска възможност за бонифициране на едни политически партии за сметка на други, преди всичко с подбора на гласоподавателите.\r\n\"Мятаме се от мажоритарна към по-мажоритарна система, към чисто пропорционална, към уседналост, машинно гласуване - в тези неща има проекция на чисто политически интереси\", отбеляза Колев.\r\n                    \n                    \n                Социологът е убеден, че машинното гласуване, именно защото засега се провежда заедно с бюлетини на хартия, не може да реши проблема с порочните практики, въпреки, че по принцип, при него няма недействителни гласове.\r\nСоциолозите, по думите му, също са \"набъркани в тази каша\", защото не говорят в един глас, което позволява в пролуките да се вбие политиканството, популизъм. За електронния вот смята, че системата е първоначално пробита, тъй като в нея няма доверие.\r\nКольо Колев прогнозира, че догодина е възможно, вместо два, да имаме три вота - евро, местен и предсрочен парламентарен.\r\n\"Когато нещо започне да се дъни през седмица, трябва да се мисли за нова конфигурация, скандалите не са случайност, а са предизвикани от негативната селекция в администрацията\", мотивира прогнозата си той, цитира от \"Дарик\".\r\nЕкспертите по изборното законодателство са разделени за уседналостта. Според Колев и Михаил Константинов е хубаво да има широк дебат за въвеждане на изискването и за парламентарния вот. Против е Юлий Москов, според когото, гражданите имат равни права да гласуват и това се гарантира от конституцията, а не от ИК.\r\nИма компактни групи, например в Турция, които биха могли да обърнат вота, защо на местните избори да има уседналост, а да не важи за парламентарните, са аргументите на привържениците на уседналостта и при вота за НС.\r\nСпоред Михаил Константинов гласуването в чужбина няма никакво електорално значение. Гласуването зад граница променя средно по мандат и половина на избор.\r\n\"В 21-ви век, когато хората пътуват, работят на различни места, да се връщаме къде хората прекарват повече време, е безумно\", опонира Павлов.", "date": "2018.12.03", "title": "Социолози с прогноза: Ще гласуваме три пъти 2019-а!"}
{"url": "https://www.dnes.bg/rusia/2018/12/03/v-ukraina-svikaha-rezervisti-zaradi-naprejenieto-s-rusiia.395437", "text": "Украинският президент Петро Порошенко обяви днес частичен призив на резервисти за военна подготовка на фона на напрежението в отношенията с Русия, като отбеляза, че страната трябва да укрепи отбраната си, за да даде отпор на заплахата от руско нахлуване, предаде Асошиейтед прес.\n\r\nКремъл отхвърли твърденията на украинския лидер като \"абсурдни опити\" за нагнетяване на обстановката след инцидента на входа на Азовско море на 25 ноември, когато руската брегова охрана задържа три украински кораба заедно с екипажите им - общо 24 моряци.\n\r\nПорошенко отговори с въвеждането на военно положение за 30 дни в голяма част от Украйна. Украинските власти забраниха влизането в страната на всички мъже с руско гражданство на възраст между 16 и 60 години, което според президента е свързано с нуждата да се попречи на Русия да дестабилизира още повече Украйна.\n\n\n\n\r\n                    \n                    \n                Порошенко каза днес, че част от привиканите резервисти ще бъдат обучавани в рамките на военното положение, и добави, че някои военни части ще бъдат предислоцирани с цел укрепване на отбраната на страната пред заплахата от руско нахлуване.\r\nПрез уикенда украинският президент каза, че Русия е струпала големи войски край двустранната граница, и я обвини, че се готви да нахлуе в Украйна. Той също така обвини Москва, че е блокирала украинските пристанища на Азовско море.\n\r\nГоворителят на Кремъл Дмитрий Песков на брифинг за журналисти в руската столица днес опроверга тези твърдения и ги окачестви като \"абсурден опит за изостряне на напрежението\", предаде Асошиейтед прес, цитирана от БТА.\n\r\nНа задържаните от Русия в Керченския проток украински моряци и служители на Службата за сигурност на Украйна е предявено обвинение в незаконно пресичане на руската граница, съобщи за ТАСС адвокатът на един от арестуваните. Той каза, че от момента на ареста още не се е срещал със своя клиент и не знае \"предадени ли са документите в Москва и кой се занимава с разследването\". Според него доброволци са донесли в следствения изолатор (в Москва, където са прехвърлени всички задържани) събраните вещи на моряците.\n\r\nЧленовете на екипажите на арестуваните кораби, общо 24-ма украински граждани, са задържани за двумесечен срок до 25 януари.\r\n ", "date": "2018.12.03", "title": "В Украйна свикаха резервисти заради напрежението с Русия"}
{"url": "https://www.dnes.bg/politika/2018/12/03/karakachanov-svalia-siniata-pomiritelna-kaska-pisna-mi.395403", "text": "Състоянието на коалиция \"Обединени патриоти\"(ВМРО, НФСБ и Атака) за съжаление е хлабаво, обяви в Русе вицепремиерът и военен министър Красимир Каракачанов.\n\n\n\n\r\n\"Който ще работи, да работи от коалицията. Няма да се опитвам повече да се правя на помирител. Писна ми, губи ми времето, къса ми нервите и е безсмислено\", каза той цитиран от БТА.\r\nПо думите му трите партии са се събрали да покажат, че може да се работи по нов начин, като лично той се опитвал да прави това в министерството, за което отговаря, както и колегите му от ВМРО - чрез законодателни инициативи.\r\n\"Бавачка повече няма да бъда. Ако има здрав разум, ще се явим заедно на евроизборите. Добронамерени сме. Смятаме, че коалицията трябва да се запази\", подчерта вицепремиерът.\r\n                    \n                    \n                По думите му това би било правилното и честно решение спрямо хората, които са гласували за коалицията на президентските избори и на парламентарните избори.\r\nКаракачанов коментира още, че към момента не вижда необходимите обективни условия за предсрочни парламентарни избори, както и евентуална алтернатива на управлението.\n\r\n\"Ако БСП и ДПС са ни алтернативата, по-добре да няма такива избори\", каза лидерът на ВМРО.", "date": "2018.12.03", "title": "Каракачанов сваля синята (помирителна) каска: Писна ми!"}
{"url": "https://www.dnes.bg/stranata/2018/12/03/desetina-koli-vyv-verijen-incident-v-burgas.395420", "text": "\n\r\nДесетина автомобила се нанизаха във верижна катастрофа тази сутрин в Бургас, видя репортер на Булфото.\r\nПътният инцидент е станал на надлез \"Владимир Павлов\", в посока жк \"Меден рудник\". Няма информация за пострадали хора. \r\nПо някои от колите обаче са нанесени по-големи материални щети. \r\nКъм момента все още не е ясно какви са причините за инцидента, но най-вероятно става въпрос за неспазване на дистанция и висока скорост, предвид пътните условия - мъгла и мокра настилка.", "date": "2018.12.03", "title": "Десетина коли във верижен инцидент в Бургас"}
{"url": "https://www.dnes.bg/health/2018/12/03/za-kakvo-pomaga-trynkata.395241", "text": "Трънката е широко разпространено диво растение по нашите ширини. Много хора я смятат за отровна, защото расте почти навсякъде без надзор, а лилаво-сините ѝ ситни плодчета много наподобяват тези на боровинката. И тъй като много хора погрешно смятат, че трънката е отровен близнак на боровинката, не посягат към нея.\r\nВсъщност трънката е много полезен диворастящ плод. Тя принадлежи към семейство Розови, част от които е и сливата. Разпространена е не само почти по цялата територия на България, но и в други части на Европа, Западна Азия и Северозападна Африка.\r\nТрънката се разлиства през март и април. Вирее в гори и храсталаци, около крайградски пътища, в зоните на ниските гори в низините предимно на около 1200 метра надморска височина.\r\n                    \n                    \n                Растението все пак съдържа две отровни вещества – амигдалин и пруназин. Те обаче не са опасни за здравето в малки количества.\r\nЦветовете на трънката съдържат полезни флавоноиди, цианогенни гликозиди и захари. Плодовете също са богати на глюкоза, захароза, пектин, антицианови багрила, витамин С и органични киселини.\r\n", "date": "2018.12.03", "title": "За какво помага трънката?"}
{"url": "https://www.dnes.bg/muzika/2018/12/03/polugolata-bulka-pred-nevski-za-izkustvoto-granici-niama.395386", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПолугола булка на фона на храм-паметника \"Александър Невски\" скандализира социалните мрежи. Оказа се, че разсъблеченото момиче всъщност участва в музикален клип. В главните роли: \"Мис Плеймейт\" 2018 Жанета Осипова и режисьорът Георги Георгиев - Готи.\n\n\r\n\"Всичко се случи спонтанно. Нямахме конкретна идея за клипа. Моето събличане е извън храма и недоумявам защо недоволството непрекъснато расте\", коментира в \"България сутрин\" Жанета Осипова.\r\nРежисьорът Георги Георгиев обясни, че е правил много други сериозни проекти като документалния филм \"Осмото чудо\", но тогава нито една медия не била заинтересована.\r\n                    \n                    \n                \"Явно това е начинът някой да ти обърне внимание. \"Правиш ме крейзи\" е едно дискотечно парче. Песен, в която искаме да покажем една красива дама, която ме прави \"крейзи\" и това е в основата на нещата\", коментира той пред .\r\nСпоред \"Мис Плеймейт\" 2018 за изкуството няма граници. Тя беше категорична, че не се притеснява и не се срамува от това, което е направила и не смята голотата за нещо неестествено.\r\nДвамата споделиха, че има много коментари, но не са само отрицателни, а има и много положителни. До края на седмицата клипът се очаква да бъде готов.\r\nНа финала Георгиев допълни, че това е само част от проекта и тепърва ще се случват много неща.\n\r\n ", "date": "2018.12.03", "title": "Полуголата булка пред \"Невски\": За изкуството граници няма!"}
{"url": "https://www.dnes.bg/sofia/2018/12/03/spasi-sofiia-iskat-da-spasiat-sofiia-ot-smoga.395385", "text": "\nПоредна година, в която виждаме и вдишваме превишената норма на фините прахови частици във въздуха на нашата европейска столица. Не са ни нужни уреди, за да измерим наличието на замърсяване. Можем да го видим с очите си и да го усетим с обонянието си. Съвсем скоро ще можем и да усетим вкуса на въздуха в София.\r\nВ интервю пред БНР, Гергин Борисов от \"Спаси София\" обвини Столичната община в бездействие по отношение на мръсния въздух. \n\r\n\"Г-жа Фандъкова може по цял ден да си седи във Facebook и да прави призиви, но това няма да реши проблема. Когато призоваваш хората да използват градския транспорт, трябва да осигуриш адекватни интервали. Трябва да осигуриш повече превозни средства и абсолютен приоритет на улицата. А общината се провали, това е титаничен провал\", коментира той.\r\n                    \n                    \n                По думите му безплатното осигуряване на буферните паркинги до метрото не е мярка.\r\n\"Градът има огромни превишения. В пъти над нормата. Много повече от лъжата на г-жа Фандъкова, че е 2 пъти над нормата. Незаивисимите измервателни станции показват, че замърсяването в момента в София е 400 пункта при допустими 50\", уточни Борисов.\r\nСпоред него активирането на \"Зеленият билет\" след трети ден превишение на нормите за замърсяването е абсолютна глупост.\r\n\"При трети ден превишение трябва да има драстични мерки - затваряне на булеварди, спиране на движението в центъра. Не можем всяка година да лъжем софиянци, че замърсяването не е сериозно\", обясни той.\r\n\"Столичната община има пълен контрол върху организацията на движението и тя може да го спре. Г-жа Фандъкова от Мерцедеса на НСО с хубавата изолация просто не вижда този проблем\", допълни още Гергин Борисов. ", "date": "2018.12.03", "title": "\"Спаси София\" искат да спасят София от... смога"}
{"url": "https://www.dnes.bg/world/2018/12/03/turchin-jivee-27-g-na-letishte-v-istanbul.395406", "text": "Турчин вече 27 години живее на летище \"Ататюрк\" в Истанбул, но ще бъде принуден да го напусне от началото на новата година, тъй като то ще престане да функционира и ще бъде заменено от новопостроеното, трето летище на мегаполиса, съобщава Анадолската агенция.\n\r\nИсторията на Байрам Тепели е подобна на тази на иранеца Мехран Карими Насери, прекарал 18 години от живота си на летище \"Шарл де Гол\" в Париж и вдъхновил филма на Стивън Спилбърг от 2004 г. \"Терминалът\" с участието на Том Ханкс и Катрин Зита-Джоунс.\n\r\nТурчинът споделя, че след близо 30 години на летището го чувства като свой дом и е свързан с много спомени с него. Мъжът с тъга очаква моментът, в който ще трябва да го напусне.\n                    \n                    \n                \r\n\"Много съм тъжен, че закриват летище \"Ататюрк\", споделя той. \"За мен то е като дом, много ще ми липсва\".\n\r\nНа аеропорта Тепели се озовал, след като на 27-годишна възраст напуснал родната Бурса и отишъл в Истанбул. Там той си намерил работа във фирма за почистване и бил изпратен на летището. Дори и след като се наложило да напусне тази работа, Тепели останал на летището. Благодарение на хората той не гладувал и никога не бил сам, пише БТА.\n\r\nНезависимо от обстоятелствата мъжът запазил стандартите си за чистота. Всяка вечер, преди да си легне, той посещава тоалетните на летището, откъдето си набавя хигиенни материали и внимателно почиства креслата в терминала, на които прекарва нощта.\n\r\nПо време на продължителния си престой на летището Тепели е създал много приятелства, както с персонала, така и с пътници.\r\n ", "date": "2018.12.03", "title": "Турчин живее 27 г. на летище в Истанбул "}
{"url": "https://www.dnes.bg/travel/2018/12/03/koledni-elhi-ozariha-vitleem-i-rio-de-janeiro.395359", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКоледните елхи във Витлеем и Рио де Жанейро светнаха и озариха всичко наоколо. И така беше дадено началото на празничния сезон.\n\r\nСтотици се събраха пред църквата \"Рождество Христово\" във Витлеем за традиционното запалване на светлините на гигантското коледно дърво. Разноцветни фойерверки отбелязаха началото на празниците. Дървото е с впечатляващи размери, предаде .\n\r\nТо е високо 16 метра и половина, а украсата му се състои от 2000 играчки и 500 светлини. Очаква се стотици хиляди туристи да посетят библейския град за Коледа.\n\r\nКоледно настроение и в Рио де Жанейро. По традиция в града беше запалено беше плаващото дърво в крайбрежния град. Хиляди туристи и местни жители отидоха на лагуната, за да се насладят на гледката. А седем минутно светлинно шоу озари небето.\n                    \n                    \n                \r\nЗа първи път плаващото коледно дърво се появява през 1996 година и осветлението му става третото по големина туристическо събитие в Рио де Жанейро след карнавалните празници и псорещането на Нова година на плажа Копакабана.\n\r\n\r\n ", "date": "2018.12.03", "title": "Коледни елхи озариха Витлеем и Рио де Жанейро"}
{"url": "https://www.dnes.bg/cars/2018/12/03/napuk-na-modata-noviiat-seat-leon-sedan.395410", "text": "Във време, в което много производители се отказват от седаните в полза на кросоувърите, ръководството на Seat се е решило на рискован ход – следващото поколение на най-популярния модел на марката Leon ще се предлага и като седан, който ще прави компания на традиционните хечбек и комби, съобщава испанското издание Motor.\r\nЛюбопитното е, че изданието определя новата версия на Leon именно като седан, въпреки, че в Европа лифтбекът Toledo също се продава като такъв. Затова и не е съвсем ясно дали това ще бъде точно Leon с 4 врати или става дума за модел с 5 врати, които прилича на седан.\n\r\nИзвестно е, че четвъртата генерация на модела ще бъде представена на автосалона в Женева през март догодина. Там ще дебютира концептуалният вариант на Leon, докато серийната машина ще е готова едва в края на 2019 г. Седанът ще излезе през 2020 г., като идеята е той да се конкурира с 4-вратите модификации на Ford Focus и Mazda3.\n                    \n                    \n                \r\nЗа новия Seat Leon се знае, че е изграден на платформата MQB Evo, като дизайнът му ще използва елементи от кросоувъра Tarraco. В гамата двигатели ще попаднат 3-цилиндров TSI с обем 1,0 литър, 4-цилиндров 1.5 TSI, както и дизели - 1.6 TDI и 2.0 TDI. Ще има и версия \"мек хибрид\"със стартер-генератор и малък акумулатор. За хечбека и комбито са предвидени спортни модификации Cupra, но седанът няма да получи такава.\n\r\nКато цяло Leon е най-успешният модел на Seat, като за първите 9 месеца на 2018 г. от него в Европа са продадени близо 113 000 бройки (+1,8% повече от същия период на 2017 г.). На втора позиция е Ibiza с 86 085 продажби (-4,8%).\r\n", "date": "2018.12.03", "title": "Напук на модата: Новият Seat Leon – седан"}
{"url": "https://www.dnes.bg/stranata/2018/12/03/tyrnovec-iztreshtia-blyska-i-podpali-avtomobila-si.395381", "text": "27-годишен мъж от Велико Търново е запалил лекия си автомобил, установиха служители на полицейското управление в областния град.\n\r\nВ неделя в 18:45 ч. е получен сигнал за горящ лек автомобил на автополигона до гробищния парк в старата столица.\r\nНа мястото са били изпратени екипи на пожарната. До намесата им огънят вече е бил унищожил изцяло автомобила.\r\nВ хода на разследването е установен собственикът на возилото, както и че същия ден той сам е закарал автомобила на полигона, умишлено го е блъскал и повредил, след което го е запалил и оставил да изгори.\r\nПо случая е образувано досъдебно производство.", "date": "2018.12.03", "title": "Търновец изтрещя: Блъска и подпали автомобила си!"}
{"url": "https://www.dnes.bg/notifikacii/2018/12/03/gruzinec-zadyrjan-za-podkup-na-nash-granichar.395389", "text": "Грузински гражданин е задържан за подкуп на граничен полицай на \"Капитан Андреево\", съобщиха от Пловдивската апелативна прокуратура.\r\n40-годишният П.Г. дал парите, за да бъде пропуснат заедно с още двама грузинци и техните коли през границата на страната ни в Турция.\r\nСлужителите на граничния полицейски участък установили, че документите на трите автомобила не били изрядни и отказали да ги пропуснат. За да преминат, обвиняемият дал на служител 30 евро. Той обаче не приел дадения му подкуп и подал сигнал.\r\nОбвиняемият П.Г. е задържан за 72 часа с постановление на наблюдаващия прокурор.\r\nПредстои да бъде внесено искане в съда за вземане на мярка за неотклонение \"задържане под стража\".", "date": "2018.12.03", "title": "Грузинец задържан за подкуп на наш граничар "}
{"url": "https://www.dnes.bg/zvezdi/2018/12/03/mariia-ilieva-potvyrdi-otglejdam-sama-sina-si.395413", "text": "Мария Илиева е приключила окончателно връзката си с Георги Михайлов, който е баща на детето ѝ. Това потвърди самата тя и уточни, че отглежда малкия Александър сама. \r\nПрез лятото певицата показа годежен пръстен и всички очакваха да мине под венчило, но по-късно се появиха слухове, че тя и приятелят ѝ не живеят заедно.\r\n\"Справям се чудесно, чувствам се окрилена, че мога едновременно да работя и да бъда майка\", коментира Мария и изтъкна, че нейната майка много й помага с бебето, а когато има повече ангажименти, ползва помощта на две бавачки.\r\n\"Обичам често да анализирам себе си, обичам да си откривам грешките. Не ме е страх да погледна себе си, когато греша. Аз съм безкрайно щастлив и обичан човек\", обясни още тя.\r\n                    \n                    \n                Наскоро изпълнителката обяви, че пуска нов албум, в който ще събере най-популярните си парчета. На въпрос дали не е рано за това, тя изтъкна, че много малко нейни колеги могат да се похвалят с толкова хубави песни, които се помнят.\r\n\"Чувствам се реализирана. Това ми дава достатъчно спокойствие и свобода да правя изборите в живота ми, които смятам за правилни\", каза Илиева пред bTV, чийто син ще стане на 1 годинка в края на януари.\r\nПевицата коментира и обвиненията на Атанас Колев (за когото се говори, че е едно от бившите ѝ гаджета, че тя е изтрила всичките му песни от интернет. По думите ѝ, той не е спазил уговорката и накрая отказал да подпише договор с нейната звукозаписна компания.\r\nЗатова екипът ѝ решил да премахне общите им парчета. \"Инвестицията ни в Колев няма как да бъде възвърната\", отсече изпълнителката. \r\n", "date": "2018.12.03", "title": "Мария Илиева потвърди: Отглеждам сама сина си!"}
{"url": "https://www.dnes.bg/televizia/2018/12/03/dido-razgromi-nai-opitniia-na-arenata-vyv-fermata.395393", "text": "В неделя вечер на арената за дуели във \"Фермата: Съединение\" вокалистът на D2 Деян Каменов разгроми един от най-опитните участници в четвърти сезон - 28-годишният Симеон Томов.\r\nЕмигрантът във Франция отпадна само две седмици преди финала на шоуто, но се доказа като един от изявените играчи и остави зад гърба си три ратайства и четири дуела на Арената.\r\nОт другата страна, Дидо, който е един от популярните участници в предаването, записа втора победа в битките за оставане в шоуто и така направи още една стъпка към големия финал в шоуто. Той удържа категорична победа над \"нумеролога на стопанството\"  в един от най-оспорваните дуели за сезона. След четири драматични битки, непобедимият досега Симеон напусна шоуто без нито една спечелена точка. \r\n                    \n                    \n                \"Не успях да оправдая очакванията си да стигна до финал. Разочарован съм, но въпреки това се радвам, че останах във \"Фермата\" 12 седмици, а не отпаднах в първата, от което се страхувах\", коментира емигрантът, който сподели, че участието му в шоуто е сбъднат сън.\r\nВ същото време вокалистът на D2 Дидо и спортната звезда Ваня Стамболова са най-дълго оцелелите популярни участници във \"Фермата\" от всички сезони на шоуто досега. ", "date": "2018.12.03", "title": "Дидо разгроми най-опитния на арената във \"Фермата\""}
{"url": "https://www.dnes.bg/balkani/2018/12/03/saraevo-nai-zamyrseniiat-grad-v-sveta-v-nedelia.395412", "text": "Сараево в неделя бе най-замърсеният град в света с индекс на качеството на въздуха от 268 единици, съобщи американското посолство въз основа на данни, които е събрало от градовете, в които има посолства на САЩ, съобщи Танюг.\n\n\r\nВ 14 ч. в неделя Сараево е било по-замърсено и от Пекин, чийто индекс на качество на въздуха е бил 242, съобщи Радио-телевизията на Република Сръбска.\r\nСтойности на индекса на качество на въздуха между 201 и 300 могат да предизвикат сериозни здравословни проблеми, се казва в предупреждението, в което се обяснява, че посолството на САЩ в Сараево притежава оборудване за следене на качеството на въздуха, пише БТА.\r\n ", "date": "2018.12.03", "title": "Сараево - най-замърсеният град в света в неделя"}
{"url": "https://www.dnes.bg/notifikacii/2018/12/03/radev-ot-katovice-ne-na-namaliavaneto-na-emisiite-parnikovi-gazove.395418", "text": "България продължава да работи с всички партньори в областта на климатичните промени за пълно прилагане на Парижкото споразумение, по-нататъшна ревизия или увеличаване на амбицията за намаляване на емисиите на парникови газове обаче не съответства на нашите национални интереси.\r\nТова заяви президентът Румен Радев пред участниците в Конференцията на страните по Рамковата конвенция на ООН за изменението на климата (COP24), която се провежда в полския град Катовице, предаде БТА.\r\nНие разглеждаме социалния аспект като фактор от първостепенна важност за запазването на хиляди работни места, посочи българският държавен глава.\r\nТрябва да разработваме и прилагаме механизми, създаващи предвидими правила за прилагане, стимулиращи конкурентоспособността на индустрията, смята Радев.\n\n\n\n\r\n                \n                България и Европейският съюз вече изпълняват ангажиментите си по втория период на задължения по Протокола от Киото.\r\n\"Ние сме на път да преизпълним целта от намаляване на емисиите с 20 процента за 2020 г. в сравнение с 1990 г., посочи президентът. Той отбеляза, че през 2016 г. емисиите на парникови газове в България са намалели с 49 на сто в сравнение с базовата 1988 г. и с 4,4 на сто в сравнение с предходната 2015 г.\n\r\nБългария продължава да работи с всички партньори в областта на изменението на климата за пълното прилагане на Парижкото споразумение\", коментира Радев и допълни, че се ръководим от принципа на последователно и пълно прилагане на договореното законодателство.\n\r\nПо думите му трябва да се адаптираме към променящия се климат.\n\r\n\"През последните години станахме свидетели на увеличен интензитет и честота на екстремни климатични явления в глобален мащаб\", каза държавният глава. Той отбеляза, че, за справяне с тези ефекти България е разработила Национална стратегия за адаптация и План за действие.\r\n\"Адаптирането към изменението на климата е въпрос на всички сектори в обществото, включващ всички органи на местно, регионално и национално равнище, но също така и частния сектор, организациите на гражданското общество и гражданите\", заяви още президентът Румен Радев.\r\nТой декларира,че България е решена да подкрепи приемането на правилата за прилагане на Парижкото споразумение, които са ясни, достатъчно подробни, ефективни и приложими за всички.\r\n\"Успешният резултат ще изпрати положителен сигнал за стабилността на Парижкото споразумение и неговите цели\", посочи Радев.\r\nСпоред него широката ангажираност би създала повече възможности за ниско ниво на емисии и устойчиво развитие на климата, като се вземе предвид състоянието и бъдещите перспективи на националните енергийни системи.", "date": "2018.12.03", "title": "Радев от Катовице: \"Не\" на намаляването на емисиите парникови газове"}
{"url": "https://www.dnes.bg/snimka-na-denia/2018/12/03/prez-zimniia-i-mrazovit-dekemvri-esenno-vreme-do-sriada-10-c.395400", "text": "През следващото денонощие над страната ще има значителна средна и висока облачност, а в низините и котловините ще има мъгли или ниска облачност, които в Дунавската равнина ще се задържат отново през целия ден и там ще остане най-студено. Ще бъде тихо.\n\r\nМинималните температури ще са предимно между минус 7 и минус 2 градуса, в крайните югозападни райони и по Черноморието - малко над нулата. Максималните температури ще са между 4 и 9 градуса, в Дунавската равнина минус 3 - 0 градуса, сочи  на НИМХ.\r\nНад Черноморието ще има мъгли или ниска облачност. В следобедните часове ще има временно подобрение на видимостта и намаление на облачността. Ще духа слаб вятър, предимно от северозапад. Максималните температури на въздуха ще са 7-10 градуса. Температурата на морската вода е 9-10 градуса. Вълнението на морето ще бъде 2 бала.\n                \n                \r\nПо планините ще има значителна средна и висока облачност. Само на отделни места е възможно да превали слаб сняг. Ще духа до умерен северозападен вятър. Максимална температура на височина 1200 метра около 6 градуса, на 2000 метра - около 2 градуса.\n\r\nПрез нощта срещу сряда вятърът ще се ориентира от северозапад и ще се усили. В сряда ще бъде ветровито, като в Източна България вятърът временно ще се обърне от север-североизток. Мъглите в западната част на Дунавската равнина ще се разсеят, но на места, главно в Западна и Централна България, ще превали слаб дъжд, в планините - слаб сняг.\n\r\nДневните температури вече навсякъде ще са положителни, минималните също ще са по-високи, в повечето места близки до 0 градуса. В нощните часове ще има условия за поледици и заледявания. \n\r\nВ четвъртък вятърът постепенно ще отслабне, най-късно, към вечерта, в Източна България. Облачността ще се разкъса и ще намалее, дневните температури слабо ще се понижат.\r\n ", "date": "2018.12.03", "title": "През зимния и мразовит декември, есенно време! До сряда – 10°C"}
{"url": "https://www.dnes.bg/notifikacii/2018/12/03/signali-ot-helpbook-ruhnala-ograda-svastiki.395396", "text": "\nПрез последните няколко дни в платформата на Helpbook.info постъпиха множество сигнали, отправени към отговорните институции, а най-вече към Община Варна. \n\r\nПреди повече от половин година след извършен ремонт на водопреносната система между улиците ул. \"Брегалница\" 60 и блока на ул. \"Царевец\",  е в меко казано в ужасен вид. От изпратените снимки е видно, че опитът за възстановяване на асфалтовите и тротоарни настилки, разрушени след ремонт на уличните водопроводни и канализационни мрежи и съоръжения, изобщо не се е получил - нахвърляни плочки от всякакво естество и калибър, на големи участъци изобщо липсващи, кал, локви, коловози. Според подателя на сигнала работниците направо \"са си оставили ръцете“.\n                \n                \r\nЗа разлика от опита за ремонт в по-горния сигнал, в следващия липсва всякакво желание за възстановяване. На първата изпратена снимка се вижда  На следващата с изненада откриваме, че същата изцяло липсва, а според сигнала така е от поне половин година. \n\r\nОт също толкова време на вече познатата ул. \"Брегалница\" и ул. \"Ген Кантарджиев\" се забелязват  Нека по някакъв начин отговорните институции да обърнат внимание да възстановят инфраструктурата във функционален вид. \n\r\nВ същия район от няколко дни  на ул. \"Тодор Димов\" и ул. \"Ген. Кантарджиев\", а лампата до детската площадка не свети от години. Умоляваме фирмата, сключила договор с Община Варна за извършване на поддръжка и ремонтно-възстановителни дейности, да осъществи проверка за отстраняване на проблема.\r\nПреминаваме към сигнал, отправен към Столична община, относно  подлеза на спирката на Окръжна болница  \"Св. Анна\". Рисуването на свастики е обявено за наказуемо от наказателноправните системи на всички европейски държави. В България по закон лицето, извършило такава вандалската проява, се наказва с лишаване от свобода до три години или с глоба до три хиляди лева.  \n\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в ! Платформата ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.12.03", "title": "Сигнали от Helpbook: Рухнала ограда, свастики..."}
{"url": "https://www.dnes.bg/sofia/2018/12/03/zadyrjaha-vik-slujitel-opraznil-5-jilishta-v-sofiia.395405", "text": "Задържаха крадец, който се е представял за служител на ВиК – София.\r\nОт началото на ноември 39-годишният столичанин е извършил кражби от пет жилища на територията на кварталите \"Овча купел\", \"Хиподрума\" и \"Красно село\", съобщават от МВР.\n\n\r\nНа всички адреси мъжът се е представял за служител на ВиК. С обяснението, че в съседния вход е възникнала авария по водопроводната мрежа и трябва да спре водата, си осигурявал достъп до вътрешността на жилищата.\r\nТова му давало възможност да прецени кои са лесно преносимите вещи - обикновено дамска чанта или портмоне, които при напускане на дома успявал да отмъкне.\r\n                    \n                    \n                В резултат на предприетите действия крадецът е установен и задържан. След доклад на събраните материали по образуваните досъдебни производства в Софийска районна прокуратура, задържаният е привлечен като обвиняем. Наложена му е мярка за неотклонение \"задържане под стража\".\r\nСлучаят е повод отново от полицията да напомнят на хората да не се предоверяват на непознати.\r\nВ конкретната ситуация спирането на водоснабдяването става от централния кран на кооперацията и логично не е необходимо това да се случва по домовете.", "date": "2018.12.03", "title": "Задържаха \"ВиК служител\", опразнил 5 жилища в София "}
{"url": "https://www.dnes.bg/index/2018/12/03/jurnalistikata-drugata-pista-na-petia-kertikova.395422", "text": "\n\r\nВсъщност журналистиката е другата писта, по която се \"пуска\" родената в Русе професионална спортистка. Тя е била състезател по лека атлетика на средни и дълги разстояния. Петя е носител на златни медали, купи, грамоти и отличия в спорта. Участвала е в младежка Олимпиада в Италия през 2005 година, където завоюва 4-то място на 3000 м гладко бягане – най-доброто в отбора на България за тогава. Била е и шампион на България в дисциплините 800 м, 1500 м и 3000 м гладко бягане.\r\n                \n                Заминава да учи в Южния Методистки университет в Далас, Тексас САЩ (SMU), като получава пълна спортна стипендия. Ранна форма на костно заболяване обаче преобръща живота й. В Далас Петя избира ново амплоа и завършва \"Телевизионна журналистика\". Именно там стартира кариерата си като водещ новини в Чикаго, а тази година се присъедини към екипа на Bulgaria ON AIR.\r\n\r\nМайка й, която е преподавател по литература, от ранна детска възраст възпитава у Петя любов към думите. Баща й също е учител по български език. Въпреки стипендията, която университетът в Далас пренасочва към новата специалност на българката, тя работи на още две места. За да оправдае стипендията си, помага при организирането на състезания на Кампуса и други извънкласни прояви. Освен това работи и в учебния център, както и на още едно място. \"Исках и да помагам на семейството си финансово\".\r\nЗа работата си в Bulgaria ON AIR, Петя е категорична, че има още много какво да покаже и научи. Смята, че човек се учи цял живот и нейният път тепърва започва. \r\n\"Искам да съм добра в това, което правя, защото самата професия не само го изисква, но и го заслужава. Хората го заслужават\" - категорична е журналистката и изброява някои колеги, на които вярва и сега.\r\n\"Нери Терзиева е човек, от когото винаги мога да поискам съвет. Ралица Василева е мой ментор. В Чикаго водехме новините рамо до рамо. Дори изкарахме един 3-ти март заедно пред Общината там, когато беше вдигнат българският трибагреник. Тогава видях очите на българите, пълни със сълзи. Ваня Креймър, която и сега е в Чикаго и е била дългогодишен кореспондент на ВВС, също е сред близките ми хора. Друг човек, на когото винаги мога да разчитам, е първият ми продуцент в Чикаго – Антонио Павлов, който е и треньор по волейбол. От тях винаги мога да искам съвет и знам, че няма да ме подведат. Все пак 10 години бях в САЩ, близо 5 в Чикаго... \r\nВ Bulgaria ON AIR харесвам целия екип. Винаги съм се възхищавала на Радинела Бусерска, още преди да я познавам, която освен доказал се професионалист, е и много слънчев човек. Изключителна е и се надявам да продължим да работим заедно\".\r\n\r\nСпоред Петя не са малко хората, които ти мислят злото открито, макар да признава, че от малка е свикнала със злобата. На пистата я мразели, понякога дори я спъвали с шпайковете си. \"Хората не векуваме на този свят, няма смисъл и полза да правим зло\" – смята журналистката. Коли, имоти не са неща, които остават след нас. Може в негативизма да има и политика, да е угодно и така да се прави, но има и елемент на нашата народопсихология, която все пак върви към някаква промяна за добро. Все по-будни хора се прибират отново в България, има толкова ерудирани личности у нас, на които не им се дава достатъчно гласност. Аз искам да дам тази гласност\".\r\n\r\nВ рубриката си, която е именно за завърнали се от чужбина българи, Петя Кертикова не представя само успели хора. Тя подчертава, че е лъжовно схващането, че на Запад ни посрещат на червен килим и всичко е безоблачно. \r\n\"В Далас ми е било много трудно – връща се назад във времето тя. – Родителите ми успяха да ми дадат $100 като заминавах. Последният ден, преди да получа стипендията си там, успях да си купя само пакетче слънчогледови семки и това ми беше вечерята. Когато отидох в Чикаго, не беше по-различно. Нямаше къде да спя, намерих си матрак... Видяла съм и 2, и 200, знам откъде съм тръгнала и какво ми е коствало това и какво продължава да ми коства. Но ето, пак съм се хвърлила в дълбокото и съм щастлива, че се справям\".\r\nБългарите са много дейни в чужбина, казва журналистката. Там те оглавяват различни организации и са сред водещите лекари, адвокати, бизнесмени. \r\n\"Приятно ми е да разказвам истории, от които можем да се поучим. Харесва ми да давам гласност на проблемите на хората и те да се решават. Иска ми се всички да са усмихнати и доволни. Моята рубрика е за добрите истории, да показвам, че и в България може да се случват нещата, колкото и да е трудно. Много се радвам, че в Bulgaria ON AIR ме приеха с идеята ми\" – откровена е Петя Кертикова, която заклеймява фалшивите новини.\r\n\r\n\"Не съм толкова добра – лесно се изнервям, \"паля\", голям кибрит съм. Мразя, когато има някаква несправедливост. Смятам, че визията на човек, тялото му, е само една опаковка и е тленна. Важно е човек да е хубав отвътре. Много познати казват за мен, че мисля като мъж. Спортът ме е научил на много неща. Работя върху себе си, за да не пренасям стрес и нерви у дома. Обичам и да готвя и да се разхождам сред природата. И смятам, че щастието обича тишината\".\r\n", "date": "2018.12.03", "title": "Журналистиката – другата писта на Петя Кертикова"}
{"url": "https://www.dnes.bg/sofia/2018/12/03/gysta-mygla-sutrinta-opasno-mrysen-vyzduh-v-sofiia.395357", "text": "Днес отново се очаква опасно мръсен въздух в София. Ситуацията се влошава допълнително и заради гъстата мъгла тази сутрин, предаде .\r\nВчера бяха измерени опасни нива на фините прахови частици във въздуха на столицата и още четири български града - Пловдив, Русе, Велико Търново и Шумен.\r\nНай-замърсен беше въздухът в столичните квартали \"Западен парк\" и \"Овча купел\". И за днес прогнозата е за фини прахови частици над нормата.\r\nПричината е инверсия, заради която праховите частици остават ниско в котловината на града и така се утаяват във въздуха, който дишаме.\r\nОт Столичната община призовават хората да не се отопляват на твърдо гориво и да използват градския транспорт вместо личния си автомобил.\r\n ", "date": "2018.12.03", "title": "Гъста мъгла сутринта: Опасно мръсен въздух в София"}
{"url": "https://www.dnes.bg/obshtestvo/2018/12/03/nablijavat-praznici-kak-da-ne-preiajdame.395358", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ християнския календар има много пости, а преди Коледа са т. нар. \"леки пости\", защото по това време може да се консумира риба. Спазваме традицията на коледния пост, за да дадем почивка на храносмилателната система от по-трудно усвоимите животински продукти - месните и млечни продукти.\r\n\"Това обаче не значи, че не трябва да се погрижим за разнообразието на хранителните продукти, които ще приемаме\", посъветва нутриционистът Яна Данаилова. Според нея е важно да консумираме зеленчуци и плодове, защото те ни зареждат с много фибри, минерали и протеини.\r\n\"Все пак обаче трябва да консумираме и храни с повече калории и мазнини, защото декември е с доста ниски температури, а тялото ни се нуждае от тези ценни минерали.\r\n                    \n                    \n                Важно е да се отбележи, че постите не са подходящи за малки деца, бременни жени и възрастни хора. Освен това преди да започнем с постите, е важно да се консултираме с лекар.\r\nЯна Данаилова ни показа в студиото на \"България сутрин\" как да приготвим бързо и лесно доста полезна и питателна храна - хумус.\r\n\"Подготвя се на базата на авокадо. Той е много полезен за хората. Подходящ е дори за бебета и може да го включим в нашето меню без да се притесняваме. Използвам конопено семе - това е растителен източник на протеин. Богато е на есенциални аминокиселини. Важно е, като изключим животинските продукти, да си набавим необходимите калории\", обясни още нутриционистката пред .\r\nТя е все пак е категорична, че е хубаво ако постим, да го правим не само физически, но и духовно и морално. Ако ние сме натоварени от това, което правим, може в психически аспект да ни навреди. ", "date": "2018.12.03", "title": "Наближават празници: Как да не преяждаме?"}
{"url": "https://www.dnes.bg/eu/2018/12/03/protestite-v-parij-s-chukove-verigi-i-spreiove.395356", "text": "Началникът на полицията в Париж осъди безредиците при протестите в Париж и ги нарече небивало и неприемливо насилие, предаде Асошиейтед прес.\n\r\nПолицейският префект Мишел Делпюеш каза снощи, че са направени опити за опожаряване на шест сгради, издигнати са 130 импровизирани барикади и са подпалени 112 автомобила.\n\n\n\r\nТой добави, че някои участници в съботните безредици са използвали чукове, градински сечива, вериги и спрейове срещу полицията. Освен протестиращите с \"жълти жилетки\" в безредиците са участвали крайнодесни и крайнолеви активисти.\n\r\nПрокурорът Реми Ейц каза, че 378 души са били в полицейските арести снощи. Мнозина от тях ще бъдат изправени пред съда по бърза процедура днес и утре, пише БТА.\n                    \n                    \n                \r\nФренският вътрешен министър Кристоф Кастанер и заместникът му ще информират утре сенатската юридическа комисия за протестите срещу данъците върху горивата и за мерките за сигурност, с които да се предотвратят поражения като нанесените в събота.\r\n ", "date": "2018.12.03", "title": "Протестите в Париж: С чукове, вериги и спрейове"}
{"url": "https://www.dnes.bg/temida/2018/12/03/sled-uplah-ot-trusa-v-pernik-goranov-ot-visokiia-na-niskiia-etaj.395364", "text": "Финансовият министър Владислав Горанов обяви, че заради уплах на децата и съпругата му, след силния трус през 2012 г. в Перник (5,6 по Рихтер – бел.ред), приели предложението на кръсника му и заживели в негов апартамент.\r\n\"Жилището, което обитавам, не е мое. Да не останат хората с впечатление за обратното. 2012 г. имаше едно неприятно земетресение. Тогава заедно с моето семейство живеехме на висок етаж (10 от 16 – бел.ред) в центъра на София. Стресът и уплахът, който изпитаха тогава невръстните ми деца и съпругата ми, ни накара да се възползваме тогава от предложението на кръстника на мен и моите деца – г-н Иван Сариев, да ползваме жилище, което той е закупил с инвестиционна цел.\n\n\n\n\r\n                    \n                    \n                Всички сметки и разноски по повод на жилището си ги заплащах аз. В момента, в който се смени законът и трябваше тези факти и обстоятелства да се декларират, аз много мислих дали всъщност това представлява проблем за мен, в крайна сметка тази преценка ще бъде направена от КПКОНПИ\", коментира той пред Нова тв.\r\n\"Нека проверят дали кръстника ми е печелил обществени поръчки, ако не е, не съм в конфликт на интереси. Финансовият министър дава много публични търгове, аз като отшелник ли да живея, за да не ме обвинят в конфликт на интереси?\", попита той.\r\nВдалислав Горанов обяви, че на няколко пъти са го викарли в прокуратурата за проверка по случая с апартамента.\r\n\"Вероятно съм настъпил накаква мина\", каза Горанов.\r\nПреди дни Върховната касационна прокуратура разпореди на КПКОНПИ проверка за жилището, в което живее министърът на финансите.\r\nСрокът за извършването й е 20 дни – от 28 ноември до 17 декември.\r\nПреди седмица главният прокурор Сотир Цацаров съобщи, че Темида ще стартира проверка на Владислав Горанов във връзка с жилището, в което живее.\r\nСпоред сигнала той обитава апартамент от 180 кв.м в луксозен жилищен комплекс, предоставен му безвъзмездно от български бизнесмен, като цената на наема за шест години е над 250 хил. евро.\r\nПо думите на Горанов апартаментът е предоставен през 2012 г. от негов близък роднина, кръстник на двете му деца - Иван Сариев. Не плащал наем, защото жилището му било предоставено за безвъзмездно ползване.", "date": "2018.12.03", "title": "След уплах от труса в Перник... Горанов от високия на ниския етаж "}
{"url": "https://www.dnes.bg/stranata/2018/12/03/zaradi-mygla-pristanishtata-v-burgas-zatvoreni.395367", "text": "Пристанищата в Бургас са затворени заради намалена видимост, съобщават от Държавно предприятие \"Пристанищна инфраструктура\".\r\nНамалена видимост има в града и областта заради мъгла. \r\nДо 20 метра е видимостта по пътя Миролюбово - Изворище. До 50 метра е по Автомагистрала \"Тракия\", както и по пътя Карнобат - Поморие - Каблешково.\r\nПо информация на Областно пътно управление видимостта на Ришки проход е 100 метра като участъка е и заледен. Заледен е и Дюленски проход.", "date": "2018.12.03", "title": "Заради мъгла: Пристанищата в Бургас – затворени"}
{"url": "https://www.dnes.bg/sofia/2018/12/03/v-obelia-1-zastroiavane-a-decata-bez-iasli-bez-ploshtadki.395365", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДве недели подред жители на квартал \"Обеля 1\" протестират срещу лошата инфраструктура, застрояването на зелените площи и недостатъчния брой детски площадки, градини и ясли.\n\r\nПо данни на столичани 50 деца се борят за едно място в ясла, а от 30 години няма построено нито едно детско заведение.\n\r\nВ същото време в съседния квартал \"Обеля 2\" за 15 000 души има една ясла и една детска градина, което също не е достатъчно.\n\r\n\"Децата, които живеят в квартала, са над 500 от 0 до 14 години. Те са натикани да играят на 3 площадки, като 2 от тях са полуразрушени и дори са опасни за живота. Децата не могат да се качат на пейка или пързалка\", сподели живущата в квартала Маргарита Попова пред .\n                    \n                    \n                \r\nВ \"България сутрин\" гражданите обясниха, че се налага да водят децата си в други софийски квартали, като най-често ги водят в \"Обеля 2\", \"Надежда\" или в близкото село, а пътуването до тях им отнема средно около час в посока и това означава да има специално ангажиран човек, който да се занимава с това сутрин.\n\r\nВ квартала има една детска градина, която представлява малък апартамент на партерен етаж, а в нея има 20 деца.\n\r\n ", "date": "2018.12.03", "title": "В \"Обеля 1\": Застрояване, а децата без ясли, без площадки..."}
{"url": "https://www.dnes.bg/football/2018/12/03/grisha-ganchev-razvia-bialata-kyrpa-otteglia-se-ot-cska.395360", "text": "Собственикът на ЦСКА Гриша Ганчев обмисля да се оттегли от клуба след Нова година. Това разкри тарторът на \"червената\" агитка Иван Велчев-Кюстендилеца.  \r\nТой е говорил с боса на на \"армейците\" веднага след загубата с 0:1 от Славия снощи. \r\n \r\nБизнесменът е останал бесен от съдийството на Волен Чинков в столичното дерби и заявил, че е готов да развее бялата кърпа.\r\n \r\n", "date": "2018.12.03", "title": "Гриша Ганчев развя бялата кърпа, оттегля се от ЦСКА"}
{"url": "https://www.dnes.bg/sofia/2018/12/03/maika-i-dete-napadnati-ot-glutnica-kucheta-v-sofiia.395361", "text": "Поредно нападение от глутница бездомни кучета в София – като по чудо пострадали няма, а майка и детето ѝ се разминават само с уплаха. \r\nИнцидентът става на метри от дома на Невена Николова, докато прибира дъщеричката си от детска градина. \r\n\"Движехме се спокойно по тротоара, когато внезапно ни нападна глутница агресивни, озверели кучета. Бяха 7-8 големи кучета. По никакъв начин не сме ги предизвикали. Тя изпадна в ужас, пищеше. Аз я държах с едната ръка, опитвах се да е зад гърба ми, за да я предпазя от кучетата. С другата ръка се опитвах да ги отпъдя\", разказва пред bTV майката.\r\nЗа да се спасят, излизат на пътното платно. \"Бяхме изложени на риск да ни блъснат преминаващите автомобили, но мисля, че само тези преминаващи автомобили ни спасиха от кучетата, които не посмяха да ни последват на пътното платно\", допълни Невена Николова.\r\n                    \n                    \n                Като по чудо и двете са невредими: \"Физически не сме пострадали, но преживяхме психическа травма, страх и шок\".\r\nНевена веднага подава сигнал на 112. От \"Екоравновесие\" правят 4 последователни проверки, но не успяват да открият кучетата. При петата проверка са намерени. Според протокола обаче не били агресивни. Кастрирани са и са върнати обратно в квартал \"Борово\".  \r\nДруги хора от квартала също казват, че животните понякога са агресивни. Критерии кое куче е агресивно на практика няма.   \r\n\"Имаме съмнения, че въпросните кучета се отглеждат в строежи и биват пускани в късните времеви пояси.  Ако се окаже, че са безстопанствени - агресивните животни ще бъдат заловени от нас и ще бъдат настанени в приют за отглеждане\", отбеляза директорът на \"Екоравновесие\" Веселин Асенов.\r\nОт дружеството обещаха да заловят кучетата и да бъдат настанени в приют.", "date": "2018.12.03", "title": "Майка и дете нападнати от глутница кучета в София "}
{"url": "https://www.dnes.bg/notifikacii/2018/12/03/jivot-v-plen-osvobodiha-arjentinka-pohitena-v-siriia.395355", "text": "Аржентинска учителка, влязла незаконно в Сирия заради лъжливо обещание за брак и после прекарала една година в плен, напусна в събота бунтовническия бастион Идлиб, за да се върне в родината си, предаде Франс прес, като се позова на местен представител.\r\nПрез 2013 г. 54-годишната учителка по история Нанси Роксана Папа започнала да общува през интернет със сириец, която й предложил да се оженят. За да се срещне с него, през 2016 г. тя пристигнала в Турция, а след това влязла в Сирия, където попаднала в капан.\r\n\"Тя пристигна в събота в Турция, след като бяха получени необходимите документи\", каза представител на властите в Идлиб.\r\nНа 2 ноември Папа била предадена от \"Правителството на спасението\" (местно управление, създадено от джихадистката организация \"Хаят Тахрир аш Шам\", която контролира Идлиб) на турската Фондация за човешки права и свободи (IHH) на граничния пункт Баб ал Хауа между Сирия и Турция.\r\n                \n                Учителката останала на сирийска територия през ноември, за да изчака приключването на административните и правните процедури за репатрирането й, предаде БТА.\r\nСлед като влязла незаконно в Сирия, Папа била отвлечена от банда, която се свързала с дъщеря й, за да иска откуп. Държана в плен близо година, учителката успяла да избяга, намирайки подслон у местни жители, като се местела от къща в къща.\r\nПрез 2018 г. \"Правителството на спасението\" се заело със случая, предприемайки безуспешни опити да се свърже с аржентинското външно министерство. Намесата на влиятелната турска фондация направила възможно връщането й в родината.\r\nНа 26 ноември джихадистите от \"Хаят Тахрир аш Шам\" предадоха четиригодишно белгийско момиченце на майка му след смъртта на бащата - радикализирал се престъпник, който през май 2017 г. пристигнал в Сирия, отвеждайки там и детето си.\r\nПрез февруари групировката предаде на турските власти двама канадци, влезли в Сирия няколко месеца по-рано по неясни семейни причини.", "date": "2018.12.03", "title": "Живот в плен: Освободиха аржентинка, похитена в Сирия"}
{"url": "https://www.dnes.bg/politika/2018/12/03/pyrvanov-90-siguren-turski-potok-shte-mine-prez-nas.395370", "text": "90% съм сигурен, че проектът \"Турски поток\" ще мине през България, заяви  президентът Георги Първанов (2002 - 2012 г.) пред БНТ. \n\r\nСпоред него това ще се случи, защото Русия има стратегически интерес от реализирането на проекта, но е явно и друго - че очевидно България е редуцирала енергийните си претенции до минимум. \n\r\nПърванов добави, че на страната ни е нужна нова енергийна стратегия и сподели опасенията си по отношение на газовия хъб \"Балкан\". \n\r\nЗа проекта \"Турски поток\" Първанов посочи, че със сигурност има и много бизнес и то стратегически ориентиран бизнес, и икономика. Но тук става дума за геостратегия, става дума за политика от най-високо равнище.\n\n\n\n\n\r\n                    \n                    \n                „Няколко неща ме впечатлиха по време на дискусията в парламента - първо, че ние реагираме вече много емоционално, да не кажа възторжено на информации, които се появяват във в. \"Комерсант\" или съобщения на ТАСС, значи липсва политическия диалог. Едно време ние знаехме какво ще се случи и подписвахме договори, сега обаче чакаме съобщенията на информационните агенции“, каза Първанов. \n\r\nТой е 90% сигурен, че „тази тръба на \"Турски поток\" ще мине през България, защото това е стратегически интерес на Русия - да стигне до Сърбия този газ, да стигне и до Унгария, които са партньори и приятели на Путин“. \n\r\nНа второ място, посочи Първанов, се радваме на едни обеми, които са твърде скромни, които горе-долу заместват онова, което бихме загубили, когато трасето няма да минава през Украйна. Той припомни как същите тези партии и политици се съпротивляваха на онези обеми, които бяха договорени по т. нар. голям шлем - ставаше дума за 63 млрд. куб. метра, сега обемът е 15, не повече от 16 млрд. куб. метра. \n\r\nОчевидно е, че сме редуцирали своите претенции, но все пак е по-добре така да стане, отколкото нищо, обясни Георги Първанов.\n\r\n„Видно е, че и САЩ също реагират. Направи ми впечатление американският посланик, който беше казал нещо, че те ще ни бранят от руския интерес, от руските енергийни проекти. Питам - как. Ако те ще построят нова атомна централа - добре, ако те ще докарат реално големи количества газ, аз съм „За“. Само, че те не правят това. Засега искат да ни спрат проектите, така както в Брюксел го правят - чу се през седмицата за \"Белене\" една реплика на комисар. Хайде стига вече с това поведение на Брюксел“, каза Първанов.\n\r\nТой заяви още, че твърде много се говори за т. нар. хъб \"Балкан\" - една идея, която е твърде симпатична, за да се случи.\n\r\n„Моят голям въпрос е и продължава да бъде: откъде ще получим газ, за да направим реален хъб, да бъдем търговски разпределител, да доминираме, да диктуваме правилата. Нека да знаем, че Русия няма да даде газ, който ние да продаваме. Това в по-голяма степен се отнася за Турция. Онези, които не искаха руска зависимост, сега получават не само руска, но и турска зависимост“, каза Първанов. \r\n ", "date": "2018.12.03", "title": "Първанов 90% сигурен - \"Турски поток\" ще мине през нас"}
{"url": "https://www.dnes.bg/eu/2018/12/03/parij-kato-sled-voina-stotici-arestuvani-raneni.395366", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПогром в Париж след протестите на жълтите жилетки. Няколкостотин са арестувани, а повече от 100 са ранените, сред които и полицаи.\r\nСпоред очевидци центърът на френската столица е заприличал на бойно поле. Демонстрантите поискаха оставката на президента Еманюел Макрон и изписаха по фасадата на Триумфалната арка: \"Жълтите жилетки ще триумфират\". Самият Макрон осъди насилието и заяви, че днес свиква спешно заседание на кабинета заради протестите.\n\n\n\n\r\nБившият заместник-министър на външните работи на България Любомир Кючуков коментира пред , че недоволството се формира от дефицит на три основни неща - сигурност, справедливост и доверие.\r\n                    \n                    \n                По думите му точно тези проблеми оформят това недоволство, което наблюдаваме не само във Франция, но у нас, а и на други места. Кючуков обясни, че гражданското недоволство често изниква по най-различни проблеми.\r\n\"То е доста спонтанно и в доста случаи е наясно с това какво не иска, но много често не е наясно какво точно иска\", обясни и той и допълни, че това е така, защото просто проблемите са много различни, които предизвикват конкретните протести.\r\nИменно обаче това гражданско недоволство се използва от популисти. Любомир Кючуков каза също, че това, което се наблюдава във Франция, а и по много други места в света, показва разминаване между управляващи и управлявани в цяла Европа.\r\nСтефан Тафров, който е бивш посланик на страната ни в Париж, пък допълни, че ескалацията на напрежението и насилието по време на протестите води до стабилизиране на електората на френския президент Макрон, защото много от недоволните граждани, които протестираха, се разграничиха от тези, които рушат и оскверняват символи на Франция.\r\n\"Франция трябва да извърши определен брой реформи, които никой не извършва. Президентът Макрон започна да ги случва и те са непопулярни. Те поставят в напрежение по-бедните слоеве от обществото, които сега реагират отрицателно\", обясни още Тафров.\r\nТой добави, че протестите са били яхнати от крайни организации, които са леви и десни и затова се е стигнало до това напрежение. ", "date": "2018.12.03", "title": "Париж като след война: Стотици арестувани, ранени..."}
{"url": "https://www.dnes.bg/sofia/2018/12/03/vijte-kyde-sofiiska-voda-spira-vodopodavaneto-vyv-vtornik.395371", "text": "На 4 декември 2018 г. (вторник), във връзка с пресвързване на уличен водопровод в с. Локорско се налага спиране на водоподаването от 9:30 до 16:30 часа на клиентите на \"Софийска вода\", живеещи в района на:\r\nул. \"Илия Манов\", ул. \"Славе Турчов\", ул. \"Веско Веселинов\" и бул. \"Димитър Тошков\".\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Илия Манов\" на ъгъла с бул. \"Димитър Тошков\".\r\n    \r\nНа 4 декември 2018 г. (вторник), във връзка с диагностика на уличен водопровод на ул. \"Райска птица\", в.з. Косанин дол, се налага спиране на водоподаването от 10:30 до 16:30 часа на клиентите на \"Софийска вода\", живеещи в района на:\r\nул. \"Райска птица\", ул. \"Лопушки връх\", ул. \"Банище\", ул. \"Петров кръст\"   и ул. \"Есенни мостове\".\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул.  \"Великденче\" №1 на ъгъла с ул. \"Банище\".\n                    \n                    \n                \r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n\"Софийска вода\" АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\n ", "date": "2018.12.03", "title": "Вижте къде \"Софийска вода\" спира водоподаването във вторник"}
{"url": "https://www.dnes.bg/temida/2018/12/03/ima-li-institucionalen-natisk-specsydii-s-pismo-do-vss.395369", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Единадесет съдии от Апелативния специализиран съд поискаха от Висшия съдебен съвет (ВСС) да се произнесе за опит за оказване на влияние върху вътрешното им убеждение.\n\r\nПовод за това искане, подписано начело с председателя на Спецапелативния съд Георги Ушев, е разпоредената от председателя на Върховния касационен съд (ВКС) Лозан Панов проверка на движението на делата по промяна на мерките за неотклонение на Десислава Иванчева и Биляна Петрова.\n\n\r\n\"Проблемът е, че въпросната проверка се провежда в срока на произнасяне на съдиите. През това време те трябва да съвещават, за да вземат решение. Тази проверка пък е по повод медийни публикации. В заповедта обаче не се посочват конкретни такива\", обясни пред  председателят на Апелативния специализиран наказателен съд Георги Ушев.\n                    \n                    \n                \r\nТой допълни, че за множество други дела също е имало медийни публикации, но подобни проверки не са били насрочвани.\n\r\n\"Проверките са законово регламентирани, но този мониторинг трябва да е разумен и не трябва да се превръща в институционален натиск. Трябва да е ясно, че в Апелативния специализиран съд се разглеждат дела срещу хора, които притежават медии и вестници. Нормално е в тези вестници да критикуват съдиите, а подсъдимите да се изкарват герои. По всяко едно дело ли ще има проверка, което бива критикувано в някои вестник или сайт\", заяви Ушев.\n\r\nПрипомняме, че след като Спецсъдът два пъти промени мерките за неотклонение на Иванчева и на Петрова в \"домашен арест\", от спецпрокуратурата направиха прецедент и за по-малко от два часа внесоха протест, за да не може Иванчева и Петрова да се приберат вкъщи.\n\r\n ", "date": "2018.12.03", "title": "Има ли институционален натиск: Спецсъдии с писмо до ВСС"}
{"url": "https://www.dnes.bg/sofia/2018/12/03/sofiia-disha-ili-sofiia-ubiva-obgaziavaneto-si-prodyljava.395376", "text": "Здравейте, столичани. И не само вие. Здравейте, българи. Днес е София, утре е цяла България.\r\nСпахте ли добре? Отидохте ли на работа? Видяхте ли \"мъглата\" навън? Честито. И днес може да подишате една смъртоносна доза въздух.\r\nДнес е поредният ден, в който ще виждаме множество споделени снимки от сайтовете, които показват стойностите на фините прахови частици в столицата.\r\nВече дори няма значение кои квартали регистрират по-високи стойности и кои по-малко. София просто е обгазена, а зимата едва започва и с нея отоплителния сезон.\r\nЗа не толкова запознатите - има две мерни единици - PM10 (диаметър 10 µm, която измерва фините прахови частици, и PM2.5 (диаметър 2.5 µm), която измерва финия прах (и който влиза директно в белите дробове при вдишване). Първата е с максимална допустима норма от 50, а втората - 30. На фона на това стойностите, които се регистрират и днес, и в предните дни, а най-вероятно и в следващите дни са брутални - 300-400-500-1000-1500... няма смисъл да се продължава дори. Нормата се надвишава 10-20-30 пъти.\r\n                    \n                    \n                Едно интересно сравнение от медицината. CRP (С-реактивен протеин) е маркер на възпалението, чрез който се разбира какво се случва в организма. Стойности над 5 mg/L показват, че в човешкото тяло протича възпалителен процес. 10-20-30 пъти над нормата – веднага трябва да се открие източникът и да се започне лечение, често антибиотично. Не се чака.\r\nКакво правим в случая с нашия градски организъм, който очевидно е болен? Кметът призовава да не се качваме в коли и да ползваме градски транспорт. Ама безплатен градски транспорт няма. А това, че има квартали, които не са обезпечени достатъчно с такъв транспорт дори няма да го коментирам. И кметът уж дава пример, като ползва градски транспорт. Сигурно има под ръка камери, които да заснемат пътуването ѝ до работното място.\r\nЗащо се говори само за колите? Стойностите са адски високи вечер и сутрин преди хората да тръгнат на работа и трафикът да започне да допринася. Отоплението и изгарянето са в пъти по-големите виновници и това вече сигурно го знае всяко дете.  А новият завод за горене на боклуци зад гарата дори не е започнал да работи.\r\nВ много от развитите страни е забранено, а някъде дори и криминализирано, изгарянето на боклуци, пластмаса, гуми, дрехи и каквото друго се сетите. Има алтернативи на отоплението с твърдо гориво. При нас кога? Или предпочитаме хората да си имат по някое друго сърдечно заболяване, а защо не и рак?\r\nДокога властите ще се правят, че този проблем не е сериозен и ще го неглижират с \"призиви\"?\r\nДами и господа политици - този въздух го дишате и вие, и родителите ви, и децата ви, и внуците ви. Осъзнайте го. Не сте защитени.\r\nВреме е всички хора да разберат, че това е много по-голям проблем от цената на горивата, за които едва ли не цялата страна искаше да вдига второ Априлско въстание. Не чакайте някой да ви оправи проблемите напълно - бъдете отговорни. Ясни са проблемите и са ясни как могат да бъдат поне малко смекчени. Всеки може да допринесе. София не е единственият проблем - високи стойности се виждат и във Варна, и в Бургас, и във Велико Търново, и в Стара Загора – никой не е защитен.\r\nАко ли не, държавата да отпусне субсидия за закупуването на противогази и да си живеем щастливо...", "date": "2018.12.03", "title": "София диша или София убива? Обгазяването си продължава!"}
{"url": "https://www.dnes.bg/football/2018/12/03/zapochvame-s-cherna-gora-u-doma-bitkata-za-evro-2020.395373", "text": "Националният отбор по футбол започва квалификациите на Евро 2020 с домакинство на Черна гора.\n\r\nЖребият беше теглен в неделя и в нашата група са още четвъртата сила в света Англия, Чехия и Косово. Първите два отбора в крайното класиране ще участват на шампионата на Стария континент. \nСрещата с коравите черногорци е насрочена за 22 март 2019 г. Три дни по-късно \"лъвовете\" гостуват на Косово. Следващите мачове от квалификациите ще се играят през юни. На 7 септември играем на \"Уембли\" срещу фаворита Англия, а Хари Кейн и компания идват у нас на 14 октомври.\n\r\n\n\r\n22 март (петък), 21:45 часа: България – Черна гора\n                    \n                    \n                \r\n25 март (понеделник), 21:45 ч: Косово – България\n\r\n7 юни (петък), 21:45 ч: Чехия – България\n\r\n10 юни (понделник), 21:45 ч:, България – Косово\n\r\n7 септември (събота), 19:00 ч: Англия – България\n\r\n11 октомври (петък), 21,45 ч: Черна гора – България\n\r\n14 октомври (понеделник), 21,45 ч: България - Англия\n\r\n17 ноември 2019-а (неделя), 19:00 ч: България - Чехия\n\r\n", "date": "2018.12.03", "title": "Започваме с Черна гора у дома битката за Евро 2020"}
{"url": "https://www.dnes.bg/sofia/2018/12/03/masovo-sysedsko-mele-v-liulin-7-prebiti-6-arestuvani.395374", "text": "7 са души са сериозно пострадали, а други 6 са арестувани при масово сбиване в столичния квартал \"Люлин\".\r\nСигналът за сбиването е бил подаден в полицията и Спешна помощ около 23:30 снощи.\r\nПо първоначална информация в боя са участвали две семейства и техни приятели.\r\nНа място са били изпратени общо четири линейки на Спешна помощ, като пострадалите са откарани в различни болници в столицата.\r\nПристигналите полицаи са арестували общо шест души, предаде БНР.\r\nПричините - отношение между момче и момиче, живеещи в същата кооперация в столичния квартал \"Люлин 3\".\r\nУчаствалите в боя семейства са съседи и се познават от години, поясняват от полицията.\r\nДнес през деня разпитите продължават.", "date": "2018.12.03", "title": "Масово съседско меле в \"Люлин\": 7 пребити, 6 арестувани!"}
{"url": "https://www.dnes.bg/cars/2018/12/03/niama-myrdane-globite-ot-kat-dvoini-prez-pochivnite-dni.395346", "text": "Всяко нарушение по празниците, без значение колко е голямо или малко, ще струва по 10 контролни точки на шофьорите, както и двойна глоба, обмислят от МВР.\r\nПромените се очаква да влязат до седмица, за да могат да обхванат почивните дни по Коледа. След това те ще важат за всеки уикенд и за всеки празничен ден.\r\nТака например ако в почивен ден караме технически неизправно превозно средство, ще губим двойно повече точки. Вместо 5, както е по закон, те ще са 10. Ако не поставим колан, отново ще следва същото наказание.\n\n\n\r\nГоворенето по телефона също ще ни струва десет контролни точки вместо сегашните 4. Ще ни се наложи и да платим двойно по-голям акт.\r\n                    \n                    \n                Идеята на промените е да се намалят катастрофите, които стигат своя пик в почивните дни, а загиналите са много повече от тези в делниците.\r\n\"Шофьорите трябва да бъдат дисциплинирани. Не искаме да събираме повече пари от глоби, а да научим шофьорите, че не са сами на пътя и че отговарят за безопасността и на останалите участници в движението\", обясняват от Пътна полиция пред \"Монитор\".\r\nОт там смятат, че новите правила ще имат положителен ефект най вече за недисциплинираните водачи.\r\nОт МВР планират още да прибират книжката на всеки, който прави рискови изпреварвания, а за да си я получи отново, да трябва да се явява на нов шофьорски изпит.\r\nСанкцията ще се прилага основно на водачи, които изпреварват на двупосочни пътища и най вече на такива, които го правят на завоите. Според статистиката там стават и най-тежките катастрофи, които в повечето случаи са челни и почти всеки път има загинали при тях.\r\n ", "date": "2018.12.03", "title": "Няма мърдане! Глобите от КАТ – двойни през почивните дни "}
{"url": "https://www.dnes.bg/notifikacii/2018/12/03/dosietata-implant-peismeikyri-stavi-silikon-smyrt.395347", "text": "Разследване на стотици журналисти срещу глобалната медицинска индустрия беше публикувано в големите световни медии. Резултатите на Implant Files ( Досиетата \"Имплант\" - бел.ред.) вадят на показ милиони случаи, при които на пациенти от различни държави са били поставяни дефектни импланти.\r\nМного от протезите и останалите медицински устройства са пускани на пазара без да са преминали тестове, регулациите върху индустрията са слаби, а прозрачността липсва, пише \"Гардиън\".\r\nПейсмейкъри, изкуствени стави и силиконови гърди са сред проблемните импланти, които са причинили увреждания и смърт.\r\nМежду 2015 г. и 2018 г., само в Обединеното кралство са получени 62 000 доклада за \"неблагоприятни инциденти\", свързани с дефектните медицински изделия. Една трета от инцидентите имат сериозни последици за пациентите, а 1004 завършват със смърт.\r\n                \n                През последното десетилетие Агенцията по лекарствата в САЩ е събрала 5,4 милиона доклада за \"нежелани събития\", свързани с дефектни импланти. Някои от производителите, са съобщили за инциденти и в други части на света.\r\nСъобщава се за 1,7 милиона травми и почти 83 000 смъртни случая вследствие на дефектните импланти. В близо 500 000 от случаите е била извършена експлантация – операция за премахване на устройство.\r\nДанните идват от разследванията на 252 журналисти от 59 медийни организации в 36 страни. Те откриват редица проблеми в глобалната медицинска индустрия, която генерира 400 милиарда долара на година, пише \"Труд\".\r\nЕто и някои примери от направените разкрития:\r\n\r\nВ много страни информацията за дефектиралите импланти е трудно достъпна или дори тайна, което затруднява пациентите да търсят адекватна информация за устройствата, които са им предложени от лекарите.\r\nПрофесор Дерек Алдерсън, президент на Кралския колеж по хирургия във Великобритания, заявява, че има достатъчно инциденти, включващи дефектни устройства, за да се \"подчертае необходимостта от драстични регулаторни промени\", включително въвеждането на задължителни национални регистри за всички имплантируеми устройства.\r\n\"За разлика от лекарствата, много хирургични нововъведения излизат на пазара без каквито и да е било надеждни доказателства или данни от клинични изпитвания. Това е риск за безопасността на пациентите и общественото доверие\", казва професорът.\r\n\"Гардиън\", Би Би Си, \"Льо Монд\" и \"Зюддойче Цайтунг\", координирани от Международния консорциум на разследващите журналисти (ICIJ), са прегледали хиляди документи, много от които са получени чрез заявки за достъп до информацията, за да открият някои от най-големите проблеми.\r\nЖурналистите са открили, че производителите на устройствата сами отговарят за тестването на имплантите. Доктори, имащи връзки с производителите, са показали \"странна нетърпеливост\" да имплантират най-новите продукти на компаниите.\r\nОт документите става ясно, че лобистите на корпорациите са повлияли на ЕС, за да не бъдат приети по-строги регулации.", "date": "2018.12.03", "title": "Досиетата \"Имплант\": Пейсмейкъри, стави, силикон… Смърт!"}
{"url": "https://www.dnes.bg/temida/2018/12/03/banevi-bania-nevideli-frenskite-im-kilii-kirlivi.395348", "text": "Евгения и Николай Баневи, които от края на октомври са арестувани във Франция, изпитвали битови мъки в килиите си, тъй като нямали право на баня всеки ден, разказаха за \"\" източници от полицията.\r\nПретенциите на семейството, свикнало на охолен живот, затруднили затворническите власти във Франция, тъй като в страната има правила за всички арестанти.\r\nВъв Франция, както и у нас задържаните се къпят по график - 2 пъти седмично. Евгения е приела по-тежко ограничението от мъжа си. Съпрузите трудно се примирявали и с факта, че всеки ден са с едни и същи дрехи.\n\n\n\n\r\n                    \n                    \n                Зад решетките Баневи са разделени - те дори не са в един и същи град. Евгения е в женски арест в Марсилия, а Николай - в Екс ан Прованс. Градът се намира на 30 км от Марсилия.\r\nСъпрузите се виждали само на заседанията по делото им за екстрадиция. Потърсен за коментар, френският им адвокат Венсан Пенар казва, че не може да обсъжда оплаквания на клиентите си, тъй като това е лична информация. Лаконично посочва, че те се чувстват добре.\r\nПо неофициална информация Баневи се очаква да кацнат в София на 6 декември. Те се отказаха да обжалват решението на апелативния съд в Екс ан Прованс за връщането им у нас.\r\nБаневи все още не били платили на френския си адвокат, с оправданието, че... нямат пари. Натоварили близко до тях лице - интериорния архитект на имението им в Бояна - арх. Димитър Дюлгеров да продаде скъпи картини, между които и творби на Владимир Димитров-Майстора, със средствата от които Баневи да си оправят дълговете.\r\nАрхитектът от Стара Загора е светило на съвременния дизайн и автор на разкоша в резиденцията на Баневи.\r\nСлед акцията срещу Баневи МВР пусна снимки от луксозното им имение в \"Бояна\". Свидетелите го наричат \"мавзолея\", Баневи го наричат \"корпоративна резиденция\", каза след операцията зам.-главният прокурор Иван Гешев.\r\nСъпрузите са обвинени задочно в престъпно сдружение за присвояване и данъчни престъпления. Засега според прокуратурата има данни за присвоени над 1,5 млн. лв. от химическия завод \"Полимери\" - Девня.", "date": "2018.12.03", "title": "Баневи баня невидели. Френските им килии – кирливи!"}
{"url": "https://www.dnes.bg/akoshtete-vqrvaite/2018/12/03/sedmichen-liuboven-horoskop-za-3-9-dekemvri.395239", "text": "Първата седмица на декември ще ни даде възможност да открием нови начини за комуникация с партньора. Има ли нещо, което ви е накарало да изпитвате недоверие или чувство че сте предадени? За това е виновен Меркурий. Вярата ви във възможностите за живот, любов и стремеж към щастие със сигурност ще бъде възстановена. Повече вижте в любовния  хороскоп на Az-jenata.bg\r\n\r\nПрез първите дни от месеца ще трябва да проведете разговор с половинката за финанси или интимния ви живот. Проблемът е, че Меркурий е ретрограден и това донякъде може да обърка мислите ви и да ви изправи пред дилема. За щастие в края на седмицата ще имате повече яснота и ще може да разрешите проблемите.\r\n                    \n                    \n                \r\nМеркурий оказва влияние върху вашия партньорски сектор. Това може да ви накара да се почувствате така, сякаш комуникацията помежду ви не се получава. Опитайте се да не ставате параноични, защото така ще намалите интимността с партньора. Вместо това запазете добрия тон, не спирайте да си споделяте и обърнете внимание на романтиката.\r\n\r\nНоволунието във вашия партньорски сектор в петък ще ви донесе положителни емоции в любовта. Необвързаните представители имат шанс за нови познанства или стартиране на нова връзка. Ако вече се намирате в сериозна връзка, любимият човек няма да спира да ви показва чувствата си, да ви обсипва с комплименти, да ви поднася изненади. Нека има!\r\n", "date": "2018.12.03", "title": "Седмичен любовен хороскоп за 3 – 9 декември"}
{"url": "https://www.dnes.bg/cars/2018/12/03/zimnite-greshki-na-pytia-rezki-spirachki-i-prenavit-volan.395349", "text": "Резки спирачки и пренавиване на волана - това са основни грешки, които водачите допускат на снежни и заледени пътища, заяви за \"Дарик\" инструкторът по безопасно и майсторско шофиране Васил Жеков. \r\nТой добави, че шофьорите трябва да са особено внимателни, когато след дъжд температурите се понижат и се образува т.нар. \"черен лед\".\r\nХората се раждат с грешни инстинкти за самосъхранение при управление на автомобил, каза Васил Жеков и добави, че в практиката си на инструктор по безопасно и майсторско шофиране всекидневно става свидетел на грешки, които са следствие на това.\r\n\"Имаше лед тези дни, колата поднася или не завива и ние винаги се опитваме с волана да я спасим. Това е грешно! Воланът не трябва да се пипа и да се завива повече, отколкото е нужно. Всеки шофьор се опитва да пренавие волана повече и тя продължава да не завива. Тя не завива от загуба на сцепление. А сцеплението се подсигурява с умение. Има си начини, по които можеш да си подсигуриш в ледена обстановка, в сняг, влизайки в завой по-бързо. Има си физика, която трябва да се изучи, за да могат хората да се справят с такива снежни или заледени случаи. Скачат на спирачките - това е един от най-често срещаните навици. Просто веднага хората се стряскат, ако има нещо, например преди завой или вътре в завоя, а това е строго забранено\", обясни той.\r\n                    \n                    \n                Често се допускат грешки и когато занесе задницата на автомобила, посочи Жеков.\r\n\"Тръгва задницата и шофьорът моментално контра завърта волана. А воланът не се пипа! Знаете ли, че при една такава ситуация трябва да се подаде газ. Вижте колко е противоположно на инстинктите и разбирането ни на автомобила\".\r\nВасил Жеков добави обаче, че в първите снежни дни тази седмица е видял закъсали автомобили с летни гуми, а подходящите гуми са първото условие за безопасност на пътя.\r\n\"Тук вече и умение да имаш и всичко останало, ако ти не си сложил гумите за сезона, няма кой да ти помогне. Едно от първите неща, които ние трябва да си подсигурим е това. Гумата е първото нещо за безопасност\", каза той.\r\nЖеков настоя, че взимането на шофьорска книжка не означава, че водачът е усвоил всички умения. Необходими са тренировки на полигони, които симулират лед, както и познаване на физичните закони, на които се подчинява автомобила ни в зависимост от това, дали е с предно, задно предаване или 4Х4.", "date": "2018.12.03", "title": "Зимните грешки на пътя: Резки спирачки и пренавит волан!"}
{"url": "https://www.dnes.bg/snimka-na-denia/2018/12/03/zimata-otpuska-ledenata-si-pregrydka-gradusite-do-9.395350", "text": "През нощта, над по-голямата част от страната, ще бъде предимно ясно и тихо. В западната половина от Дунавската равнина и в котловините ще има ниска облачност или мъгла. \r\nМинималните температури ще бъдат между минус 9 и минус 4 градуса, по Черноморието и в крайните югозападни райони - между минус 3 и 0 градуса.\r\nДнес над по-голямата част от страната ще бъде предимно слънчево, след обяд над Западна България с разкъсана висока облачност. В западната половина от Дунавската равнина ще се задържи облачно и мъгливо и там дневните температури ще останат отрицателни - минус 4 - минус 2 градуса, а в останалата част от страната - между 4 и 9 градуса.\r\nВ планините ще бъде предимно слънчево. Ще духа до умерен югозападен вятър. Максималната температура на височина 1200 м ще бъде около 5 градуса, на 2000 м - около 0 градуса.\r\n                \n                По Черноморието ще бъде предимно слънчево. В сутрешните часове на места с намалена видимост. Максималните температури на въздуха ще са в интервал 6-9 градуса. Температурата на морската вода е 9-10 градуса, вълнението на морето ще бъде 1-2 бала.\r\nСпоред  на синоптиците от НИМХ тази седмица не се очакват съществени валежи.\r\nВъв вторник от запад облачността ще се увеличи, все още без валеж. Едва привечер в северозападните райони ще превали слаб дъжд. \r\nВ планините и планинските райони ще се задържи по-топло, отколкото на места в Дунавската равнина и в котловините, където ниската облачност и мъглата ще останат почти през целия ден. През нощта срещу сряда там са възможни и поледици.\n\r\n ", "date": "2018.12.03", "title": "Зимата отпуска ледената си прегръдка, градусите до 9"}
{"url": "https://www.dnes.bg/eu/2018/12/03/germaniia-sled-omrazata-kym-bejancite-idvat-oryjiiata.395351", "text": "Омразата в интернет може да съсипе човешки живот. В Берлин започна процес срещу мъж, който се опитал да използва омразата срещу бежанците, за да завърти доходен бизнес.\r\nОбвиняемият Марио Р. е продавал нелегално оръжия чрез сайта \"Ужас за мигрантите\" на клиенти в Германия.\r\nВ края на март роденият в Тюрингия мъж е задържан на базата на европейска заповед за арест. Специални части са атакували жилището му. Прокуратурата повдигна обвинение срещу 35-годишния мъж за нелегална продажба на оръжия от Унгария за Германия в най-малко 193 случая. И то при положение, че тези оръжия са забранени в Германия, или за притежанието им се изисква специално разрешително.\r\nКупувачите се платили над 100 000 евро и се превеждали парите на унгарски банкови сметки. Обвиняемият съзнателно не е проверявал дали клиентите му имат разрешително за носене на оръжия, за да продава оръжията целенасочено на десни екстремисти, пише \"\".\r\n                    \n                    \n                Марио Р. е правил реклама на \"стоката\" си с расистки лозунги. От юни той е в предварителния арест и мълчи по повод обвиненията. Марио Р. обаче не крие своите десни възгледи. Той предлагал на клиентите си оръжия без \"досадни бюрократични спънки и излишни канцеларски подробности\".\r\nФедералната криминална служба публикува доклад за нелегалната търговия с оръжия в интернет за 2017 година. Следователите се регистрирали 38 000 нарушения на закона за оръжията в Германия, а това представлява нарастване с 10% в сравнение с предходната година. Криминалистите забелязват тревожна възходяща тенденция в нелегалните покупки на оръжия в интернет.\r\n\r\nПроцесът срещу Марио Р. не се занимава с въпроса какви насаждащи омраза лозунги е разпространявал обвиняемият в интернет. По този въпрос се води допълнително разследване и срещу други обвиняеми.\r\nПрокуратурата твърди, че Марио Р. е бил дори администратор на най-големия германски сайт за насаждане на омраза Anonymus.Kollektiv, както и на портала Anonymusnews.ru. Все още не е ясно какви детайли ще изскочат на бял свят от второто разследване. Отсега е ясно, че случаят ще хвърли допълнителна светлина около склонната към насилие дясноекстремистка сцена.\r\n", "date": "2018.12.03", "title": "Германия: След омразата към бежанците идват… оръжията"}
{"url": "https://www.dnes.bg/notifikacii/2018/12/03/bylgariia-sega-rajdaemostta-namaliava-jiveem-po-dylgo.395352", "text": "Детската смъртност в България продължава да е близо два пъти по-висока от средната за Европейския съюз, сочи годишният доклад за състоянието на здравето, приет от правителството.\r\nРавнището от 6,4 смъртни случая на всеки хиляда деца е най-ниското в историята на демографската статистика, но все още е далеч от евростандартите.\r\nБългария изостава и по отношение на показателя \"средна продължителност на живота\".\r\nПрез 2017-та година достига до около 74 години, но все още е значително по-ниска от тази в Европейския съюз - около 80 години.\r\nДемографската криза вече е приета за даденост. Бавно, но сигурно, цифрите показват, че се задълбочава. Един от показателите е намаляващата раждаемост. Според лекари зад цифрите, стоят личните избори.\r\n                \n                \"Безметежният начин на живот, който не е свързан с никакви поемащи рискове и във всеки един момент може да се откажеш от връзка и от всичко останало\", посочи като причина д-р Иван Диков, специалист по акушерство и гинекология.\r\nНа тези, които все пак избират семейството, медицината помага, когато раждането не може да е естествено, но в България процентът на раждания със секцио е значително по-голям, смятат специалистите.\r\nОсвен, че раждаемостта намалява, хората живеят и по-дълго, т.е населението е застаряващо. Властите отчитат, че през 2017-та година намалява заболеваемостта от рак, но специалистите са критични към тези оптимистичните данни.\r\n\"На първо място е необходим истински раков регистър на България, въпреки че имаме опит за направата на такъв, данните са много фрагментарни и аз лично не бих разчитал на тях\", каза пред Нова тв д-р Николай Недев,  радиационен онколог.\r\nПодобен регистър се чака от години. А на фона на оптимистичните изводи на българските власти, световните данни сочат, че онкоболните се увеличават.\r\n\"Българското население намалява, по абсолютна стойност. Голяма част от българите живеят в другата България и ако има някакво намаляване на броя на раковоболните в България, то е резултат на това, че хората просто не са в България\", смята д-р Недев.", "date": "2018.12.03", "title": "България сега: Раждаемостта намалява, живеем по-дълго"}
{"url": "https://www.dnes.bg/index/2018/12/03/receptata-dnes-salata-aisberg-s-nahut-i-avokado.395162", "text": "\r\n1 салата айсберг\r\n1 добре узряло авокадо\r\n1 глава червен лук\r\n½ ч.ч. сварен ечемик\r\n1 малка консерва нахут\r\n200 г сирене\r\nЗа дресинга:\r\n5 с.л. зехтин\r\n2 с.л. оцет\r\n1 ч.л. мед\r\nсол, черен пипер на вкус\r\n \r\n\r\n \r\nСварете ечемика според инструкциите на опаковката (добре е 1-2 часа преди варене да се накисне във вода), след което го прецедете и изплакнете в гевгир. Нарежете или накъсайте салатата. Сложете я в подходяща купа и прибавете към нея отцедения и изплакнат нахут, нарязаните лук и авокадо и натрошеното сирене. Пригответе дресинга, овкусете салатата с него и разбъркайте добре.\r\n\r\n\r\n ", "date": "2018.12.03", "title": "Рецептата Dnes: Салата айсберг с нахут и авокадо"}
{"url": "https://www.dnes.bg/za-da-se-razbirame/2018/12/03/7-idei-za-koleden-podaryk-za-uchitel.395238", "text": "Навлизаме в предпразнична трескава подготовка, която включва избора на подходящи подаръци за близките, приятелите, колегите, а и учителите на децата ни. Те са хората, които прекарват голяма част от времето си с нашите деца, с мисията да ги образоват. Няма как да пропуснем да ги поздравим за коледните празници със скромен, но почтителен подарък като символ на нашата благодарност.\r\n\r\n\r\nАко се колебаете какъв подарък да изберете, винаги може да поднесете ваучер за някой магазин или търговски център, от който човекът ще си избере сам каквото му хареса.\r\n\r\n                    \n                    \n                Всеки учител има необходимост от бележник, в който да си води записки за текущите задачи от работния и учебен процес. Никога няма да сгрешите с избора на подобен подарък.\r\n\r\nПодобен подарък е една практична и полезна идея, с която ще зарадвате учителя. Така ще може да има на разположение чаша кафе или чай, с които да се подкрепи през деня. Към този подарък би било подходящо да поднесете и красива чаша за кафе или чай.\r\n", "date": "2018.12.03", "title": "7 идеи за коледен подарък за... учител "}
{"url": "https://www.dnes.bg/stranata/2018/12/03/evakuiraha-40-dushi-ot-hotel-vyv-velingrad.395380", "text": "40 души са били евакуирани от служителите на противопожарната служба след сигнал за запалил се комин в хотел във Велинград, съобщава БНР.\n\r\nОгънят бързо бил потушен и пететажната хотелска сграда е спасена, информират от полицията.\r\nПри инцидента няма пострадали хора. Причините за пожара се изясняват.", "date": "2018.12.03", "title": "Евакуираха 40 души от хотел във Велинград "}
{"url": "https://www.dnes.bg/rusia/2018/12/03/zashto-putin-ne-zahapa-ukraincite-a-si-zatraia.395354", "text": "Владимир Путин реши да не въвежда симетрични мерки в отговор на забраната на украинските власти на територията на Украйна да влизат руски мъже. Освен това президентът обяви намерението си да улесни придобиването на руско гражданство за украинци.\r\nЗащо този отговор е много по-добър от някакви забранителни мерки и защо Путин се грижи толкова много за украинските мигранти?\n\n\n\r\nРуският президент сложи край на разговорите за това дали ще има отговор на действията на Украйна, които забраняват на мъжете с руско гражданство на възраст между 16 и 60 години да навлязат на територията на страната след провокацията в Черно море и въвеждането на военно положение в определени райони, пише \"Взгляд\".\r\n                    \n                    \n                \"Русия не само няма да въведе реципрочни ограничения срещу гражданите на Украйна, а дори и напротив, ще улесни режима на пребиваване и получаване на гражданство\", заяви Путин.\r\nТой подчерта, че Москва ще продължи да следи ситуацията в Украйна, защото \"не сме безразлични към това, защото това е страна, близка до нас\".\r\n\"Това многократно е заявено от президента. Това просто показва добрите намерения на Русия към гражданите на съседната, приятелска Украйна, за разлика от това, което вършат сегашните власти в Киев\", заяви заместник-министърът на външните работи Григорий Карасин.\r\nОсвен това през октомври Владимир Путин подписа Концепцията за държавна миграционна политика до 2025 г., като подчерта, че сега \"много от проблемите и бариерите, за които говориха нашите сънародници, са премахнати\".\r\nКонцепцията беше посрещната много положително от членовете на Съюза на политическите емигранти и политическите затворници на Украйна, които изразиха надежда, че ще създаде по-удобни условия за преселване на сънародници от Украйна и други страни от ОНД в Русия.", "date": "2018.12.03", "title": "Защо Путин не захапа украинците, а си затрая?"}
{"url": "https://www.dnes.bg/stranata/2018/12/03/3-mikrobusa-goriaha-pri-pojar-na-parking.395379", "text": "Пожар засегна 3 микробуса на охраняем паркинг в Димитровград. Сигналът за огъня е подаден \r\nтази сутрин в 3,30 часа, съобщи МВР – Хасково.\r\nПристигналите на място пожарникари са установили, че горят 3 микробуса. При инцидента двете коли са с изгорели напълно двигателен отсек и части от кабината, а третият - с повърхностно обгоряла дясна страна на товарния отсек.\r\nПаркираните превозни средства са собственост на 48-годишна димитровградчанка. \r\nПаркингът се охранява с жива охрана и видеонаблюдение, уточниха от пресцентъра на полицията. Работата по изясняване на причините за огъня продължава.", "date": "2018.12.03", "title": "3 микробуса горяха при пожар на паркинг"}
{"url": "https://www.dnes.bg/sofia/2018/12/03/so-s-nagrada-za-shofiorite-bezplaten-parking-na-metroto.395378", "text": "Заради мръсния въздух – всички буферни паркинги на метрото в София днес ще работят безплатно, обяви в личния си профил във Facebook столичния кмет Йорданка Фандъкова.\r\nПричината са високите нива на фини прахови частици във въздуха тази сутрин, които са два пъти над нормата.\r\nСтоличната община ще приветства всеки, решил да слезе от колите си и да ползва услугите на столичния градски транспорт.\n\n\r\n\"Аз лично ще използвам градския транспорт, за да отида на работа и призовавам всички, които могат, да оставят личните си автомобили в днешния ден\", написа Фандъкова. \r\nОсвен това, от общината призовава гражданите спрат да се отопляват на твърдо гориво и да преминат към алтернативни начини на отопление. \r\n                    \n                    \n                \"Пиковите стойности през студените зимни дни се дължат основно на отоплението на нискокачествени въглища, сурови дърва и отпадъчни материал\", написа още Фандъкова.  \r\nПо думите и през последните седмици екипи на Столичния инспекторат и полицейските управления са направили 140 проверки в няколко софийски квартала. Най-много сигнали е имало в \"Красна поляна\", \"Овча купел\", \"Подуяне\" и \"Кремиковци\".\r\n \r\nФандъкова призова за пореден път парламентът да криминализира нерегламентираното изгаряне на отпадъци, защото по думите и административните санкции, които общината налага, нямат нужния ефект.\r\nПроверки ще има и от страна на полицията. КАТ също ще следи за опазване на въздуха през днешния ден. \r\nОт \"Пътна полиция\" ще предприемат извънредни проверки на автомобили, които видимо замърсяват атмосферата.", "date": "2018.12.03", "title": "СО с награда за шофьорите: Безплатен паркинг на метрото!"}
{"url": "https://www.dnes.bg/sofia/2018/12/03/lekari-specialisti-preglejdat-decata-v-iaslite.395362", "text": "От тази седмица започват безплатни високоспециализирани прегледи за деца от яслите в София. Ще бъдат прегледани около 2500 деца в 24 ясли, предаде.\r\nКампанията на Столичната лекарска колегия и общината започва от яслите в район Триадица.\r\nЦелта е ранно откриване на най-често срещаните заболявания при най-малките. Прегледите ще са високоспециализирани.\r\nЩе участват различни специалисти като офталмолог, детски кардиолог, детски ортопед травматолог и педиатър.\r\n ", "date": "2018.12.03", "title": "Лекари специалисти преглеждат децата в яслите"}
{"url": "https://www.dnes.bg/notifikacii/2018/12/03/prezidentyt-na-nigeriia-tova-sym-istinskiiat-az-ne-sym-umrial.395363", "text": "\"Това съм истинският аз, уверявам ви\", заяви в Абуджа президентът на Нигерия Мухамаду Бухари. Той опроверга слуховете, че е умрял след тежки здравословни проблеми и е заместен от измамник, дошъл от Судан, предаде Франс прес.\n\r\n\"Скоро ще празнувам 76-ия си рожден ден и ще продължа да се чувствам добре\", каза президентът. \n\r\n\"Мнозина се надяват, че съм мъртъв заради проблемите със здравето ми\", добави той и нарече невежи хората, разпространяващи слуховете за смъртта му.\n\r\nОт месеци социалните мрежи са залети от слухове, че президентът Бухари е мъртъв и е заместен от судански измамник на име Джубрил. Постове с подобно съдържание са били споделяни стотици хиляди пъти във Facebook, Тwitter и YouTube, въпреки че досега никой не е подкрепил слуховете с каквото и да било доказателство, отбелязва АФП.\n                \n                \r\nБухари ще се бори догодина за втори президентски мандат, пише БТА. Той прекара по-голямата част от 2017 г. в Лондон, за да се лекува от болест, за която обществото няма информация.", "date": "2018.12.03", "title": "Президентът на Нигерия: Това съм истинският аз, не съм умрял!"}
{"url": "https://www.dnes.bg/sport/2018/12/03/za-pryv-pyt-biaha-razdadeni-prestijnite-nagradi-zlaten-poias-2018.395395", "text": "\nЗа пръв път у нас бяха раздадени престижните награди на Националната асоциация на бойните спортове \"Златен пояс“ 2018. Годишната церемония по награждаване се проведе на 1 декември в Sofia Event Center и събра на специално гала събитие представители и ръководители от всички 12 федерации на Асоциацията, както и някои от най-известните български боксьори, борци и легенди от различни бойни спортове. Сред тях бяха Кубрат и Тервел Пулеви, олимпийският шампион и треньор Армен Назарян, които връчиха и големите награди \"Златен пояс“, съобщиха организаторите.\r\nВодещ на церемонията бе журналистът и тв водещ на \"България сутрин\" по  Златимир Йочев. Той приветства гостите и даде думата на министъра на младежта и спорта Красен Кралев, който откри събитието.\r\n                    \n                    \n                “За мен е привилегия, че получих покана да участвам в първите награди \"Златен пояс“ на Националната асоциация на бойните спортове. Може би вашите спортове най-ярко показват и демонстрират идеята за хармонията между физическото и духовното израстване и най-много се доближават до древногръцкия идеал за свръхчовека \"здрав дух в здраво тяло“, заяви министър Кралев от сцената.\r\nФедерациите от Националната асоциация на бойните спортове отличиха и своите най-добри бойци (мъж и жена) и треньор. Паралелно с индивидуалните награждавания гостите се насладиха и на зрелищни демонстрации, техники и хореографии по карате киокушин, кикбокс и муай тай, айкидо, таекуондо ITF, джу джицу, самбо, кендо, кудо, ушу, шотокан карате до, сумо и канадска борба. А черешката на тортата беше връчването на годишните награди \"Златен пояс“ 2018.\r\nСветовният и европейски шампион по шотокан Тихомир Тодоров, който тази година завоюва световно и европейско злато, е единият от големите победители на \"Златен пояс“ в категорията \"Най-добър спортист – мъж“. Неговата наградата връчи двукратният олимпийски шампион по борба Армен Назарян. Мариела Любенова, която преди броени месеци стана №1 на Световното първенство по киокушин (KWF) в Казахстан, грабна приза \"Най-добър спортист – жена“. Тя беше наградена от националния треньор на отбора по борба за жени Петър Касабов.\r\nШихан Асен Асенов от Управителния съвет на Българската карате киокушин федерация обяви и кой е най-добрият треньор за 2018 година. Наградата в тази категория отиде при единствения европейски шампион по шотокан карате-до и треньор на националния ни отбор по бойното изкуство Димитър Тодоранов.\r\nБронзовият олимпийски медалист по бокс Тервел Пулев връчи приза за дългогодишен принос в развитието на спорта \"Вярност на традициите“ на Александър Арабаджийски – председател и съосновател на Българската федерация по кендо. През 1990 Арабаджийски основава първия клуб по кендо в България, а впоследствие се включва и в създаването на Българската федерация по кендо, която през годините играе голяма роля за популяризирането и правилното преподаване на японското бойно изкуство у нас.\r\nПетата голяма награда от церемонията \"Златен пояс“ 2018 - \"Ярка победа“, грабна абсолютният световен шампион по карате киокушин Захари Дамянов. Неговото отличие бе връчено от известния български шампион по бокс в тежка категория Кубрат Пулев. Захари Дамянов е първият българин и европеец, вдигнал шампионската купа на най-тежкото и престижно състезание по карате – Световното първенство без категории. Той е и четирикратен победител от Европейското първенство в категория над 90 кг, четирикратен шампион от Откритото първенство на Америка без категории, откъдето има и награда за най-висок боен дух.\r\nЦеремонията беше запечатана с обща снимка на всички победители, както и на членовете на Управителния съвет на Националната асоциация на бойните спортове Димитър Ангелов, Александър Славков, Марио Богданов, Пламен Юруков и нейния председател Иво Каменов. Наградите на Асоциацията на бойните спортове се организират за пръв път у нас и целят да поставят под светлините на прожекторите най-добрите от света на бойните изкуства, които през годините са прославили страната ни с десетки, дори стотици медали от международни състезания и със страхотни прояви на спортен дух, дисциплина и талант.\r\nАсоциацията е учредена през 2015 година, за да подпомогне, подкрепи и популяризира бойните спортове в България. В нея членуват над 476 клуба от цялата страна и над 40 000 спортисти. Част от асоциацията са централите по кикбокс и муай тай, карате киокушин, таекуондо ITF, джу джицу, самбо, кендо, кудо, ушу, шотокан карате до, сумо, айкидо и канадска борба.", "date": "2018.12.03", "title": "За пръв път бяха раздадени престижните награди \"Златен пояс\" 2018"}
{"url": "https://www.dnes.bg/teatar/2018/12/03/radichkov-na-scenata-na-natfiz-nie-duhovata-muzika.395384", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Младите студенти от 4-ти курс в НАТФИЗ създадоха със своя преподавател и режисьор Петринел Гочев постановката \"Ние, духовата музика\" от разказите на Йордан Радичков.\n\r\n\"В сряда е премиерата на постановката. Надявам се да се справим с това предизвикателство. Първото ми представление беше по негови разкази, второто също. Радвам се, че отново се срещам с неговите думи. Той не беше никак натрапчив човек\", обясни в \"България сутрин\" \n\r\nТой допълни още, че е работил много здраво и свободно с още 22 всеотдайни актьори.\n\r\n\"Няма как да избягам от себе си и да не оставя своя почерк. Първата ми среща с Радичков беше преди 20 години\", добави Гочев пред.\n                    \n                    \n                \r\nСпоред студентите, участващи в постановката, целият процес по подготовка е бил много интересен, защото са включили в действие всички неща, изучавани през всички 4 години на обучение в НАТФИЗ.\r\n ", "date": "2018.12.03", "title": "Радичков на сцената на НАТФИЗ: \"Ние, духовата музика\""}
{"url": "https://www.dnes.bg/notifikacii/2018/12/03/izmamnici-plashiha-i-vzeha-5-bona-ot-12-godishno.395377", "text": "12-годишно момче от Хасково стана жертва на телефонна измама, съобщават от МВР.\r\nВ неделя в 13 часа в полицията постъпило съобщение от 40-годишна жена. Тя подала жалба, според която половин час по-рано на домашния телефон в дома им позвънил мъж, който се представил за полицай.\r\nПо схемата \"съдействие на полицията\", той заблудил сина й и го заплашвал.\r\nМомчето събрал наличните 3700 лева, 1000 евро и 600 турски лири и като следвало дадените му инструкции, ги оставило под пейка до входа на Втора поликлиника в Хасково.\r\nРаботата по образуваното досъдебно производство продължава.", "date": "2018.12.03", "title": "Измамници плашиха и взеха 5 бона от 12-годишно"}
{"url": "https://www.dnes.bg/usa/2018/12/03/trymp-haresva-kim-chen-un-i-shte-izpylni-jelaniiata-mu.395390", "text": "Президентът на САЩ Доналд Тръмп желае севернокорейският лидер Ким Чен Ун да знае, че той го харесва и ще изпълни желанията му, каза президентът на Южна Корея Мун Дже Ин, цитиран от Ройтерс.\n\r\nМун каза това вчера - ден след като се срещна с Тръмп на срещата на върха на Г-2- в Аржентина. Южнокорейският президент обясни, че е бил помолен от американския си колега да предаде това послание на севернокорейския лидер.\n\r\nМун се надява скоро да приеме Ким при първата в историята визита в Сеул на лидер на КНДР, както беше договорено по-рано тази година.\n\r\n\"Посланието е, че президентът Тръмп има много благосклонно отношение към председателя Ким и го харесва\", каза южнокорейският президент пред репортери на борда на самолета, с който отпътува от Аржентина за Нова Зеландия.\n                    \n                    \n                \r\n\"В този смисъл той ме помоли да кажа на председателя Ким, че иска да приложат заедно останалата част от тяхното споразумение и ще изпълни желанията на председателя Ким\", допълни Мун.\n\r\nТръмп, който през юни се срещна с Ким в Сингапур, каза в събота, че вероятно ще се срещне за втори път със севернокорейския лидер през януари или февруари, като се обмислят три места, където да се проведе тази среща.\n\r\n\"Разбираме се много добре. Имаме добри отношения\", заяви Тръмп пред репортери на борда на \"Еър форс уан\" при завръщането си от срещата на върха на Г-20. Той добави, че в определен момент ще покани севернокорейския лидер в САЩ.\n\r\nНа първата си среща Ким и Тръмп обещаха твърдо да работят за денуклеаризация на Корейския полуостров, макар че оттогава двете страни постигнаха малък напредък по договарянето на графика или на конкретни стъпки, пише БТА.\n\r\nВ събота Белият дом каза след срещата на американския президент с китайския му колега Си Цзинпин, че тримата с Ким ще се стремят \"да постигнат освободен от ядрено оръжие Корейски полуостров\". Си и Тръмп \"са се обединили около мнението, че е постигнат голям напредък по отношение на Северна Корея\".\r\n ", "date": "2018.12.03", "title": "Тръмп харесва Ким Чен Ун и ще изпълни желанията му"}
{"url": "https://www.dnes.bg/notifikacii/2018/12/03/cenite-na-gorivata-tepyrva-shteli-da-pylziat-nagore.395382", "text": "От Българската петролна и газова асоциация (БПГА) са съгласни с идеята на касовите бележки от бензиностанциите да пише как се формира цената на горивата и какъв е маржът на печалба. \n\nЦените обаче трябва тепърва да се повишават, заяви по bTV Живодар Терзиев, член на Управителния съвет на БПГА.\n\r\nТой коментира, че 7-8 пъти са се понижили цените на горивата през последния месец, но посочи, че това не е заради протестите, а заради тренда на петрола.\r\nПо думите му темата за цените е доста притеснителна, когато се коментира в публичното пространство. През последната една година при условно бавно покачване на цените, но устойчиво, за периода април-октомври цените в България изоставаха значително, отбеляза Терзиев.\n                \n                \r\nДържавата е партньор в търговия на горива на 50%, в някои случаи на 55%. Предвид, че тя прибира половината от крайната цена за потребителя под формата на акциз и ДДС, напълно нормално е да участва в този процес, смята още Терзиев.\r\nПо думите му за картел на пазара на горива не може да се говори, защото държавата има участие от 50% в \"Лукойл\".\r\n\"Това е несериозно. Акцизът е най-нисък у нас и това никой не го отрича. Ако той се повиши, и цените ще скочат\", каза Терзиев.\r\n", "date": "2018.12.03", "title": "Цените на горивата тепърва щели да пълзят нагоре"}
{"url": "https://www.dnes.bg/stranata/2018/12/03/otkriha-trup-na-jena-blizo-do-grad-tervel.395391", "text": "Полицията откри труп на 51-годишна жена в село Честименско, община Тервел, съобщиха от МВР.\n\r\nПо тялото на жената, установено в частен имот, имало следи от насилствена смърт.\r\nСлед оперативно-издирвателни дейности за 24 часа е задържан 23-годишен мъж от Честименско, заподозрян за престъплението.\r\nОбразувано е досъдебно производство, а събраните материали по случая вече са докладвани в прокуратурата.", "date": "2018.12.03", "title": "Откриха труп на жена близо до град Тервел "}
{"url": "https://www.dnes.bg/obshtestvo/2018/12/03/bichyt-nad-polovin-milion-bylgari-vzimat-narkotici.395375", "text": "Около 565 000 българи на възраст между 15 и 64 години са опитвали наркотици поне веднъж в живота си. Към дрога са посягали общо 11,2% от хората в тази възрастова група (между 472 000 и 565 000 души), като това е най-високият дял, откакто се води подобна статистика у нас.\n\r\nДанните са от национално представително проучване на нагласите и употребата на психоактивни вещества сред населението на Националния център по наркомании, цитирани от \"Труд\".\n\r\n\"Въпреки че изследването е проведено в края на 2016 г., в общата популация за период от година – година и половина, данните не могат да бъдат различни и към момента\", обясни д-р Виолета Богданова от Национален център по наркомании. \n                    \n                    \n                \r\nЗа сравнение през 2012 г. 8,6% са употребили наркотик поне веднъж, през 2008 г. те са 6,4%, а през 2005 – 5,2%.\n\r\n\"Това е тенденция, която се изостря през последните години\", уточни Александър Панайотов, директорът на Националния фокусен център за наркотици и наркомании.\n\r\nХората у нас, при които употребата на дрога е високорискова, са 31 244 души. От тях всяка година между 6000 и 7000 търсят помощ за лечение.\n\r\nНай-масовото употребявано наркотично вещество в България е марихуаната – 8,1 % от населението (337 900 – 416 585 души) посочват, че са пробвали поне веднъж. \n\r\nНа второ място по употребата са веществата от групата на стимулантите: екстази – 2,1% (приблизително 78 688 – 115 718 души), амфетамини – 1,5% (приблизително 50 916 – 87 950 души), кокаин – 0,9% (приблизително 27 772 – 55 545 души) и метамфетамини – 0,3% (приблизително 4 629 – 23 144 души).\n\r\nОсобен проблем са синтетичните наркотици, от които всяка година излизат нови видове – т.нар. дизайнерска дрога. През последните 12 месеца между 37 030 и 64 802 души у нас са взимали такава субстанция.\n\r\nНамалява броят на българите, посягащи към хероин, метадон и морфин.\n\r\nНивото на употреба на кокаин у нас е под средното за ЕС, най-вече заради високата му цена на нашия наркопазар. В последно време хит сред по-заможните потребители е кокаин, наричан \"айс\", който е примесен със синтетични вещества. Доза от него – около грам, се продава за около 180-200 лв. \n\r\nМладите хора на възраст между 15 и 34 години представляват около 81,5% от всички лица във възрастовия диапазон 15 – 64 години, които поне веднъж в живота си са употребили някакъв вид наркотик.\n\r\n26,2% от учениците от 9-и до 12-и клас също поне веднъж са пробвали някакво наркотично вещество.\n\r\nБългария е транзитна дестинация за всички видове наркотици. Динамиката на трафика през страната ни зависи от търсенето на дрога в Европа и предлагането й от Близкия изток.\n\r\nХероинът тръгва от държави като Афганистан, Пакистан, Иран и Турция.\n\r\nПроблем на службите за борба с наркотрафика са организирани престъпни групи на частни летища и пристанища из цяла Европа, където контролът по проверки на пратките е значително занижен. Крайни дестинации на кокаина са Централна и Запада Европа, и държавите от Близкия изток.\n\r\nНаблюдава се и активен трафик на марихуана от Македония и Албания за Турция, през България и Гърция, като се използват товарни автомобили и фирми с участие на българи и чужденци. Смята се, че крайна дестинация са Западна и Централна Европа, Турция, Сирия и Ливан. Сходна е ситуацията при трафика на хашиш.\n\r\nПо отношение на контрабандата на прекурсори и синтетични наркотици, през 2017 г. е бил активен вносът на оцетен анхидрид (прекурсор за синтезиране на хероин) от Сърбия, Холандия и Белгия към България и Турция. Има и редица случаи на трафик на нови психоактивни вещества в малки количества.", "date": "2018.12.03", "title": "Бичът: Над половин милион българи взимат наркотици!"}
{"url": "https://www.dnes.bg/zvezdi/2018/12/03/niki-mihailov-samo-liubov-za-ni-lo.395407", "text": "Ники Михайлов поздрави Николета Лозанова за рождения ѝ ден по романтичен начин. \r\nФутболистът публикува снимка с любимата си в Instagram и написа: \"Любов моя, Честит рожден ден! Да си ми жива и здрава, все така усмихната и позитивна към живота. Така всеотдайна към всички хора, които обичаш. След 13 години любов мога само да ти благодаря за хубавите моменти и да ти кажа ОБИЧАМ ТЕ, за поредна година от твоя празник\".\r\n \r\n", "date": "2018.12.03", "title": "Ники Михайлов: Само любов за Ни Ло!"}
{"url": "https://www.dnes.bg/temida/2018/12/03/slediat-osydeni-s-250-e-grivni-do-meseci.395404", "text": "До няколко месеца Министерството на правосъдието ще започне да използва гривни за електронно проследяване на осъдени и подсъдими с наложена мярка за неотклонение \"домашен арест\". Въвеждането на способа е част от проект.\r\nГривните, 250 на брой, ще бъдат контролирани и следени в Команден център при ГД \"Изпълнение на наказанията\". Те ще работят на радиочестотен и джипиес принцип, стана ясно на пресконференция, в  която участваха зам.-министърът на правосъдието Николай Проданов и  директорът на ГД \"Изпълнения на наказанията\" Васил Миладинов.\r\nПо думите на Миладинов ползите от електронното проследяване са свързани с намаляване на разходите и преодоляване пренаселеността на затворите.\r\n                    \n                    \n                Електронната гривна ще дава незабавна информация за лицето и дали то спазва наложените му ограничения. За да бъде сложена на осъден или подсъдим, той трябва първо да даде своето съгласие, което според зам.-министър Проданов няма да е проблем, тъй като ще улесни ежедневието на осъдения.\r\nПроданов допълни, че се предвижда в следващите години бройката на гривните, които се използват спрямо осъдени, да достигне до 2000.\r\nЗам.-министърът каза още, че самият той е пробвал електронна гривна за няколко дни и е бил впечатлен, след като му е било показана разпечатка за това къде се е намирал през цялото време, предаде БТА.\r\nЗа бъде сложена електронна гривна, ще трябва писмено съгласие от съответното лице. Гривните ще бъдат слагани по преценка на директора на затвора или общежитието, и началника на областната структура на ГДИН, като ще се преценява и тежестта на извършеното от лицето деяние.\r\nС помощта на проекта ще бъде изградено видеонаблюдение във всяка от 28-те районни служби на ГДИН.", "date": "2018.12.03", "title": "Следят осъдени с 250 е-гривни. До месеци"}
{"url": "https://www.dnes.bg/stranata/2018/12/03/pojar-v-pernik-otne-jivota-na-jena.395430", "text": "Жена с неустановена самоличност е загинала при пожар в жилищен блок в Перник, съобщиха от МВР.\n\r\nОколо 09:00 часа в неделя е подаден сигнал за пожар на междуетажна площадка в жилищен блок на ул. \"Юрий Гагарин\". \r\nПристигналите на място огнеборци установили, че пламъците са между 6-и и 7-и етаж.\r\nСлед потушаването на огъня е открит труп на жена. До момента самоличността ѝ не е установена.\r\nОбразувано е досъдебно производство по случая.", "date": "2018.12.03", "title": "Пожар в Перник отне живота на жена "}
{"url": "https://www.dnes.bg/stranata/2018/12/03/ima-li-tyrgoviia-izvyn-pravilata-v-romskiia-kv-na-kiustendil.395427", "text": "Жандармерия и полиция осигуряват реда при извършването на проверки в търговските обекти в ромския квартал в Кюстендил. Проверките са във връзка с получен сигнал от началника на сектор \"Икономическа полиция\" при ОДМВР в Кюстендил, след който в Районната прокуратура е била образувана преписка. Участват всички контролни звена на територията на общината, съобщиха от прокуратурата. \"Целта на съвместната проверка е да се установи каква е бройката на обектите, осъществяващи търговска дейност на територията на квартала. Проверката започна днес сутринта, крайният срок на приключването и обобщаването на данните е 15 януари\", каза говорителят на прокуратурата Галина Димитрова. Тя посочи, че няма задържани лица до момента, предаде БТА. В хода на проверката ще се установи кои от обектите работят \"извън правилата\" каза Димитрова и допълни, че такава акция в квартала се прави за първи път. \"Уточнен е броят на търговските обекти в квартал \"Изток\", в общи параметри, но знаете, че там търговски обект е доста по-широко понятие и това може да бъде дори една маса\", коментира прокурор Димитрова. Тя посочи още, че акцията не е необичайна, а е задължение на контролните институции. Проверките щели да продължат и занапред. По публикацията работи: Веселина Йорданова", "date": "2018.12.03", "title": "Има ли търговия \"извън правилата\" в ромския кв. на Кюстендил?"}
{"url": "https://www.dnes.bg/obshtestvo/2018/12/03/bonus-malus-edva-li-ot-1-ianuari-2019-a-shte-se-zabavi.395411", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Има вероятност въвеждането на системата \"бонус-малус\" да се забави с няколко месеца и тя да не влезе в сила от 1 януари 2019 г. Това съобщи при дискусиите по новия режим шефката на финансовия надзор Карина Караиванова.\r\n\"Със сигурност ще има нужда от законови промени, които да решат основния проблем, свързан с продажбата на коли, които имат лоша застрахователна история\", мотивира се Караиванова, цитирана от .\r\nВ застраховката ще бъдат вписани всички, които имат право да управляват колата. Това ще стане с промени в Кодекса за застраховането и в Закона за движение по пътищата.\n\n\r\n                    \n                    \n                Връзката между КАТ и Гаранционния фонд също не била готова, което ще затрудни съставянето на досиетата на всеки водач.\r\nСпоред Владимир Савов, член на УС на КФН, въвеждането на системата \"бонус-малус\" няма да повиши общата сума, събирана от застрахователите за задължителната \"Гражданска отговорност\".\r\n\"При регистрирани в страната 3 143 568 автомобила, по данни на КАТ за 2016 година, компаниите събират годишно 943 млн. лв. само по тази застраховка, при средна премия от 300 лв. на кола. При въвеждането на системата, парите няма да се увеличат, а само справедливо ще се разпределят сред лошите и примерните шофьори\", пресметна той.\r\nСавов цитира данни на МВР за 2017 г. според които обект на санкциониране са били собствениците на 1 134 718 автомобила, тоест 64% от колите не са били обект на санкции.\r\nСлед първата година на въвеждане на системата \"бонус-малус\" се очаква 87,7% от собствениците на колите или 2 млн. да плащат с 10% по-евтина полица, 7,6% или 238 742 души, да плащат застраховка с оскъпяване от 10 до 30%, и само 0,4% от собствениците, т.е. 11 028 души, да плащат с 400% по-скъпо.\r\n ", "date": "2018.12.03", "title": "\"Бонус-малус\" едва ли от 1 януари 2019-а, ще се забави!"}
{"url": "https://www.dnes.bg/travel/2018/12/03/kolednata-pochivka-na-den-140-leva-za-hotel-60-za-vila-s-ekstri.395399", "text": "Коледа чука на вратата и всеки се чуди къде да прекара предстоящите светли празници.\r\nЗаради зимния сезон, предпочитана дестинация се оказват и планинските ни курорти, а почивката може да ни излезе средно между 50 и 150 лв.\r\nОфертите вече са пуснати на сайтовете на зимните комплекси, а туристите ще могат да се възползват и от големи намаляния не само по празниците, а и по време на целия ски сезон.\r\nОказва се, колкото по-рано посетим курортите, толкова по-евтино ще ни излезе зимната почивка, защото на някои места цената се определя от периода, в който решим да отседнем в почивната база. \r\nДвойна стая в 4-звезден хотел в Банско струва 140 лв. на вечер. Нощувка в апартамент пък струва 170 лв, а за Пампорово цените също са аналогични – нощувка в 3-звезден хотел ще ни излезе минимум 100 лв. за двама.\r\n                    \n                    \n                Освен това, за децата до 6-годишна възраст, нощувките и закуските са безплатни, а след това цената се определя спрямо годините. Повечето хотели включват в цената си и лифт, закуска, вечеря, както и достъп до спа център.\r\nИ тази година най-търсени остават големите ни курорти, където има добри условия за каране - Пампорово, Боровец и Банско, казват туроператори пред \"Монитор\".\r\nПовечето туристи се възползват от ранните намаления, като остават за 3-4 дни по време на Коледа. Активните скиори, обаче, прекарват около седмица.\r\nПрепоръката на експерти от туристическия бранш е почиващите да се оглеждат не само за хотели, а и за вили и къщи за гости, тъй като при тях цените често са двойно по-ниски, а качеството – абсолютно същото.\r\nВилите предлагат, освен по-ниска цена, и домашен уют, хубава гледка, вкусна храна и по-голямо уединение. Цената на вечер за двама души е около 60-70 лв.", "date": "2018.12.03", "title": "Коледната почивка на ден: 140 лева за хотел, 60 за вила с екстри"}
{"url": "https://www.dnes.bg/notifikacii/2018/12/03/118-na-vseki-10-000-bolni-ot-grip-i-se-uvelichavat.395424", "text": "Нивото на интензивност на епидемичния процес на грип и остри респираторни заболявания в България продължава да нараства постепенно, съобщават от Министерството на здравеопазването. \n\r\nВ седмицата 26.11.2018-03.12.2018 г. общата заболяемост е 118,3 души на 10 000 човека. Сред наблюдаваните общо 381 400 лица от всички възрастови групи са регистрирани 4 512 случая на остри респираторни заболявания.\r\n4 071 са били случаите през предходната седмица. Очаквано с най-висока заболяемост е възрастовата група 0 - 4 г., следвана от възрастовата група 5 - 14 г.\r\nПървите положителни проби за грип от началото на сезона са получени през изминалата седмица. Доказани са 3 грипни вируса A(H1N1) и един грипен вирус A(H3N2).\r\n                \n                През следващите няколко седмици броят на болните постепенно ще се увеличава. Очакванията на здравните власти е през януари и началото на февруари да настъпи и пик на грипните заболявания.\r\nХарактерно за грипа е внезапно втрисане, висока температура, общо неразположение, болки в мускулите и ставите. Периодът от заразяването до появата на първите симптоми е средно 2 до 5 дни. Заразяването става по въздушно-капков път – чрез кихане и кашляне, но вирусите са устойчиви във външната среда и могат да преживеят няколко часа върху повърхности и запрашена среда. Честото миене на ръцете и доброто проветряване намалява възможността за заразяване от околните предмети и повърхности.\n\r\nНай-честите усложнения при грипа са остри вирусни бронхопневмонии, трудни за диагностика и за лечение, както и синуити, отити, миокардити и др. Най-уязвими за развитието на усложнения са малките деца и възрастните с хронични заболявания.\n\r\nИзползването на антибиотици при вирусно заболяване, неусложнено с бактериална инфекция, е излишно и с нищо не помага на организма. Антибиотик може да се приема само след преценка от лекуващия лекар, спазвайки вида, дозата и продължителността на изписания препарат.\n\r\nПо данни на Европейския център за превенция и контрол на заболяванията в Стокхолм към настоящия момент активността на сезонния грипен вирус в Европейския регион на Световната здравна организация е ниска. Грипни вируси се изолират спорадично от лица с респираторни заболявания, потърсили медицинска помощ, като и двата типа грипни вируси А и В се откриват почти по равно. Типично за този период на грипния сезон, заболяемостта и смъртността от грип са ниски.\n\r\n\n\r\n\n\r\nАко сте болен, стойте на безопасно разстояние от другите, за да ги предпазите от заболяване. Избягвайте използването на обществения транспорт при възможност.\n\r\nИзползвайте хирургическа маска, ако имате такава възможност.\n\r\nПри заболяване останете вкъщи, не ходете на работа или училище и не излизайте по други причини.\n\r\nИзмивайте редовно ръцете си със сапун и вода, особено след кихане и кашлица.\n\r\nПокривайте устата и носа си с ръка или кърпичка за еднократна употреба при кашлица и кихане.\n\r\nПри липса на условия за миене на ръцете използвайте влажни хигиенни кърпички за ръце.\n\r\n­Почиствайте твърдите повърхности като дръжки на врати, телефони и други често с обикновен почистващ препарат.\n\r\nПри липса на усложнения грипът се лекува в домашни условия с медикаменти, които облекчават симптомите, и достатъчно количество течности.\n\r\nНе прибягвайте до самолечение. Потърсете медицинска помощ при първите симптоми.", "date": "2018.12.03", "title": "118 на всеки 10 000 – болни от грип... и се увеличават!"}
{"url": "https://www.dnes.bg/stranata/2018/12/03/ubitata-jena-ot-tervelsko-umyrtvena-ot-sina-si.395416", "text": "Мъртвата жена, открита в тервелското село Честименско, е убита от сина си, съобщиха от Апелативната прокуратура във Варна. Обвиняемият Кадир Р. , който е на 23 години, вече е задържан за 72 часа.\n\r\nНа 2 декември след полунощ Кадир Р. заедно със съпругата си се върнали от гостуване при приятели.\r\nВ дома им в Честименско помежду им възникнал скандал и майката опитала да ги разтърве. Кадир ударил възрастната жена, но разправията между съпрузите продължила.\r\nПотърпевшата отново се опитала да спре скандала и синът й пак я ударил. Жената паднала на земята като починала от тежка черепно-мозъчна травма.\r\nОкръжната прокуратура в Добрич ще внесе искане в съда за вземане на постоянна мярка \"задържане под стража\" на обвинения в убийството.", "date": "2018.12.03", "title": "Убитата жена от Тервелско – умъртвена от сина си! "}
{"url": "https://www.dnes.bg/mish-mash/2018/12/03/vinagi-aktivni-trenirovka-s-dete-na-ryce-vyv-fitnesa.395394", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \n\r\nПаулина Ченкина е персонален треньор и майка на две деца, която обаче доказва, че бременността и раждането не пречат на активния начин на живот. Тя ражда второто си дете преди около два месеца и вече е с него във фитнеса, за да тренира.\n\r\nЧенкина споделя, че основната част от нейната тренировка преминава докато малкото ѝ момче спи, но дори и то да се събуди, на нея не й пречи да го носи на ръце и да продължава с упражненията.\n\r\n\"Активно спортувам през последните 10 години и си позволих да бъда в залата до края на седмия месец\", разкри тя пред камерата на .\n                    \n                    \n                \r\nПаулина Ченкина обаче беше категорична, че първото условие за това е консултацията с лекаря, който наблюдава бременността, точно както е направила и самата тя.\n\r\n\"През първите три месеца е хубаво, ако жената е физически активна, то да е с много внимание. След това към третия месец започнах да тренирам по-усърдно\", добави тя в ефира на \"България сутрин\".\n\r\nПаулина Ченкина обясни, че след самото раждане е хубаво отново да има консултация с медицински лица, за да е наясно жената дали се е възстановила, за да започне отново да посещава фитнеса.", "date": "2018.12.03", "title": "Винаги активни: Тренировка с дете на ръце във фитнеса"}
{"url": "https://www.dnes.bg/temida/2018/12/03/uslovna-prisyda-za-dvama-prebili-mrysen-bylgarin.395423", "text": "Двама мъже бяха осъдени на по 2 години затвор условно заради нанасяне на телесна повреда на мъж във великотърновското село Леденик по етнически мотиви. Осъдените пребили съселянин, защото бил \"мръсен българин\", съобщава \"Труд\".\n\r\nСлед одобрено от съда споразумение, нападателите са осъдени за нанасяне на телесна повреда. Присъдата е по две години лишаване от свобода условно с 5 годишен изпитателен срок, глоба по 5000 лв и обществено порицание.\n\r\nМъжете се признали за виновни затова, че на 9 март 2017 година в село Леденик пред кафене са  извършили непристойни действия, грубо нарушаващи обществения ред и изразяващи явно неуважение към обществото, нанесли побой на жител на селото, като му нанесли удари с ръце и крака по тялото и главата, псували и обиждали с думите: \"Няма да ти е само този бой\", като обиждали и присъстващите хора с думите: \"Ще ви избия, ще ви изколя!\", \"Гяури ще ви смачкаме!\" и други подобни изрази. \r\n                    \n                    \n                Споразумението има последици на влязла в сила присъда, отчитат от съда.", "date": "2018.12.03", "title": "Условна присъда за двама, пребили \"мръсен българин\""}
