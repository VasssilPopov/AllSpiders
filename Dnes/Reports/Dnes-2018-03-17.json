{"url": "https://www.dnes.bg/akoshtete-vqrvaite/2018/03/17/12-te-doma-na-horoskopa-kakvo-tochno-e-znachenieto-im.370931", "text": "Подобно на часовник, хороскопа (наталната карта на всеки човек) е разделен на 12 сегмента или домове, всеки управляван от различен знак. Започва се с първи дом и се върви обратно на часовниковата стрелка.\r\nВсеки дом е свързан с набор от характеристики, започвайки от личността на човек, минавайки към външния свят и отвъд него. В момента, в който човек се ражда, планетите се намират в специфични знаци и домове.\r\nКогато една или няколко планети се намират в определен дом от хороскопа на човек, те дават акцент върху него и се предполага, че съдбата на този човек ще е по-интересна именно по характеристиките на този дом. \r\nПървите шест дома са свързани повече с личноста, докато вторите шест говорят по-скоро за взаимоотношенията на човек с външния свят.\r\nЕто и какво представляват тези 12 дома:\r\nС него започва наталната карта - непосредствено под източния хоризонт. Той обхваща всички \"първи\" неща в живота: първото впечатление за човека, неговия външен вид, талантите му, самооценката му, темперамента му, новите инициативи, свежото начало... Домът е управляван от знака Овен. От върха на първия дом изгрява Асцендента и знакът, в който попада той е определящ за излъчването ни.\r\n\r\nТой обхваща всички въпроси, свързани с материалната и физическа среда на човек. Той управлява приходите, парите и самочувствието на човек. Следователно указва придобитото чрез лични усилия. Показва до известна степен и как ще бъдат изразходвани тези средства. Управляван е от знака Телец.\r\n\r\nТой управлява всички форми на комуникация - говорене, мислене, писане. Показва отношенията на родения към братята, сестрите и близките роднини. Отнася се и за късите пътувания, учението, възпитанието. Управляван е от знака Близнаци.Вижте останалите зодии в\r\n ", "date": "2018.03.17", "title": "12-те дома на хороскопа. Какво точно е значението им?"}
{"url": "https://www.dnes.bg/stranata/2018/03/17/radost-za-plovdivchani-izgrajdat-nai-dylgiia-most-v-plovdiv-nad-marica.371011", "text": "\r\n                        \r\n                        \r\n                        \r\n                    \r\nВсекидневно жителите на районите \"Западен\" и \"Северен\" в Пловдив рискуват живота си, като преминават пеша през железопътния мост над река Марица. Въпреки че трасето е забранено за пешеходци, това е единствената пряка връзка между двете части на града.\r\nОбщинският съвет в града даде зелена светлина за изграждане на нов мост над река Марица. Той ще бъде най-дългият в града и през него ще се стига за минути от единия до другия край на Пловдив.\r\nСлед изграждането му ще се премине към втори етап, а именно строеж на още 3-километрова отсечка - от булевард \"България”. Така от магистрала \"Тракия\" ще може да се стига до районите \"Западен” и \"Южен”, без да се налага преминаване през централната градска част.\r\nОсвен мост, в района ще се изгради и най-големият парк в Пловдив. \r\nПо предварителни данни новият мост над река Марица ще струва около 25 милиона лева.\r\n ", "date": "2018.03.17", "title": "Радост за пловдивчани: Изграждат най-дългия мост в Пловдив над Марица"}
{"url": "https://www.dnes.bg/sofia/2018/03/17/silniiat-viatyr-sybori-dyrveta-v-parka-zaimov-v-borisovata.371012", "text": "Получили сме около 8 сигнала за паднали дървета вследствие на силния вятър, няма пострадали хора. Това съобщи директорът на Дирекция \"Аварийна помощ и превенция\" към Столична община Красимир Димитров пред \"Фокус\".\n", "date": "2018.03.17", "title": "Силният вятър събори дървета в парка \"Заимов\", в Борисовата..."}
{"url": "https://www.dnes.bg/notifikacii/2018/03/17/65-hil-na-ulicata-sreshtu-korupciiata-v-slovakiia.371013", "text": "Протестите в Словакия продължават вече трета седмица. Близо 65 000 души се събраха, за да изразят недоволството си срещу корупцията, съобщава  Bulgaria ON AIR . Вълната от недоволство бе предизвикана от убийството на разследващия журналист Ян Куциак и приятелката му. Репортажите му бяха свързани с разследване на случаи на измама, в които са били замесени бизнесмени с политически връзки. Оставката на премиера Роберт Фицо не успя да потуши гнева на хората и те отново настояват за предсрочни избори. Демонстрантите развяваха плакати с надписи \"правителството не функционира\" и \"достатъчно Фицо\". Убийството на разследващия журналист предизвика най-масовите улични протести в Словакия след падането на комунизма. ", "date": "2018.03.17", "title": "65 хил. на улицата срещу корупцията в Словакия"}
{"url": "https://www.dnes.bg/notifikacii/2018/03/17/zaharova-zapadyt-izpolzva-skripal-da-otvleche-vnimanieto.371014", "text": "Говорителката на руското министерство на външните работи Мария Захарова направи връзка между случая Скрипал и сирийския въпрос, предаде ТАСС, цитирана от БТА.\n\n\n\n\r\nЗападът се опитва да направи хората на глупаци, за да отвлече вниманието от своите действия в Сирия и Ирак, се аргументира тя в ефира на телевизия \"Россия 24\". \r\nЗахарова отбеляза, че за никого вече не е тайна, че в Сирия се намират американски и британски командоси, които действат в тясна координация с въоръжената опозиция. Всички са наясно и че целта на това присъствие е подялба на интереси, допълни тя.\r\nЗахарова изрази съжаление, че Лондон не е предоставил на Москва никакви данни във връзка с разследването на отравянето на бившия руски разузнавач, предавал информация на Великобритания, Сергей Скрипал и дъщеря му Юлия.\r\nЗахарова увери, че в Съветския съюз или в Русия никога не са били правени разработки на химическо вещество под кодово название \"Новичок\". Великобритания нарочно използва това име, за да дискредитира Русия, подчерта тя.\r\nЗахарова спомена изрично от кои страни може да е дошло използваното при атаката химическо вещество - Великобритания, Словакия, Чехия, Швеция и, под въпрос, Съединените щати. Тези държави от края на 90-те години на миналия век провеждат интензивни изследвания на вещества от проекта \"Новичок\", посочи тя.", "date": "2018.03.17", "title": "Захарова: Западът използва Скрипал да отвлече вниманието"}
{"url": "https://www.dnes.bg/zvezdi/2018/03/17/djoli-si-spomni-za-tiineidjyrskite-godini.371015", "text": "Известната американска актриса и режисьорка Анджелина Джоли си спомни за промените във външния й вид в интервю за сп. \"ИнСтайл\".\r\nТя се върна във времето и проследи развитието си от тийнейджърка до наши дни. \r\n\"Имаше период, когато клепах с макияж цялото си лице!, спомня си 42-годишната знаменитост. А след това дойде и пънкарският ми период. В днешно време много е модерно да се боядисват косите сини. А в моята младост беше шик да се правят по-светли\".\r\nАнджелина Джоли все повече осъзнавала сходството с родната си майка, актрисата Маршелин Бертран, която се спомина през 2017 година.\r\n\"Гледам се в огледалото и си давам сметка, че много приличам на майка си. Това ме радва. Виждам, че остарявам, но се отнасям с любов към този процес. Защото всичко това означава, че съм жива - живея и старея!\", каза в заключение Джоли.", "date": "2018.03.17", "title": "Джоли си спомни за тийнейджърските години"}
{"url": "https://www.dnes.bg/notifikacii/2018/03/17/ukraina-zadyrja-i-deportira-ruska-jurnalistka.371016", "text": "Службата за сигурност на Украйна (ССУ) заяви днес, че е задържала и депортирала в Русия журналистката от телевизия \"Россия-24\" Наталия Гончарова, предаде ТАСС, цитирана от БТА.\r\nСпоред ССУ Гончарова е \"подготвяла антиукраински видеоматериали\". \r\nТя е депортирана в Русия и й е забранено да влиза в Украйна за 3 години.\r\nССУ обвини журналистката, че подготвени от нея видеоматериали са \"навредили на международния образ на Украйна\". \r\nОтделно Гончарова е планирала утре да отразява, според ССУ тенденциозно, събитията в Украйна в деня на президентските избори в Русия.", "date": "2018.03.17", "title": "Украйна задържа и депортира руска журналистка"}
{"url": "https://www.dnes.bg/mish-mash/2018/03/17/kolko-tyrpenie-proiaviava-vsiaka-zodiia-v-liubovta.370966", "text": "Търпението и любовта трябва да вървят ръка за ръка, за да може връзката да се радва на успех. Те обаче невинаги са съвместими. Една от вероятните причини, поради които сме склонни да загубим търпението си по въпросите, свързани с любовта, е, че мислим, че имаме перфектна любовна връзка, в която няма да се налагат компромиси и търпение. Съвършенството обаче не е възможно. И все пак очакваме повече. Именно очакванията са онова, което може да ви заблуди и съответно разочарова. Затова е много важно да сте наясно, че търпението наистина е добродетел, че и не всеки го притежава. Нека разберем как стои въпросът с търпението в любовта сред представителите на различните зодии. Като цяло на родените под този знак им липсва търпение във всеки аспект на живота. А интересното е, че тази липса на търпение, смесена с чара им, се оказва в полза за тях. Нямат никакво търпение с половинката си и по някакъв начин така го/я пленяват дори повече. Иска им се да вярват, че са търпеливи в любовта, но истината е, че оказват голям натиск върху партньора си в опита и желанието си да бъдат търпеливи. По някакъв начин Телците са вдъхновяващ романтичен партньор, но причината за това не е търпението. Това е по-скоро способността им да накарат хората да правят нещата в момента, в който те искат. А това си е талант.Близнаците са нетърпеливи, но знаят как да се справят с нетърпението. Те просто го ограничават, защото имат склонност да се съобразят с мнението на другия, за да го направят щастлив. За съжаление, те са лесно раними и най-добре вие е да направите компромис, ако това е възможно.Целия материал може да намерите на ", "date": "2018.03.17", "title": "Колко търпение проявява всяка зодия в любовта?"}
{"url": "https://www.dnes.bg/notifikacii/2018/03/17/jenite-da-ne-se-smeiat-silno-i-da-rajdat-erdogan-znae-koe-e-dobre.371017", "text": "\"Имам приятелки, които винаги носят със себе си лютив спрей или поне дълга игла. Лично аз не го правя, но вече се замислям\". Ирмак е на 32 години и седи в едно кафене в по-либералния истанбулски квартал Нишантасъ. Тя живее сама. Разказва, че сутрин трябва добре да обмисли как точно да се облече, за да отговаря на изискванията. Според нея правителството упражнява силен натиск срещу жените и им отнема част от личната свобода, пише .\r\nНа 14 март 2003 година Реджеп Тайип Ердоган състави правителство и стана премиер на Турция. Оттогава насам вмешателството на политиката в личния живот на хората е постоянен предмет на дискусии. Най-силно засегнати от политическата реторика са жените.\r\nЕрдоган постоянно предизвикваше скандали със своите изказвания. Заявяваше например, че жените трябва да раждат поне по три деца и че абортът е убийство. А Бюлент Арънч, който беше заместник-премиер от 2009 до 2011, казваше, че жените са длъжни да са добродетелни и че не  е редно да се смеят на глас на обществени места. Министърът на здравеопазването Мехмет Мюезиноглу на свой ред обясни, че жените не трябва да се стремят към друга кариера, освен тази на майката.\r\n34-годишната висшистка Селиме живее в истанбулския квартал Бейоглу: \"Едно правителство, което толкова много ограничава жените, постоянно напомпва мъжкото самочувствие. Тогава те започват да си мислят, че няма нищо лошо в това да изнасилиш една жена, ако тя не ти се подчинява“, казва тя. \r\nСелиме има чувството, че е принудена все по-често да се защитава от атаки, само защото не отговаря на представите на правителството за \"добра жена\". \"Опасно е, когато правата на жените чисто и просто не се прилагат на практика. Най-добър пример в това отношение е законът за абортите\", споделя тя.\r\n\r\nОтношението на сегашния президент към алкохола също е обект на спорове от 15 години насам. \"Нашето национално питие е айрянът\", беше обявил Ердоган. \r\nТой забрани продажбата на алкохолни напитки в супермаркетите и малките магазини след 22 ч. Забрани и рекламите на алкохол по телевизията и във видеоклиповете. На дистрибуторите на алкохолни напитки беше забранено да спонсорират фестивали и концерти. Реджеп Тайип Ердоган винаги е смятал, че въпросните забрани не представляват вмешателство в личния живот на хората.\r\nСлед военния преврат в Турция през 1980 година на жените в държавните учреждения и висшите училища беше забранено да носят мюсюлмански забрадки. Партията на Ердоган обаче отмени тези забрани. \r\n40-годишната Хилал е държавна служителка и подкрепя Партията на справедливостта и развитието (ПСР). Тя е убедена, че сегашното управление на страната е най-доброто от всички досегашни: \"Преди нямахме право да работим със забрадки, а сега вече можем, слава на Аллаха! Навремето нямахме право и да се молим, а когато все пак го правехме, възникваха проблеми. А сега никой вече не ни се меси\", казва тя.\r\nАбдулах Санир, ваксаджия в истанбулския квартал Еминьоню, също е доволен от властите. \"Днес е по-добре. Ердоган е от Ризе, а аз съм от Бингьол и съм кюрд, но гласувам за ПСР. Човек трябва да подкрепя онези, които са добри за народа\", казва той.\r\nЕдна от групите, срещу които е насочена реториката на правителството, е тази на хомо- и транссексуалните. По традиция те провеждат своите демонстрации край площад Таксим. През изминалите три години полицията брутално разгонваше демонстрантите или забраняваше проявите им. Наскоро губернаторът на Анкара забрани редица изложби и театрални представления, засягащи темата за хомосексуалността, като се обоснова с \"обществената чувствителност по темата\".\r\nЯнсет е активистка в транссексуалното движение. Казва, че до 2007 година се чувствала добре в Истанбул и не се страхувала. \r\n\"От 2011 година обаче животът ми се промени. Сферите, в които мога да се изявявам и работя, стават все по-малко. А насилието в обществото расте. В продължение на три години почти не съм излизала от вкъщи. Чувствам се под все по-силен натиск \", казва тя.", "date": "2018.03.17", "title": "Жените да не се смеят силно и да раждат. Ердоган знае кое е добре!"}
{"url": "https://www.dnes.bg/sofia/2018/03/17/bez-koli-v-borisovata-umni-barieri-shte-gi-spirat.371018", "text": "\r\n                        \r\n                        \r\n                        \r\n                    \r\nМонтирани са две бариери. Едната е на ул. \"Незабравка\" до зала \"София\", а другата е на бул. \"Драган Цанков\" до \"Спортна София\". Монтираните съоръжения са от т.нар. \"умни бариери\". \r\nБариерата се вдига, само когато разчете регистрационен номер на автомобил, чийто достъп е позволен. Затова хората, които стопанисват търговски обекти на територията на парка, трябва да изпратят регистрационните номера на своите доставчици до Столичната община.\r\nПрез събота и неделя ще е позволено паркирането в крайна дясна лента на бул. \"Драган Цанков\" - от Руското посолство до Телевизионната кула. Според Столичната община там могат да се поберат до 250-300 автомобила.\r\nЧаст от хората, които видяха новата организация, останаха недоволни, защото казаха, че най-близките обекти, на които децата им тренират, са на около 600 метра. \r\nТе смятат, че в дни с лошо време трудно ще стигнат до тренировъчните игрища и рискуват децата им да настинат. Други пък са доволни, защото смятат, че паркът не е място, където да се паркират коли.\r\nВсяка една от бариерите има 3 камери, които да следят за спазването на ограничението. Нарушителите ще се наказват.\r\nДруга ще е организацията при масови събития, какъвто е и утрешният мач между ЦСКА и \"Левски\".", "date": "2018.03.17", "title": "Без коли в Борисовата. \"Умни\" бариери ще ги спират"}
{"url": "https://www.dnes.bg/stranata/2018/03/17/estestven-uran-vyv-vodata-na-starozagorskoto-selo-kazanka.371019", "text": "Забраниха временно употребата на питейната вода в село Казанка за пиене и за приготвяне на храна, съобщиха от РЗИ-Стара Загора.\r\nПри мониторинг на водата е установено отклонение в химичните показатели на водата за питейно-битови цели.\r\nНаправени анализи в лаборатория на Институт за ядрени изследвания и ядрена енергетика към Българска академия на науките - София от два водоизточника показват концентрации 0,055 mg/l за ниска зона и резултат 0,045 mg/l за висока зона, които стойности са над максималната от 0,03 mg/l на естествен уран в питейна вода в село Казанка.\r\nВъв връзка с това РЗИ - Стара Загора направи предписание, до подобряване качествата на питейната вода, за временно ограничаване на ползването за питейни нужди и за готвене, което влиза в сила веднага.\r\nНови проби от два водоизточника и взети от домакинство ще бъдат изпратени в Национален център по радиобиология и радиационна защита, за да бъде изследвана отново концентрацията на естествен уран.", "date": "2018.03.17", "title": "Естествен уран във водата на старозагорското село Казанка"}
{"url": "https://www.dnes.bg/health/2018/03/17/vkusni-napitki-sreshtu-proletnata-umora.370906", "text": "С настъпването на пролетта има дни, в които се чувстваме по-мудни, нямаме желание за работа, спорт. Пролетната умора често е съпроводена и с настинки, общи неразположения от климатичните промени.В тези моменти е важно да приемаме достатъчно количество вода, свежи храни, да изключим от менюто си по-мазните и преработени продукти, да се възползваме от хранителните добавки обогатени с витамини и минерали, да почиваме и разбира се, да спортуваме.Начинът на хранене и ежедневните навици са ключови за това как ще преминем през пролетната умора. Вижте 4 полезни напитки, с които да разнообразите менюто си. С тях ще посрещнете пролетта в добра форма.Кофеиновите напитки, както и чайовете, които съдържат кофеин са лоша идея, когато страдате от пролетна умора. Те предизвикват допълнително сриване на енергийните нива, могат да нарушат добрия сън и в същото време да повишат нивата на хормона на стреса кортизол. От друга страна, чаят от лайка е чудесен за намаляване симптомите на умората. Релаксиращите билки като лайката, имат успокояващ ефект върху ума и тялото, като минимизират тревожността и стреса, които умората може да причини.", "date": "2018.03.17", "title": "Вкусни напитки срещу пролетната умора"}
{"url": "https://www.dnes.bg/sofia/2018/03/17/pokriv-na-supermarket-se-sruti-vyrhu-kola-v-mladost.371020", "text": "Покрив на магазин се срути върху паркирана кола в столичния квартал \"Младост 4\". При инцидента няма пострадали, съобщава БНР.\r\nОколо 40 сигнала за паднали от силния вятър предмети са подадени на телефон 112 до момента. Повечето от половината от тях вече са обработени от екипите на пожарната, обясняват от МВР. \r\nНай-сериозните от тях са в София. Те са за паднал билборд и за покрива от супермаркет, откъснал се от силния вятър и паднал върху лека кола. До момента в МВР няма информация за пострадали хора. \r\nДесетки са и сигналите за паднали дървета в цялата страна, обобщават още от вътрешното министерство. Оттам призовават хората да бъдат внимателни, когато минават покрай високи сгради, както и да приберат от терасите си всички предмети, които могат да паднат и да предизвикат инцидент. \r\nСъщото се отнася и за собствениците на магазини и складове.\r\nЗа утре, за цялата страна, е обявен оранжев код за обилни валежи, съчетани със силен вятър. В Русе, Разград, Силистра и Добрич се очакват и снеговалежи, съчетани с поледици. ", "date": "2018.03.17", "title": "Покрив на супермаркет се срути върху кола в \"Младост\""}
{"url": "https://www.dnes.bg/obshtestvo/2018/03/17/greshna-pratka-zabaviane-problemite-s-pazaruvaneto-v-neta.371021", "text": "Около 2000 жалби годишно постъпват в Европейския потребителски център. Две трети от тях са заради онлайн пазаруване, пише  Bulgaria ON AIR . Объркване на пратката, забавяне или изобщо недоставяне на продукта са основните проблеми при интернет пазаруването. Ако във Финландия например 90% от потребителите на онлайн услуги пускат жалби, то у нас процентите са двойно по-малко. Европейският потребителски център предлага безплатна защита на потребителските права както и правна услуга, ако се стигне до съд между потребител и онлайн търговец.", "date": "2018.03.17", "title": "Грешна пратка, забавяне... проблемите с пазаруването в нета"}
{"url": "https://www.dnes.bg/notifikacii/2018/03/17/albaniia-izdirva-dvama-bylgari-chast-ot-prestypna-grupa.371022", "text": "Албанската полиция арестува 39 души при акция срещу престъпни групи, които са изпратили незаконно около 1000 албанци във Великобритания, САЩ и Канада, предаде Асошиейтед прес, цитирана от БТА.\r\nНачалникът на полицията Арди Велиу съобщи днес, че след продължило месеци международно разследване властите са идентифицирали седем престъпни структури в 10 държави в Европа и отвъд океана, които са помогнали на албанци да емигрират незаконно с фалшиви документи на европейски държави.\r\nФалшивите документи стрували между 9 750 долара и 30 000 долара.\r\nВ допълнение към арестуваните, 12 души са все още на свобода, сред които двама българи, съобщава АП. \r\nПолицията е конфискувала също компютри, мобилни телефони, автомобили, пари в брой, различни документи и оръжия.\r\nАгенция МИА предаде по-рано, че полицейската операция в Албания е проведена в градовете Кукъс, Шкодра, Тирана, Пешкопия, Корча и Лежа. Според МИА сред арестуваните има и полицейски служители.\r\nЦентралата на бандата в Албания била в град Лежа. Според информацията на МИА срещу суми от 15 до 20 хиляди долара, предимно млади албанци заминавали за САЩ или Канада с фалшива самоличност. На действителни паспорти фалшификаторите поставяли снимки на хората, които искали да заминат за САЩ, Канада или Западна Европа, но по-изгоден бил бизнесът с презокеански пътувания.", "date": "2018.03.17", "title": "Албания издирва двама българи, част от престъпна група"}
{"url": "https://www.dnes.bg/stranata/2018/03/17/v-denia-na-proletta-vsichki-shte-pochivat-v-kiustendil.371023", "text": "\r\n                        \r\n                        \r\n                        \r\n                    \r\nВсички работодатели са задължени да пуснат служителите си в почивка, в противен случай ще трябва да им заплатят допълнителен труд, пише \r\nЕдна след друга институциите в Кюстендил обявиха, че ще се съобразят с решението на Общинския съвет и на 21 март няма да работят.\r\nНякои от работодателите обаче не харесаха особено заповедта и още отсега правят сметки как да компенсират извънредния почивен ден.\r\nАко на 21 март някой все пак бъде извикан на работа, то той ще получи допълнително възнаграждение. В Кюстендил очакват това да доведе до вълна от желаещи да работят в деня на пролетта.\r\nВ Кюстендил се надяват почивният ден на 21 март да накара повече хора да излязат на централния площад за празника на града. \r\nТрадиционно тогава в парк Хисарлъка ще бъде посрещната \"Девойка Кюстендилска пролет\", а кое момиче ще спечели приза, ще стане ясно на официална церемония тази вечер.", "date": "2018.03.17", "title": "В деня на пролетта - всички ще почиват в Кюстендил"}
{"url": "https://www.dnes.bg/health/2018/03/17/3-bilki-v-podkrepa-na-otslabvashtite.370909", "text": "Хората, които търсят начин да преборят излишното тегло с природни средства имат голям избор. И той не се свежда единствено до ползване на широкия набор от хранителни и фитнес добавки. Може да се разчита и на разлини чисто хранителни продукти, а сред тях заслужено място заемат и билките. Чрез поддържане на хормоналния баланс, стимулиране на храносмилането и превенция появата на дискомфорт след хранене, някои билки може да изиграят ролята на стимула, от който много хора с проблемно тегло се нуждаят. Редовната консумация на такива билки може успешно да допълни ефекта на всяка диета за отслабване. Данните за полезното му действие показват, че е време да започнем да гледаме на магданоза не само като на ароматна подправка, а като на много полезна билка. Той има изразено диуретично действие и помага за изхвърляне на задържаната вода в организма. Задържането на течности е основната причина за бързо повишаване на теглото, а и за поява на оплаквания като дискомфорт и тежест в стомаха. Магданозът е богат и на фибри, които подпомагат дейността на чревния тракт за стимулиране на метаболизма. Съдържа и високи дози евгенол, за който има данни, че помага за намаляване на кръвната захар, а оттам осигурява и по-успешен контрол върху теглото.  ", "date": "2018.03.17", "title": "3 билки в подкрепа на отслабващите"}
{"url": "https://www.dnes.bg/cars/2018/03/17/gordostta-na-gdr-lysnati-i-tunigovani-trabanti-na-fest.371003", "text": "\nСтотици почитатели на автомобилната марка \"Трабант\" се събраха във Велико Търново за деветото издание на фестивала, посветен на култовото возило от ГДР, съобщава Булфото. \r\nЗа феста пристигнаха с колите си шофьори от цялата страна, както и от чужбина. Трабантите са стегнати и излъскани до неузнаваемост, някои са и тунинговани до степен, в която само купето е останало от оригиналната кола. Сред собствениците има много колекционери, запалили се по модела в края на 80-те, за да се окажат днес с няколко броя в гаража. \r\nПо същото време търновските рокери откриха мотосезона с шествие по улиците.", "date": "2018.03.17", "title": "Гордостта на ГДР: Лъснати и туниговани Трабанти на фест"}
{"url": "https://www.dnes.bg/zvezdi/2018/03/17/ivo-dimchev-hiv-ne-se-prihvashta-ot-vyzduha-bolestta-ne-e-sramna.371004", "text": "Той е певец, актьор, преподавател, артист и не крие, че е болен. Иво Димчев е диагностициран преди 12 години като ХИВ позитивен\r\n\"Една вечер се напих и правих секс със случаен партньор без презерватив. През това време имах отворена връзка. С приятеля ми, с когото бяхме, продължихме да бъдем заедно още 4 години. Той беше ХИВ негативен, а аз бях на терапия, така че не е имало проблем за него\", разказа Димчев пред bTV днес.\n\nКак живее с вируса, предстои да излезе, написано в книгата му \"ХИВ+Kiss\". Заглавието идва от псевдонима на артиста в сайтовете за запознанства.Когато научава за диагнозата, променя името си в интернет, за да е открит с потенциалните си партньори и да ги остави сами да направят своя избор.\r\n\"Не съм от тези, които крият. Има много хора, които крият, аз ги разбирам напълно защо го правят, по някой път ги подкрепям, стига да правят безопасен секс.”\r\n\"Нещата тук са се завлачили с 30-40 години назад – споделя Иво. - Хубаво е хората в България, ако не са го разбрали досега, да разберат, че ХИВ не се прихваща от въздуха и не се умира за 6 месеца.Аз искам хората, които са ХИВ позитивни в България, това са хиляди хора, да имат повече смелост, да им вдъхна повече смелост.Да им кажа, че няма от какво да се срамуват. От други неща трябва да се срамуват хората, а не от това дали имат ХИВ, хепатит, диабет, или каквото и да било. От други неща трябва да се срамува човек.\r\nПoзнавам хора, които са ХИВ позитивни от 35 – 40 години и все още живеят съвсем спокойно, нормално, просто взимат терапия.Има и много случаи в момента, хората имат партньори, които са ХИВ негативни, правят секс без презерватив и няма опасност от заразяване. Вече се е доказало това.\"\r\nА относно провокиращият въпрос на тв водещата по актуалната напоследък тема за \"джендърите\", той отговори така: \"Можем само да се гаврим с това ново понятие, което съществува единствено в България.\" ", "date": "2018.03.17", "title": "Иво Димчев: ХИВ не се прихваща от въздуха, болестта не е срамна"}
{"url": "https://www.dnes.bg/notifikacii/2018/03/17/preduprejdavat-za-nova-opasnost-v-kosmosa.371001", "text": "Учените доказаха нова опасност в Космоса.  От университета на Ню Хемпшър в САЩ установиха, че ефектът от радиацията върху астронавтите, извършващи междупланетно пътешествие, ще е по-голям, отколкото се смяташе досега, съобщи Лента.\r\nПричината за това се крие в намаляването на слънчевата активност. В резултат слънчевият вятър отразява по-неефикасно космическите лъчи.\r\nБили изследвани данни, събрани от уреда CRaTER, който се намира на борда на космическия апарат \"Лунар рикънисънс орбитър\" и има за цел да прецени въздействието на космическите лъчи и слънчевата радиация.Оказало се, че излъчването, чиито източници са обекти извън Слънчевата система, става по-интензивно, вследствие на анормално дългия период на понижена слънчева активност.\r\nС цели 30 % ще се увеличи дозата на възможното облъчване, което ще получат отправилите се към Марс астронавти, смятат учените. Резултатите от изследването са качени на сайта Phys.org, предава БТА.\r\nПрез септември 2017 г. астрономи регистрираха изхвърляне на коронарна маса, довело до разпространение на високоенергийни частици.", "date": "2018.03.17", "title": "Предупреждават за нова опасност в Космоса"}
{"url": "https://www.dnes.bg/stranata/2018/03/17/burgazlii-s-maski-na-poreden-protest-sreshtu-mrysniia-vyzduh.371005", "text": "\r\n                        \r\n                        \r\n                        \r\n                    \r\nЕкоинспекцията в морския град направи редица замервания, но източникът на задушливата и неприятна миризма остана мистерия. \r\nСпоред организатора на протеста вече два месеца и половина няма никаква реакция от институциите и нищо не се е променя.\r\n\"Учудвам се, че институциите не вземат под внимание недоволството на гражданите. Управляващите казват, че въздухът в Бургас е с приоритет и е най-важен, но гражданите не искат само говорене, а конкретни действия\", смята Стоян Грозов.\r\nПротестиращите са категорични, че няма да спрат със своите протести, докато не се реши проблемът. \r\n\"Всеки признава, че проблем има, но никой не действа. От РИОСВ - Бургас не могат да открият откъде идва този неприятен мирис. Но нали това им е работата\", твърдят недоволните.  ", "date": "2018.03.17", "title": "Бургазлии с маски на пореден протест срещу мръсния въздух"}
{"url": "https://www.dnes.bg/zvezdi/2018/03/17/prezidentyt-na-kinoakademiiata-s-3-obvineniia-za-seks-tormoz.370999", "text": "Още един известен холивудски кинаджия беше обинен в сексуално посегатество. Операторът и режисьор Джон Бейли, който е и президентът на Академията за кинематографично изкуство и наука, която връчва \"Оскар\"-ите, стана поредният, който ще отговря за деянията си, съобщават световните агенции.\r\nЗасега са три постъпилите обвинения срещу Бейли. \"Академията разглежда всички жалби конфиденциално, за да могат да бъдат защитени всички страни в спора. Ние няма да коментираме свързаните с тях въпроси, докато процедурата по разглеждането на сигналите не бъде завършена окончателно\", се казва в съобщение на филмовата академия, предава БТА.\r\nРазглеждането на обвиненията е започнало в сряда от специален подкомитет на академията, оглавен от Дейвид Рубин. Самият Бейли отказа да коментира ситуацията.\r\nСедемдесет и пет годишният Джон Бейли от години е член на Академията за кинематографично изкуство и наука, но от миналия август е избран за неин президент.Холивуският кинаджия е известен с операторската си работа над филми, които обикновено получават \"Оскар\" - като \"Омагьосан ден\", \"Американско жиголо\" и \"Обикновени хора\".", "date": "2018.03.17", "title": "Президентът на киноакадемията с 3 обвинения за секс тормоз"}
{"url": "https://www.dnes.bg/stranata/2018/03/17/snegorinite-v-gotovnost-ot-polunosht.371006", "text": "През нощта и утре се очаква съществена промяна във времето и няма да има помен от температурите от над 20 градуса днес. \r\nПо високопланинските проходи е възможно дъждът да премине в сняг. По разпореждане на председателя на Управителния съвет на Агенция \"Пътна инфраструктура\" инж. Дончо Атанасов всички областни пътни управления и снегопочистващите фирми са в готовност за поддържане на републиканските пътища при зимни условия. \r\nАПИ апелира шофьорите да тръгват на път с автомобили, подготвени за зимни условия, да карат със съобразена скорост и повишено внимание, спазвайки указанията на \"Пътна полиция\".\r\n ", "date": "2018.03.17", "title": "Снегорините в готовност от полунощ"}
{"url": "https://www.dnes.bg/akoshtete-vqrvaite/2018/03/17/malyk-apartament-zashto-e-po-dobre-da-jiveem-v-nego.370930", "text": "Когато става въпрос за това какъв дом искаме да имаме, винаги ни се струва, че по-големият ще ни е по-комфортен.Всъщност, макар много хора да смятат, че животът в къща или в огромен апартамент е привилегия, обитаването на компактно жилище има доста повече предимства.\r\nОсвен че малкият апартамент ще ви спести пари за отопление, ето и кои са другите добри причини да обитавате по-малко жилищно пространство:\r\nНякои хора могат да сметнат, че това не е предимство, но истината е, че малкото пространство ще ви принуди да сте много по-селективни с мебелите. Скромната квадратура ще ви накара наистина да обмислите добре и какъв вид предмети и декоративни акценти да добавите в дома си. Това също е потенциална възможност за спестени пари – поне ще ви попречи да правите лекомислени покупки.\r\nЕдно от предимствата на малките жилищни пространства категорично е по-малката площ за почистване. По-лесната поддръжка на малкия апартамент, включва спестено време и пари за почистващи продукти.\r\n\r\nМалкият апартамент дава възможност на своите стопани да обновяват интериора си много по-лесно и бързо. Придържането към модата и тенденциите в обзавеждането, в този случай са много по-възможни.Вижте още причини в ", "date": "2018.03.17", "title": "Малък апартамент – защо е по-добре да живеем в него?"}
{"url": "https://www.dnes.bg/notifikacii/2018/03/17/gdbop-zakopcha-pedofili-v-dupnica.371007", "text": "Задържаха педофили в Дупница. Двамата мъже са арестувани през изминалата седмица, съобщи комисар Явор Колев от ГДБОП.\r\nЕдиният от тях е с фалшив профил във Facebook. Той е примамил 13 момичета на възраст между 11 и 13 години. С няколко от тях е злоупотребявано сексуално.\r\nПрофилът му в социалната мрежа е закрит, но при задържането в телефона му е открит нов профил с контакти на  деца от всички краища на страната. \r\nЯвор Колев участва в обучение на родители за онлайн безопасност. Пред тях той призна, че празноти в законодателството пречат педофилите да се проследяват, след като изтърпят наказанията си. \r\nКомисарят даде пример със заловен и осъден през 2004 г. педофил, съобщи БНР. Той изтърпял наказанието си, а скоро случайно се разбрало, че държи детски парти-клуб. \r\n\"Няма да казвам кой е този детски парти-център. Може да го намерите много лесно в интернет. Рекламно лице на този детски парти-център е известен български певец\", каза Колев.", "date": "2018.03.17", "title": "ГДБОП закопча педофили в Дупница"}
{"url": "https://www.dnes.bg/notifikacii/2018/03/17/london-obmislia-sledvashtiia-si-hod-v-shpionskiia-spor-s-rusiia.371008", "text": "Британското правителство потвърди експулсирането на 23 британски дипломати от Русия и каза, че Съветът за национална сигурност на Великобритания ще се събере на заседание в началото на следващата седмица, за да обсъди следващите стъпки в спора между Лондон и Москва заради отравянето на бившия руски шпионин Сергей Скрипал, предаде Асошиейтед прес, цитирана от БТА.\r\nБританското външно министерство заяви, че е очаквало ответните мерки на Русия, които включват затваряне на консулството на Великобритания в Санкт Петербург и прекратяване на дейността на Британския съвет.\r\nБританското правителство вече нареди на 23 руски дипломати да напуснат страната в отговор на отравянето на Скрипал и дъщеря му Юлия с нервнопаралитично вещество, разработено от бившия Съветски съюз.\r\n\"Руският отговор не променя фактите по случая - опита за убийство на двама души на британска земя, за който няма друго заключение, освен това, че е виновна руската държава\", заяви външното министерство.\r\nРуският отговор беше по-суров от очакваното. Затварянето на офиса на Британския съвет в Москва ще прекъсне културните връзки, а затварянето на генералното консулство в Санкт Петербург ще сложи край на британското дипломатическо присъствие във втория по големина руски град, отбелязва Ройтерс.\r\nБританският депутат Том Тугендхат каза, че решението за затваряне на офиса на Британския съвет в Москва ще навреди на руснаците.\r\n\"Голям срам за руснаците е, че затварят Британския съвет, който прави толкова много за образоването им на английски език и за това да им помогне да получат работа и възможности по света\", заяви той пред Би Би Си.\r\nБившият британски посланик в Русия Родерик Лин каза, че Великобритания би трябвало да избягва да бъде въвлечена в продължителна конфронтация с Русия.\r\n\"Не мисля, че би било разумно да бъдем въвлечени в кална борба с горила\", заяви той по Би Би Си.\r\nОчаква се външните министри от Европейския съюз да обсъдят следващите стъпки на заседание в понеделник. Някои призовават за бойкот на предстоящото Световно първенство по футбол в Русия (б. ред.: от страна на официалните лица, без да се поставя под въпрос участието на съответните национални отбори). \r\nБританският министър-председател Тереза Мей иска да събере глобална коалиция от страни за наказване на Москва, посочва Асошиейтед прес.", "date": "2018.03.17", "title": "Лондон обмисля следващия си ход в шпионския спор с Русия"}
{"url": "https://www.dnes.bg/sofia/2018/03/17/jylt-kod-za-silen-viatyr-v-stolicata.371009", "text": "За София е обявен жълт код с очаквани пориви на силен вятър, съобщават от Столичната община.\r\nОт общината напомнят на гражданите да обезопасят незакрепени предмети от тераси или прозорци на жилища, офиси и търговски обекти и да бъдат внимателни при придвижването си.\r\n\"Изпълнителите на строителни обекти да проверят състоянието на строителните оградите, крановете, скелета и да предприемат действия по обезопасяването им. Собствениците на търговски и рекламно-информационни елементи също да проверят обектите си\", препоръчват от общината.\r\nЧетири екипа на дирекция \"Аварийна помощ и превенция\" към Столична община са на терен и реагират на място при сигнали. ", "date": "2018.03.17", "title": "Жълт код за силен вятър в столицата"}
{"url": "https://www.dnes.bg/health/2018/03/17/zdrav-duh-v-zdravo-tialo-s-poveche-vodna-aerobika.370914", "text": "Водата осигурява много по-високо съпротивление, отколкото въздуха и това може да се използва ефективно за повишаване ефекта от физическите натоварвания. Упражненията, извършвани във вода, са много по-ефективни във всяко отношение. Това е много добра новина за любителите на водната аеробика и е достатъчен повод да обикнете този метод за тренировка, ако още не сте го сторили. Всеки, който има физическа невъзможност да тренира в нормални условия, или просто е отегчен от стандартния фитнес, може да разчита на водната аеробика като негова много полезна алтернатива. Тя има и две много значими предимства: натоварва ставите в много по-слаба степен от стандартните тренировки, а ефектът за мускулатурата е много по-позитивен поради по-голямото съпротивление на водата. Затова никак не е учудващо, че водната аеробика е първи избор за допълнение на фитнес тренировките при редовно спортуващи хора. Водната аеробика е насочена към натоварване на цялата мускулатира на тялото. Налагането на водата и съпротивлението, което тя оказва на мускулите, се асоциира с ефекта, който би се постигнал, ако към всяка мускулна група се привърже тежест, която тя трябва да повдига. При тези условия може да се тренират по няколко антагонистични мускулни групи едновременно – ефект който е непостижим при стандартна фитнес тренировка, която обикновено натоварва точно определен мускул или мускулна група. В резултат се повишава мускулната издръжливост, а умората настъпва много по-бавно.  ", "date": "2018.03.17", "title": "Здрав дух в здраво тяло с повече водна аеробика"}
{"url": "https://www.dnes.bg/obrazovanie/2018/03/17/choveshka-koloniia-v-kosmosa-nashi-uchenici-pobediteli-v-konkurs-na-nasa.371010", "text": "Два екипа от варненски ученици са спечелили първи места в международния конкурс на НАСА за космически колонии, съобщи ръководителят на проектите доц. Веселка Радева от Планетариума на Висшето военноморско училище в крайморския град. По думите й тази година в надпреварата са участвали 10 000 ученици от цял свят, които са представили 2 500 проекта.\r\nЕдиният от наградените български екипи е от Математическата гимназия \"Д-р Петър Берон\". Петте момчета са заели първото място в категорията за 12 клас. \r\nПроектът им, наречен \"UniSpace\", предлага разрешаване на проблемите на човечеството чрез изграждане на градове в орбитата, близо до Земята, обясни Радева. Идеята на момчетата е бъдещите бази да бъдат разположени в пръстен, видим от планетата ни. Там ще се работи по подготовката за колонизиране на други планети, докато останалите на Земята пък трябва да се концентрират върху екологичното й възстановяване.\r\nОсемчленният екип на гимназията по ИТ \"Екзюпери\" във Варна също е класиран на първо място, само че в категорията за 11 клас, допълни Радева. Проектът на младежите се казва \"Deep Space\" и предвижда построяването на човешка колония в покрайнините на Слънчевата система. \r\nПо думите на Радева предложението на учениците е от там да започне всъщност разселването на човечеството в други звездни системи, като са набелязани и конкретни планети, които биха могли да станат нов дом за хората.\r\nРадева разказа още, че българите са постигнали голям успех и при индивидуалните участници. Проектът на Катерина Стаматова от 10 клас на Математическата гимназия, наречен \"Quibella\", е класиран на второ място в тази категория.\r\nВсички проекти са разработвани в продължение на една година, уточни Радева, цитирана от БТА.\r\nПо думите й наградените екипи са поканени да представят разработките си пред Конференцията за международно космическо развитие на НАСА и Американското космическо общество през май в Лос Анджелис, Калифорния.", "date": "2018.03.17", "title": "Човешка колония в космоса? Наши ученици победители в конкурс на НАСА"}
{"url": "https://www.dnes.bg/notifikacii/2018/03/17/preizbiraneto-na-putin-sigurno-no-shte-izpylni-li-toi-obeshtaniiata-si.371024", "text": "Приближавайки се към четвърти мандат след изборите на 18 март, руският президент Владимир Путин черпи в своя полза от дълбокия кладенец на народната подкрепа, базирана на два основни фактора – огромния ръст в стандарта на живот в страната по време на неговите 18 години на власт и триумфалното завръщане на Русия на световната сцена.\r\nВ момента Русия е във висшата лига на световните страни, но колко дълго ще продължи това?\r\nПодготвяйки се за следващия си шестгодишен мандат – който би могъл да бъде и последен, като се има предвид конституционните ограничения и възрастта на президента (65 г.), Путин се изправя пред заплахи за своите икономически обещания и геополитически амбиции, пише Bloomberg в свой материал.\r\n\"Путин се справя добре в краткосрочен план, но дългосрочните разходи растат\", посочва Марк Галеоти, водещ експерт по въпросите на Русия и изследовател към Института по международни отношения в Прага. \r\n\"Империите струват пари. Въпросът е дали Путин може да си го позволи\", допълва той. \r\nЦените на петрола се увеличиха в годините след идването на власт на Путин през 2000 г., давайки тласък на икономическия ръст, който трансформира Русия. Милиони се измъкнаха от бедността, а още повече хора вкусиха за първи път живота на средната класа. Продажбите на всичко – от нови коли до телевизори, отбелязаха бум, а западни компании като Ford и Ikea изпълниха пазара. В същото време увеличените правителствени разходи за здравна грижа помогнаха за обръщането на тенденцията с намаляващата продължителност на живота.\r\nТози ръст обаче вече дава признаци за застой. Москва беше ударена през 2014 г. от ниските цени на петрола и западните санкции заради анексирането на полуостров Крим и украинския конфликт. Русия обаче не можа да надскочи зависимостта от петрол и други природни ресурси. Санкциите, които спряха достъпа до западни капитали и технологии, само направиха нещата по-зле, като според някои изчисления са коствали до един процентен пункт от растежа. На този фон рублата също се срина, отразявайки се върху достъпността на вносните стоки или пътуванията в чужбина.\r\nАмериканските санкции ще останат в сила \"поне докато Путин е на власт\", предвижда Андрей Кортунов, ръководител на изследователската група Руски съвет за международни отношения.\r\nДобрата новина обаче е, че отслабената икономика помогна на централната банка да доведе инфлацията до рекордно ниски стойности, като наскоро кредитният рейтинг на Русия успя да излезе от графата \"боклук\" благодарение на стриктните бюджетни политики на Путин.\r\nРусия обаче може да се окаже, че върви по стъпките на Аржентина, която беше сред десетте най-големи икономики в началото на миналия век благодарение на растящия си износ на стоки за широко потребление, а сега не влиза и в челната двайсетица.\r\n\"Ако Русия не направи нещо, ни очаква същата съдба\", смята Игор Юргенс, бивш президентски съветник и вицепрезидент на Руския съюз на индустриалците и предприемачите.\r\nСред плановете на правителството са намаляване на разходите за отбрана, пренасочвайки средства към пренебрегвани сектори като пътища и инфраструктура. В своя реч по-рано този месец президентът обеща 50-процентно увеличение на доходите на глава от населението до средата на следващото десетилетие, ангажирайки се с превръщането на Русия в една от петте водещи световни икономики. Но дори според руската централна банка това няма как да стане без мащабни икономически реформи. \r\nИкономическите затруднения на Путин обаче изглежда не вредят на неговия глобален апетит. Той показа, че може да прави големи геополитически изненади като намесата в американските президентски избори през 2016 г. или операцията от 2015 г. в Сирия, като и двете бяха осъществени без големи разходи. \"Тази страна не трябва да бъде подценявана\", категоричен е Дмитрий Тернин, ръководител на Carnegie Moscow Center. Въпреки това той допълва, че ако руснаците решат, че могат отново да бъдат като Съветския съюз или трябва да се съревновават със САЩ или Китай, са загубени.\r\nАмериканският президент Доналд Тръмп все още не е отговорил на надеждите на Кремъл за затопляне на отношенията. Но дори само катаклизмите, които той причини в американската външна политика и отношения с близките съюзници, създадоха повече възможности за Москва в световен план. В същото време слуховете, че намеса на Кремъл може да е допринесла за избирането на Тръмп, отслабиха позициите на американския президент.\r\nДали Путин ще успее да се възползва от дадените му шансове все повече ще зависи от това дали ще може да върне икономиката отново на скорост.", "date": "2018.03.17", "title": "Преизбирането на Путин сигурно. Но ще изпълни ли той обещанията си?"}
{"url": "https://www.dnes.bg/notifikacii/2018/03/17/tervel-pulev-izliza-sreshtu-nepobeden-ungarec-vyv-viena.371000", "text": "Тервел Пулев ще атакува десетата си поредна победа в полутежка категория при професионалистите срещу непобеден до момента унгарец, съобщи самият боксьор.\r\nТова е Ласло Пензеш, който има 7 мача до момента, 6 от които са завършили с нокаут. Двубоят между двамата е на международната гала във Виена на 7 април.\r\nВ галата ще участват и националите на България на аматьорския ринг, които ще мерят сили срещу държавния тим на Австрия.\r\nЦялото боксово шоу ще бъде предавано по националната телевизия на Австрия и у нас, пряко по Mtel SPORT 1.", "date": "2018.03.17", "title": "Тервел Пулев излиза срещу непобеден унгарец във Виена"}
{"url": "https://www.dnes.bg/notifikacii/2018/03/17/rusiia-otvryshta-na-udara-goni-23-britanski-diplomati.370995", "text": "Руското външно министерство обяви за персона нон грата 23 британски дипломати закрива генералното консулство на Великобритания в Санкт Петербург и прекратява дейността на Британския съвет в Русия, съобщи ТАСС, цитирана от БТА. Те трябва да напуснат страната до една седмица.\n\n\n\nРусия си запазва правото да вземе и други ответни мерки срещу Лондон, се казва още в съобщението на министерството.\r\nИзгонването на британските дипломати е в отговор на решението на британския премиер Тереза Мей да експулсира от Обединеното кралство 23 руски дипломати във връзка със отравянето в Англия на бивш руски шпионин и дъщеря му. Лондон обвини Москва, че стои зад покушението срещу Сергей Скрипал и Юлия Скрипал, извършено с бойно отровно вещество, създадено в бившия Съветски съюз. Москва категорично отрече да има нещо общо.", "date": "2018.03.17", "title": "Русия отвръща на удара: Гони 23 британски дипломати"}
{"url": "https://www.dnes.bg/world/2018/03/17/preizbraha-si-czinpin-za-prezident-na-kitai.370983", "text": "Си Цзинпин беше преизбран днес от парламента за президент на Китай без ограничение за броя на мандатите, предадоха световните агенции.\r\nОбщокитайското събрание на народните представители гласува единодушно за преизбирането на Си Цзинпин на поста председател на Китайската народна република.\r\nВан Цишън, бившият ръководител на комисията на Китайската комунистическа партия за проверка на дисциплината, беше избран за вицепрезидент (заместник-председател на КНР).\r\nСи Цзинпин беше преизбран и на длъжността председател на Централния военен съвет.\r\nЛи Чжаншу беше избран за председател на парламента (Общокитайското събрание на народните депутати).С вдигната лява ръка 64-годишният Си се закле да спазва конституцията на безпрецедентна церемония в Големия народен дворец в Пекин.\r\nЗаклевам се да работя за изграждането на велика социалистическа модерна страна, заяви той пред депутатите, положил лявата си ръка върху конституцията, която преди по-малко от седмица беше променена, за да даде на президента право на неограничен брой мандати.\r\nНито един от 2970-те депутати не гласува \"против\" или \"въздържал се\". Действащият президент, който беше единственият кандидат, подобри резултата от първото си избиране през 2013 г., когато един депутат гласува против и трима се въздържаха (сиреч одобрение от \"едва 99,88 процента\"), отбелязва АФП.\r\nНовият вицепрезидент, 69-годишният Ван Цишан, се представи малко по-зле - с един глас \"против\". Той си спечели някои врагове, когато бе начело на службата за борба с корупцията. Освен с чисто почетните функции на вицепрезидент, Ван може би ще бъде натоварен с трудните отношения с Америка на Доналд Тръмп. \r\n\"Отличен икономист, той ще сформира отбор-мечта с изгряващата звезда на Комунистическата партия, вицепремиера Ван Ян, за справяне със зараждащата се гигантска буря около митата, които заплашва да наложи американският президент\", твърди експертът Кери Браун от лондонския Кингс Колидж.", "date": "2018.03.17", "title": "Преизбраха Си Цзинпин за президент на Китай"}
{"url": "https://www.dnes.bg/notifikacii/2018/03/17/plovdivchani-v-ujas-ot-ubiistvoto-na-krasimira-i-decata-i-v-kanada.370981", "text": "Съседите в Пловдив на убитата Красимира Пейчиновски и две от трите й деца се оказаха в неведение за случилото се.Възрастна жена от квартал \"Кючук Париж\", където убитата в провинция Онтарио пловдивчанка е живяла, разказва пред \"Монитор\", че била \"много добро и отзивчиво момиче\".\"Тя на мравката път правеше... Помагаше на майка си Иванка, взимаше я там, в Канада, по шест месеца, издържаше я\", говори през сълзи Петкана Георгиева. \r\n39-годишната пловдивчанка и синът й Рой Пейчиновски на 15 г. били убити на място от основния заподозрян за зверството Кори Фен.13-годишната й дъщеря Веналия Пейчиновски била открита в много тежко състояние и починала по-късно в болницата, разказва какво се е случило приятелката на Красимира Ваня Димова.\r\n\"Аз я сънувах снощи Краси. Сънят ми бе объркан, а около нея имаше други хора, имаше деца. Дойде в съня ми, за да ме успокои и ми каза: \"Всичко ще бъде ок\", разказва Ваня.\n\nПрез 90-те години на миналия век тя и семейството на Красимира живеели врата до врата в блок в „Кючук Париж” в Пловдив. Ваня заминала за Канада през 1992 г., а Красимира пет-шест години по-късно.И двете били част от пловдивската трупа за джаз балет, в която играели по различно време. Съдбата ги събрала отново на чужда земя и те възстановили приятелството си.Красимира била едва на 19 г., когато отишла в Канада. Там изкарала курс за козметичка и започнала работа. Оженила се за македонеца Васил Пейчиновски, с когото имали три деца – две момичета и едно момче, но след време се разделили.Връзката на Красимира с Кори Фен била 2-годишна, казва Петкана Георгиева и добавя, че \"дори в най-уредените държави стават трагедии”.Според приятелката на Красимира Ваня Димова истински късмет е спасил най-голямата дъщеря на Красимира от убийство. Момичето имало шофьорски курс и затова не било вкъщи.Зверството станало по обяд. Колежка на Красимира я потърсила у тях, защото пловдивчанката не отишла на работа. Отворил й окървавеният Кори. Колежката се усъмнила и повикала полиция.„Искаме промени в законите, така че жертвите на домашно насилие да бъдат защитени. Ще инициираме такава промяна в законите на Канада след този случай”, коментира Ваня Димова, която и в момента живее в Канада.", "date": "2018.03.17", "title": "Пловдивчани в ужас от убийството на Красимира и децата й в Канада"}
{"url": "https://www.dnes.bg/televizia/2018/03/17/mishe-razvigorov-revoliucioneryt-obrechen-na-svoboda.370810", "text": "\r\n                        \r\n                        \r\n                        \r\n                    \r\n\"Нося името на моя дядо Мише Развигоров, който е легендарна фигура в Македонското революционно движение. По този повод съм написал една книга \"Развигорови – обречени на свободата\" , защото две поколения от този род са дали живота си за свободата на Македония\", разказва Михаил. \r\nЛегендарният воевода е роден през 1873 година в Щип в семейство на революционери. \r\n\"Братята му Александър и Емануил (Мане) също са видни дейци на Вътрешната македоно – одринска революционна организация, а племенникът му – Ипократ Развигоров и синът му Страхил са сред забележителните фигури на ВМРО след Първата световна война\", разказа в студиото внукът на Мише Развигоров.\r\n \r\n\"Скромен до себезаличаване, честен до болезненост, народник без поза и демагогство, непоколебим привърженик на най-здравите и целесъобразни разбирания” - тази характеристика се отнася за Мише Развигоров и е направена от един от неговите съвременници.\r\nМише Развигоров е една от най-емблематичните фигури в националноосвободителното движение на българите от Македония и Одринско. \r\n.", "date": "2018.03.17", "title": "Мише Развигоров: Революционерът, обречен на свобода"}
{"url": "https://www.dnes.bg/stranata/2018/03/17/barbekiu-ograda-luks-imot-ostavi-tyrnovci-bez-voda.370984", "text": "\r\n                        \r\n                        \r\n                        \r\n                    Собственик на луксозен имот, построен върху трасето на магистралния водопровод, който снабдява с питейна вода Велико Търново и десетки села, ще трябва да премахне незаконни постройки.\r\nСобственикът на имота в село Присово е Симеон Василев. До края на април той ще трябва да премахне барбекю, масивна ограда и басейн.\n\nМиналата събота водопроводът отново аварира и остави над 120 хиляди души два дни без вода. Комисия от общината и местното ВиК дружество извърши проверка на имота и състави 3 констативни протокола на нарушителя.\r\nСимеон Василев отказа да застане пред камерата на , но заяви, че е готов да засипе басейна, въпреки че отговаря на закона, тъй като е под 100 куб. метра, за каквито не е нужно строително разрешение.\r\nСпоред ВиК експертите имотът не влияе на авариите. Според хората в селото, трасето за водопровода не е избрано удачно.\r\nСимеон Василев заяви още, че ще си понесе последствията и няма да обжалва констативните протоколи. От Община Велико Търново пък ще започнат проверки на всички имоти по трасето на магистралния водопровод.\r\n\r\n ", "date": "2018.03.17", "title": "Барбекю, ограда... Лукс имот остави търновци без вода"}
{"url": "https://www.dnes.bg/snimka-na-denia/2018/03/17/slynce-predi-studa-iujniak-vdiga-gradusite-nad-20.370986", "text": "Топло време с температури над 20 градуса ни очакват днес, но ще се усили южният вятър. След обяд в Източна България и в районите в близост до северните склонове на планините ще е силен и бурен. \r\nПрез деня ще е почти без валежи, а повече слънчеви часове ще има над Западна България. С южния вятър ще настъпи чувствително затопляне, максималните температури ще са предимно между 20° и 25°, в София около 22°, сочи прогнозата на НИМХ.\r\nНад Черноморието облачността ще е променлива, без валежи. Вятърът от юг-югозапад постепенно ще се усилва и привечер на места вече ще е бурен. Максималните температури ще са между 18° и 23°, малко по-ниски в крайните северни райони. \r\nВ планините ще е ветровито. Ще духа силен, по високите и открити части бурен до ураганен юг-югозападен вятър. Облачността ще е променлива и на отделни места ще превали дъжд. Ще е по-топло с максимална температура на височина 1200 метра – около 16°, на 2000 метра – около 9°.", "date": "2018.03.17", "title": "Слънце преди студа: Южняк вдига градусите над 20"}
{"url": "https://www.dnes.bg/obshtestvo/2018/03/17/treti-sme-po-ryst-na-zaplati-v-evrosyiuza.370987", "text": "През последното тримесечие на 2017-а растежът на заплатите в Еврозоната и в целия Европейски съюз се подобри слабо спрямо предходните три месеца, като в същото време нашата страна остава на трето място, след Румъния и Унгария по ръст на заплащането на труда, показват данни на Евростат, цитирани от БНР.\r\nДанните на Евростат за България продължават да показват солиден ръст на заплащането на труда и през последното тримесечие на 2017-а година с цели 12,0% на годишна база след повишение с 10,6% през предходните три месеца. По този показател нашата страна заема трето място сред всички 28 страни - членки на ЕС.\r\nНай-солиден скок на заплатите в България през трите месеца до края на декември 2017-а година е отчетен в строителството (повишение с 12,5% на годишна база), следвано от сферата на услугите (повишение с 11,8%) и в индустриалния сектор (повишение с 11,3%).\r\nОбщата почасова цена на работната сила в нашата страна също регистрира най-солиден скок в строителството (повишение с 11,9% на годишна база), следвано от сектора на услугите (увеличение с 11,8%) и индустрията (повишение с 11,7%). \r\n ", "date": "2018.03.17", "title": "Трети сме по ръст на заплати в Евросъюза"}
{"url": "https://www.dnes.bg/obshtestvo/2018/03/17/myrzelivi-sme-edva-edin-ot-deset-bylgari-sportuva.370985", "text": "Едва около 10 процента от населението у нас, или почти 1 от всеки 10 българи, спортуват активно поне два часа в седмицата, показват актуални данни на Евростат за нагласата на европейците към спортни занимания през миналата година, цитирани от БТА. Средният показател за ЕС-28 е около 40 процента, или почти 4 от всеки 10 европейци, които са спортували активно, отчита още европейската статистика.\r\nПо този показател зад нас са единствено румънците, където едва около 7 процента се занимават активно със спорт, при показател за Дания например - 80 процента или почти 8 от всеки 10 датчани, които са спортували активно.\r\nДруги страни с активност в спорта над 50 процента са още Финландия, Норвегия, Исландия, Швеция и Германия, където населението, което спортува активно е между 60 и 80 процента.\r\nВ съседна Гърция спортуващите надхвърлят границата от 20 процента, но в Турция например, са почти толкова мързеливи колкото и в Румъния - едва 7 на сто от южните ни съседи са били активни в спорта.\r\nПроучването отчита също, че местните власти могат да направят повече за насърчаване на физическата активност на гражданите в ЕС. Около 60 на сто от анкетираните европейци смятат, че местните спортни клубове и други организации осигуряват достатъчно възможности за това, но според около 40 на сто - местните власти не правят достатъчно за практикуването на спорта сред европейците.\r\nФизическата активност е един от дузината компоненти, по които се определя самооценката на здравето от европейците, отчитат данните на Евростат. \r\nПо този показател страната ни е на границата на средната самооценка за ЕС - около 70 процента от европейците се самоопределят в добро или много добро здраве.\r\nСъщо около 70 на сто от сънародниците ни се самоопределят с много добро или добро здраве, докато само 10 на сто са посочили, че здравето им е много лошо или лошо.\r\nВ компонента \"самооценка на здравето\" в ЕС преобладават страните, в които активно се спортува - Ирландия, Дания, Холандия и Швеция - над 80 на сто от гражданите там се самоопределят в отлично или добро здраве.\r\nНай-ниска самооценка на здравето си имат представителите на трите балтийски републики - Литва, Латвия и Естония, както и жителите на Хърватия, Португалия и Унгария - около 50 на сто. ", "date": "2018.03.17", "title": "Мързеливи сме, едва един от десет българи спортува"}
{"url": "https://www.dnes.bg/index/2018/03/17/domashno-sushi-i-kak-da-go-prigotvim.370927", "text": "Сушито е едно от най-разпространените източноазиатски ястия в България.\r\nИнтерпретацията на Clovesandvanilla.com е съобразно най-разпространените предпочитания, но от друга страна, можете да използвате такива продукти в плънката, каквито обичате.\r\n250 г ориз за суши\r\nВода (съобразена с изискването на опаковката на ориза, който използвате)\r\n5 с. л. оризов оцет за суши Мисо\r\n2 с. л. захар\r\n1 ч. л. сол\r\n3 бр. кори от водорасли – Нори\r\nЗа плънката на сушито аз използвам: пушена или сурова сьомга (ако е сурова, трябва да е много прясна риба) или сурова риба тон, краставици, чушка, авокадо – нарязани на пръчици, сирене \"Филаделфия\"Вижте как се приготвя в ", "date": "2018.03.17", "title": "Домашно суши и как да го приготвим"}
{"url": "https://www.dnes.bg/stranata/2018/03/17/v-belene-reshiha-zatvoryt-ostava-dava-rabota.370988", "text": "Становището на Общинския съвет в Белене е единодушно \"За\" по казуса със затвора в града. Съветниците, присъствали на заседанието, поименно са гласували и са решили председателят на Общинския съвет д-р Бистра Павловска да съобщи решението, заедно с мотивите за него, на министъра на правосъдието Цецка Цачева и на омбудсмана Мая Манолова.Нещо повече - с него  са свързани съдбите на редица жители на Белене, посочва в заключение  председателят на Общинския съвет в Белене д-р Павловска.\r\nДо това решение се е стигнало след като в деловодството на Общинския съвет през февруари е получено писмо от омбудсмана на Република България Мая Манолова, съобщава БТА.В него тя посочва, че във връзка с извършена проверка от Националния превантивен механизъм в затвора в  Белене през октомври 2017 г. и на основание чл. 19, ал. 2, т. 4 от Закона за омбудсмана, отправя препоръка Общинският съвет в Белене да изпрати на министъра на правосъдието \"Становище относно закриване или запазване на Затвора в град Белене\".Д-р Бистра Павловска посочва мотивите за вземането на това категорично становище от общинските съветници да бъде запазен .Той е териториална служба на Главна дирекция \"Изпълнение на наказанията\". В него се настаняват осъдени на лишаване от свобода пълнолетни мъже от категорията Закрит тип за нерецидивисти и рецидивисти, Открит тип, както и такива, по отношение на които е постановена мярка за неотклонение \"Задържане под стража\" за извършени престъпления на територията на областите Добрич, Разград, Силистра и Русе. Основен приоритет в работата му е гарантиране сигурността на обществото и осмисляне престоя на лишените от свобода чрез включването им в различни видове разнообразни дейности - комунално-битова и обслужваща дейност, животновъдство, отдаване труд на външни контрагенти, различни по вид социални дейности и мероприятия, и други. Голям процент от осъдените участват в образователни, творчески, спортни и културно-информационни мероприятия.Социалните дейности, които се реализират в Затвора-Белене, са съобразени с нуждите на лишените от свобода, техните ресурси и дефицити, като се цели постигането на успешна бъдеща ресоциализация на осъдените.\r\nКато институция, той е един от основните работодатели на територията на общината. Ангажирани са близо 200 души, голяма част от които са от град Белене, предпочели да останат в малкия град, заедно със семействата си, а не да емигрират към големите градове или в чужбина.През есента на 2015 г. в Затвора-Белене отвори врати - училище към СУ \"Димитър Митев\" - гр. Ловеч. Разкрити са четири изнесени паралелки, в които са започнали обучението си 60 лишени от свобода.През април 2017 година е създадено Затворническо общежитие от открит тип \"Белене\", което освен че подобрява битовите условия на лишените от свобода, отново разкрива работни места за хора от общината, допълва председателят на Общинския съвет в Белене.\r\nПредстои и обработка на земеделските земи (14 хил. дка ниви) на територията на остров Персин от страна на Държавно предприятие \"Фонд Затворно дело\", което ще позволи предлагане на местния пазар на селскостопански продукти на конкурентни цени.От следващата учебна година надеждите са училището да стане основно, т.е. да бъдат разкрити паралелки от 1 до 7 клас. Тези дейности ще доведат до необходимостта от нов персонал. Приоритетно ще бъдат назначавани жители на града и населените места към община Белене.Грижи полага и за понтонния мост, осигуряващ транспортната достъпност до остров Персин, което е и задължение на Община Белене, съгласно Решение номер 1/ 13.01.2017 г. на Общинския съвет в Белене.Съдействие оказва при стопанисването на ловните полета, намиращи се на територията на остров Персин, ремонта на съоръженията на Природен парк \"Персина\", част от територията на който се намира на остров Персин. Без инфраструктурата на Затвора дърводобивът, който се извършва на острова, би бил немислим.Община Белене ежегодно получава подкрепа от затвора в Белене при подготовката и провеждането на Поклонението в памет на жертвите на тоталитарните режими на 20 век на Втори обект на остров Персин, което се провежда традиционно през месец май.Такава ще е необходима още повече при реализацията на идеята за изграждане на Мемориален комплекс, за чиято цел са получени от Министерския съвет необходимите сгради, посочени в Решение номер 1/ 13.01.2017 г. на Общинския съвет в Белене. ", "date": "2018.03.17", "title": "В Белене решиха: Затворът остава, дава работа"}
{"url": "https://www.dnes.bg/notifikacii/2018/03/17/sani-jekova-s-ojuleno-lice-i-izvadeno-ramo.370982", "text": "Александра Жекова падна лошо на трасето във Вейзонас. Най-добрата българска сноубордистка ожули лицето си и извади рамото  си.Сани сама показа в социалните мрежи как изглежда след тренировката за последния кръг от Световната купа по сноуборд в Швейцария. \r\nСериозно е нараняването на рамото й, заради което може да пропусне за по-дълго време снежните писти, пише \"Манитор\".Текстът към снимката й е показателен за характера й: \"Никога не оставяй нещата, които искаш, да те карат да забравиш за нещата, които имаш!\"", "date": "2018.03.17", "title": "Сани Жекова с ожулено лице и извадено рамо"}
{"url": "https://www.dnes.bg/notifikacii/2018/03/17/turskata-armiia-atakuva-bolnica-v-afrin-ima-jertvi.370989", "text": "Според данни на базираната в Лондон Сирийска обсерватория за правата на човека, Турската армия е поразила болницата в Африн. Убити са най-малко девет души.Турските военни обаче отрекоха да са обстрелвали болница в сирийско-кюрдския анклав Африн и заявиха, че съобщенията за това са неверни, предаде БТА.\r\n\"Операция \"Маслинова клонка\" се води по начин, който не нанася щети на цивилни и на обкръжаващата ги среда\", заяви армията в Туитър.\r\nСпоред военните обект на атаките са само терористи и се полагат специални усилия за избягване на цивилни жертви.Съобщението идва в отговор на информациите за турски въздушен удар, поразил основната болница в контролирания от кюрдите сирийски град Африн.Болничен източник заяви късно снощи за ДПА, че единствената болница в  Африн е била подложена на интензивен турски обстрел, че са загинали са  16 души, а десетки са били ранени.\r\nНамиращият се във  Великобритания Център за наблюдение на правата на човека съобщи за две  убити бременни жени и каза, че жертвите на обстрела на болницата и  нейните околности вече са 43 души. Градът е под обсада от понеделник.\r\nТурция  и съюзените с нея сирийски бунтовници започнаха на 20 януари операция  срещу кюрдските Сили за защита на народа, които Анкара смята за  терористична организация, свързана със забранена на нейна територия  кюрдска бунтовническа организация. В други части на Сирия кюрдските Сили  за защита на народа действат като съюзници на САЩ в борбата срещу  \"Ислямска държава\".", "date": "2018.03.17", "title": "Турската армия атакува болница в Африн, има жертви"}
{"url": "https://www.dnes.bg/notifikacii/2018/03/17/sluchaiat-skripal-ima-li-shema-na-kremyl.370991", "text": "Сарказъм, подигравки, цинизъм: така отвърна Москва на реакциите след покушението срещу Скрипал и дъщеря му. Нищо ново всъщност: всеки път, когато не може да опровергае фактите, Кремъл ги обявява за западна пропаганда, пише \"\".\r\nКаквито и да са били намеренията на хората, поръчали покушението срещу бившия двоен агент Сергей Скрипал и дъщеря му, едно те определено не успяха да постигнат - изолацията на Обединеното кралство. Правителствените и държавни ръководители на водещите държави от западния свят - САЩ, Германия, Франция и самата Великобритания - единодушно обвиниха Русия за покушението. Тази сплотеност е важна, тя е необходима.\n\n\n\n\n\r\nКремъл винаги реагира така\r\nОбщата позиция на четирите държави звучи много остро - причина за това е самото деяние: „Използването на боен нервнопаралитичен газ от вид, какъвто е бил разработен в Русия, представлява първото нападателно използване на такъв нервнопаралитичен газ в Европа след края на Втората световна война\". Това е без прецедент. Остротата се дължи обаче и на руската реакция, която преливаше от сарказъм, подигравки, опровержения и цинизъм. Москва е реагирала така и в други случаи: след военната окупация на Крим и агресията в Източна Украйна, след нападенията срещу болници в Сирия, след намесата в американската предизборна борба. Всеки път, когато не може да опровергае фактите, руското ръководство ги обявява за западна пропаганда.\r\nПрезидентът Путин очевидно вярва, че „възраждането на Русия като велика сила\" е мислимо единствено като вражеско противостоене срещу Запада и неговите институции. Руското население явно гледа с добро око на тази нагласа - и тя постига целта си. Национализмът ще бъде и смазката, с чиято помощ Путин отново ще удължи срока на президентската си власт. Такива са реалностите, трябва да ги приемем. Не можем обаче да приемем машинациите, чрез които Русия се опитва да дестабилизира западните страни и техните общества.\r\nАгресия и сплашване\r\nИлюзия беше да вярваме, че след края на Студената война Русия ще пожелае да стане като „нас\". Очевидно няма нищо такова. Под управлението на Путин Русия реши да си върне изгубения статут на световна сила чрез агресия и демонстрация на мускули. И чрез сплашване и брутални мерки срещу всички, които Кремъл е обявил за свои врагове. Както вътре в страната, така и извън нея.", "date": "2018.03.17", "title": "Случаят Скрипал: Има ли схема на Кремъл?"}
{"url": "https://www.dnes.bg/notifikacii/2018/03/17/pedofilskiiat-skandal-na-ostrova-gyrmi-veche-teche-razsledvane.370990", "text": "Педофилският скандал в английския град Телфорд, който взриви обществеността, вече е на дневен ред. Започна независимо разследване след разкритието за насилвани деца, предаде Франс прес.В сряда пред британските депутати британският премиер Тереза Мей каза нарече случилото се \"ужасяващо\". Тя  подчерта, че е необходимо възможно най-бързо провеждането на разследване  за установяването на истината.Разследването се води от независим  орган, който проверява дали институциите са извършили всичко необходимо,  за да защитят децата.\r\nСпоред разследване на британския в. \"Сънди мирър\" до 1000 деца, сред които най-малките на 11 години, са били жертви на агресия и изнасилване, понякога колективно, от 80-те години насам в Телфорд - град с население от 170 000 души в Централна Англия. Полицията не е успяла да разбие педофилската мрежа в града, допълва изданието.\r\n14-годишно момиче от града разказа пред изданието, че е било принудено да има сексуални отношения с няколко мъже в ресторанти или мизерни къщи.След това то отивало в местна клиника два пъти седмично, за да вземе хапчета срещу забременяване, но никой не му задал въпроса защо се нуждае от тях. Нейните нападатели я заплашвали със саморазправа, ако проговори.\r\nДепутатката от Телфорд от Консервативната партия Луси Алън каза, че жертвите на педофилската мрежа в града са били често пъти бели момичета от работнически семейства, които са имали различни проблеми и точно затова нападателите ги взимали на прицел.", "date": "2018.03.17", "title": "Педофилският скандал на Острова гърми, вече тече разследване"}
{"url": "https://www.dnes.bg/obshtestvo/2018/03/17/borbata-na-edna-maika-da-si-vyrne-bliznachkite-ot-iordaniia.370993", "text": "От две години майка живее разделена от двете си дъщери, отнети против волята й от баща им. Д-р Недка Кънева-Абделбаки – уважаван лекар във Варна, твърди, че децата й са жертви на родителско отвличане.\r\nБлизначките Алия и Амира са разделени с майка си по решение на баща им – д-р Камал Абделбаки, който е български и йордански гражданин.\r\nНедка съдебна и законодателна битка, за да си върне децата, но без успех. Институциите на практика са с вързани ръце, защото Йордания не е подписала Хагската конвенция относно международните отвличания на деца. А Алия и Амира са отведени именно в Йорадания.\r\nРешение на случая все още няма, разказа тя в ефира на Нова тв.\r\nСлучаят доби популярност, след като бе огласеното писмо на сестрата на Недка, Ива Кънева.\r\n\"Оженихме се в България със съпруга ми Камал, тъй като и двамата сме български граждани. Нашите деца Алиа и Амира бяха родени във Варна и ние всички живеехме заедно в България като щастливо семейство. През февруари 2016 г. семейството на съпруга ми ни покани в Йордания на гости, за да присъстваме на сватбата на негова братовчедка, бащата на която е от Палестина, но живее в Йордания. Трябваше да останем десет дни. Щом пристигнахме, разбрах, че такава сватба няма. Вместо това моите дъщери бяха отнети от мен насилствено и съпругът ми анулира брака ни без моето съгласие. Бях заключена без документи и телефони, докато в крайна сметка успях да се върна без децата си в България. Скоро след това през май 2016 г. отидох в Йордания, за да се боря за децата си с пълно зачитане на местните закони и институции. През последните 9 месеца поисках правата на децата си и правата ми да бъдат уважавани. Поддържам писмено решение на Шарийски съд, който на 11 август 2016 г. разпореди децата ми да бъдат поставени в непосредствено задържане. Въпреки това не ми е позволено да ги виждам или да ги взема с мен. Властите не предлагат никаква помощ при изпълнението на решението. Семейството на съпруга ми е премахнало присъдите на Шарийски съд два пъти вече с помощта на клевета, без да е подкрепена от някакви доказателства. За съжаление съдът продължава да толерира това беззаконие и аз съм безсилна, въпреки че българското и шарийското законодателство са на моя страна\", разказва историята си Недка в социалните мрежи. \r\nТрагедията на измамената съпруга придобива и широк обществен отзвук, като мнозина я сравняват с известния филм \"Не без дъщеря ми\". ", "date": "2018.03.17", "title": "Борбата на една майка: Да си върне близначките от Йордания"}
{"url": "https://www.dnes.bg/zvezdi/2018/03/17/irfan-han-e-diagnosticiran-s-riadyk-tumor.370980", "text": "Боливудският актьор Ирфан Хан, който по-рано този месец, публично съобщи в Twitter, че страда от \"рядко заболяване\", сега съобщи диагнозата в социалната мрежа:\"Като разбрах, че съм диагностициран с нeвроендокринен тумор, преживях  трудни моменти. Но любовта и силата на хората  около мен, и тази, която открих в себе си, ми дават надежда\".Индийската кино звезда написа още, че възнамерява да се лекува в чужбина, съобщи агенция Ройтерс, цитирана от БТА.\r\nХан не конкретизира къде точно е туморът, но отрече спекулации в индийските медии, че страда от карцином на мозъка. Хан също така не уточни къде ще се лекува и колко дълго.\r\nТуморите в клетките на невроендокринната система, са рядкост. Те могат да се развият в червата или в панкреаса и могат да се окажат злокачествени обазувания.\r\n51-годишният актьор се е снимал в над 100 боливудски филма и няколко британски и холивудски продукции, сред които \"Животът на Пи\", \"Беднякът милионер\", \"Ад\" с Том Ханкс, \"Джурасик свят\".", "date": "2018.03.17", "title": "Ирфан Хан е диагностициран с рядък тумор"}
{"url": "https://www.dnes.bg/world/2018/03/17/britanskiiat-poslanik-v-moskva-privikan-zaradi-skripal.370992", "text": "Британският посланик в Москва е повикан днес в руското външно министерство във връзка с шпионския скандал \"Скрипал\".Посланикът на Великобритания в Русия Лори Бристоу е повикан днес на разговор в руското министерство на външните работи, съобщи ТАСС.\n", "date": "2018.03.17", "title": "Британският посланик в Москва привикан заради Скрипал "}
{"url": "https://www.dnes.bg/zvezdi/2018/03/17/deformirani-palci-padnal-klepach-zvezdi-s-anomalii.370928", "text": "Няма идеални хора, звездите, които се къпят в слава също го доказват. Някои дори са определяни като диктатори в модата и красотата, но и те имат по някой и друг скрит дефект.\r\nИ не става въпрос за малко по-голяма уста, издадена брадичка или леко по-къси крака, а за аномалии, които са класифицирани в учебниците по медицина, пише сп. Story.\r\n\r\nСочената като една от най-красивите актриси не е напълно идеална. Меган е родена със заболяване, което е деформирало палците на ръцете ѝ. Нарича се брахидактилия и при него въпросните пръсти растат по-бавно от другите, имат вид на бухалки, а ноктите на тях изглеждат недоразвити, къси и широки. Въпреки че палците ѝ са напълно функционални, актрисата се притеснява от този дефект. Тя се старае да не излага на показ ръцете си, рядко слага ярък лак и нееднократно е молила фотографи да не снимат отблизо палците ѝ.\r\nАнглийската певица има трето зърно на гърдите си. То е малко, прилича на голяма бенка и се намира малко под лявата ѝ гръд. Лили се забавлява с дефекта си и го е показвала и пред обективите на фотографи, и в телевизионен ефир. „То се втвърдява при допир“, издава тя за малформацията си.\r\nПевецът Хари Стайлс пък има четири зърна на гърдите си, което призна в интервю. Около 2-3% от хората по света са с генетичната аномалия допълнителни зърна. В Средновековието обаче не са гледали с добро око на нея – такива жени са били смятани за вещици и изгаряни на клада.Вижте останалите звезди, които имат дефекти в ", "date": "2018.03.17", "title": "Деформирани палци, паднал клепач... Звезди с аномалии"}
{"url": "https://www.dnes.bg/world/2018/03/17/samolet-se-vriaza-v-kyshta-sedem-dushi-zaginaha.370996", "text": "Малък самолет се е разбил в къща, разположено северно от столицата на Филипините. Най-малко седем души са загинали, предава Reuters.\r\n\"Двумоторен \"Пайпър-23 Апаш\", собственост на авиокомпания \"Лайте еър експрес\" тъкмо е излитал от наблизо разположено летище“, съобщава Ерик Аполонио, говорител на местните авиационни власти. \r\nЛетателният апарат е превозвал шестима пътници и е трябвало да достигне до град Лаоаг.\r\nСедем души, включително шестимата пътници са загинали. В момента тече разследване за причините за катастрофата. ", "date": "2018.03.17", "title": "Самолет се вряза в къща, седем души загинаха"}
{"url": "https://www.dnes.bg/za-da-se-razbirame/2018/03/17/5-otlichitelni-cherti-na-decata-ot-zodiia-vezni.370908", "text": "Ако сте родители на дете, родено под знака на зодия Везни, то вие ще се радвате на едно много весело, жизнено, миролюбиво и музикално хлапе. Децата Везни са родени да се занимават с музика, защото тя е изтъкала цялата им душа. От съвсем малки ще забележите, че тялото и лицето им се променят в мига, щом чуят музика. Вижте още няколко любопитни характеристики на децата със зодия Везни.Ако има нещо, което е много характерно за зодия Везни, то е, че обичат вниманието да е насочено към тях и да забавляват всички в компанията. Където има парти, там са и Везните. Празненство без поне един представител на зодия Везни не би било истинско тържество.Вашето мъниче зодия Везни е родено да бъде дипломат. В тяхната природа е желанието всички да се чувстват добре, спокойни и в хармония. Мирът е нещо, към което непрекъснато се стремят, дори несъзнателно. Избягват конфликтите и дори може да изглежда сякаш нямат силна позиция, но това е само привидно. В стремежа си да избегнат сложни и тежки ситуации, те са склонни да замълчат, но в крайна сметка вършат това, което е правилно. ", "date": "2018.03.17", "title": "5 отличителни черти на децата от зодия Везни "}
{"url": "https://www.dnes.bg/politika/2018/03/17/jorj-ganchev-hvali-radev-umen-myj-sys-sviastna-jena-do-nego.370998", "text": "Жорж Ганчев не спести суперлативите си за Румен Радев, който през седмицата демонстрира и чудесна физическа подготовка.\r\n\"Президентът е едно изключение, мъжко момче - трениран е за летец на изтребители и човек трябва да е наясно с какъв невероятен индивид си има работа – той го показа с едно движение онзи ден\", заяви той в ефира на bTV. \r\n\"Той е един щастлив човек, тъй като има кауза\", категоричен беше бившият кандидат за президентския пост. Според него отправеното послание след изявата на лоста е: \"Здрав съм, желая да работя, имам енергия и не можете да се конкурирате с мен\". Ганчев смята, че това е насочено към тези, които хулят президента.\r\n\"Омерзението на имиджа на президента, избран от цял народ, е една много позорна стъпка към дезорганизация на нашия народ, вместо към обединение. Държавния мъж е много умен и жената до него е много свястна. Това е голям успех за България. Ние трябва да му се радваме, да ги насърчаваме, да бъдат щастливи, като излязат пред света да цъфтят първо от лично щастие и второ – от гордост към Отечеството\", заяви Ганчев.\r\nТой призна, че харесва и Бойко Борисов и го определи като полезен.\r\n\"Дава добър пример за мъжкарство, макар че е самовлюбен до такава степен, че сам се ревнува\". Той призова премиера да стои повече у нас и да се занимава с българските проблеми, а не \"да хвърчи по Балканите и в селото Брюксел\".", "date": "2018.03.17", "title": "Жорж Ганчев хвали Радев: Умен мъж със свястна жена до него"}
{"url": "https://www.dnes.bg/zvezdi/2018/03/17/mit-ili-realnost-veneta-raikova-e-pisatel-1.370994", "text": "Венета Райкова и талантът й на писател станаха обект на дискусия във Facebook. Повод даде статия в седмичника \"Уикенд\" със заглавие \"Венета Райкова - 2 години писател № 1 у нас\".\r\nПреди това тв водещата събра приятели и почитатели на специално събитие в столичен хотел, за да чества 2 години като писател. Тя написа романите \"Триумфът на кучките\", \"Вещицата\", \"Инсомния\", \"Вендета\" за кратко време.А в социалната мрежа написа: \"Благодаря от сърце на всички мои приятели и почитатели на романите ми! Благодаря и на издателите ми от \"Ентусиаст\"!  Без всички вас този  феноменален резултат нямаше да бъде факт! И очаквайте петата ми книга  \"Скандал\"!\"Вчера подхвана дискусия във Facebook, предизвикана от статията за Райкова, публикувана в изданието: \"... напълно съм съгласен с материала!  Сега трябва да викнеш Криско, за да напише музика по някой от текстовете ти. Аз поне така бих направил... \"\r\nСред коментарите относно мнението на Петев е и на познавач на творчеството на рапъра Криско, който също издаде книга: \"Ще има сблъсък на интереси, ако викне Криско. Нали и той го раздава автор.\"Иронично стихотворение в социалните мрежи пусна и Евгени Минчев, който в типичния си стил осмя новината за писател номер едно. която е пиар, организатор на събитието на Венета Райкова, както и автор на книгата \"Дневниците на една курва\", също зае позиция относно тв водещата:\"Извинявам се предварително за това, което ще споделя, но идва един момент, в който и на мен ми прелива чашата! Днес влязох в спор с непознати хора по темата \"Защо Венета Райкова е писател Номер 1?\" . Това е заглавие от вестник \"Уикенд\". За много - тя не отговаря на критериите да бъде обявявана като такава, според пазарът и тиражите - категорично е такава. Тук не коментирам способностите й, нито какъв човек е - само факти - както 2 + 2 = 4!Но \"интелигенцията\" го отрича. Хубаво. Тъй като в статията е конкретизирано събитие, което съм организирала съвместно с уважавано издателство (с едни от най-добрите автори - включително Михаел Бар-Зоар, Леа Коен и Людмила Филипова) в Литературен клуб, който работи абсолютно безплатно за своите гости вече повече от година, реших, че имам право на мнение. Бях оплюта и обиждана(за каква се имам). Цяла седмица търпя критика на непознати жени и мъже и по един друг въпрос - Защо съм решила да се ровя в криминален казус - от обвинение в изнасилстване до хулиганство.Отново трябваше да прочета за себе си, че съм бивша проститутка и каква ли още не. Няма проблем. Свободна държава - всеки изказва мнение. Лишено от всякакви доказателства, разбира се. Аз не трия коментари - вълнува ме мнението на хората, на които казвам \"Добро утро\" и \"Лека нощ\" и те не са само тук, във фейсбук. Вълнува ме те да ме подкрепят.Но не това е важното. Тъй като аз изглеждам доста добре мога да избера и лесния живот - да се залепя за някой господин като ваденка и да си бръмча по кафета и фризьори или да избягам от България. Но аз се ровя в тинята, в боклуците, опитвам се да помагам на деца с увреждания, да пиша интересни статии ( Чернобил, Кербала, случаят \"Индиго\", наркотрафик, насилие върху жени, улично правосъдие ) . И в един момент върху мен се излива един куп помия от даже не знам как да нарека тази прослойка на обществото.Съжалявам!Но аз не обиждам, напротив - уважавам труда на всеки. Изслушвам гледната му точка, но държа на позицията си. Не съм уличен пес, на който като му метнеш кокал, да ти се гали в краката. Не съм корумпирана - тоест не можеш да ми дадеш 50 лв за да напиша нещо срещу някой, защото има такива, които го правят и за две линии в кенефа. И като искаш да си в моето обкръжение, което се състои от не повече от 10 човека, бъди искрен и чист. Не съм кокошкар, който рекетира хората или ги използва само докато има интерес.И тъй като никога не съм обявявала мъжете в живота си, защото смятам, че мога да се оправя прекрасно и сама с абсолютно всичко и не е нужно те да бъдат арбитър в моите битки, не ме наричайте с позорни имена. Аз съм от толкова сериозно и интелигентно семейство, колкото дори не може да си представите.И с гордост си нося името, защото за никой член от него не може да се каже една лоша дума. Напротив. Така че, много моля, в наркомано-порнографски - измекярски истории и клозетни дискусии да не ме замесвате. \r\nБлагодаря!\"", "date": "2018.03.17", "title": "Мит или реалност: Венета Райкова е писател №1?"}
{"url": "https://www.dnes.bg/mish-mash/2018/03/17/v-chest-na-sv-patrik-svetyt-e-zelen.370997", "text": "Празникът отбелязва възпоменание на Св. Патрик, живял в Ирландия през V век. Светецът се превръща в символ за ирландците.С течение на времето обаче, значението на празника се променя и днес на този ден - 17 март, се чества всичко, което символизира Ирландия.\r\n \r\nСтранно е, но първият парад за деня на Свети Патрик не се е провел в Ирландия, а в Ню Йорк, САЩ, през 1762 г. Така че, макар ирландски празник, денят се почита по целия свят.\r\n \r\nИ днес парадът в Ню Йорк продължава да бъде най-голямото събиране в света на тази дата. От Европа до Азия, от Америка до Австралия - във Великобритания, Швейцария, Испания, в Япония, в Буенос Айрес, Аржентина - хората навсякъде се обличат и излизат на улиците, за да празнуват с детелини, леприкони и много ирланска бира Гинес.В Сидни операта грейва в зелени светлини, а в Чикаго, реката потича наситено зелена... Въобще днес светът е зелен.Ето още любопитни факти за Св. Патрик:- Първо и преди всичко почитаният светец не е ирландец. Според различни версии на историята Свети Патрик е роден във Великобритания - в Уелс или Шотландия, в семейството на римски граждани.\r\n- Като младеж е отвлечен в Ирландия, продаден е в робство и е принуден шест години да работи като овчар.- На 22-годишна Патрик бяга в Англия, където прекарва 12 години в манастир.\r\n- През 433 г. година се връща в Ирландия и се отдава на мисионерска дейност сред келтските езичници. Смята се, че по време на проповедите си е използвал трилистна детелина, за да онагледи идеята за Светата Троица.\r\n- На Свети Патрик се приписва чудото за прогонването на змиите от Ирландия. Фосилни данни обаче свидетелстват, че в страната никога не е имало змии.\r\n- Въпреки че обикновено се свързва със зеления цвят, самият Свети Патрик е предпочитал синьото.\r\n- Между 1903 и 1970 г. Денят на Свети Патрик в Ирландия е честван като религиозен празник и кръчмите са били затворени.\r\n- Въпреки че данните са оскъдни, за дата на смъртта му се приема 17 март 461 г. Поради тази причина датата е избрана за национален празник на Ирландия.\r\n- На 17 март Денят на Свети Патрик се чества и на карибския остров Монсерат, заселен от ирландски емигранти през 17-и век.", "date": "2018.03.17", "title": "В чест на Св. Патрик: Светът е зелен!"}
{"url": "https://www.dnes.bg/notifikacii/2018/03/17/otravianeto-na-skripal-e-ataka-sreshtu-cennostite.371002", "text": "Британският посланик в Русия Лори Бристоу каза днес, че отравянето на бившия руски двоен агент Сергей Скрипал и дъщеря му Юлия във Великобритания е атака срещу международните ценности, предаде Асошиейтед прес.\n\n\n\n\r\n\"Тази криза възникна в резултат на ужасяващо нападение във Великобритания, опит за убийство на двама души, с използване на химическо оръжие, разработено в Русия и необявено от нея пред Организацията за забрана на химическите оръжия (ОЗХО), както Русия е била и е длъжна да направи съгласно Конвенцията за химическите оръжия\", каза той.\r\nСпоред него Великобритания е дала възможност на Русия да обяви използваното в Солсбъри вещество пред ОЗХО, \"но това не е било направено\", предаде ТАСС.\r\n\"Както заяви министър-председателят на Великобритания, ние не предприемаме мерки срещу руския народ. Голяма част от работата на нашето посолство е насочена към развитие на отношенията между народите\", заяви Бристоу.", "date": "2018.03.17", "title": "Отравянето на Скрипал е атака срещу ценностите"}
