{"url": "https://www.dnes.bg/football/2018/02/04/kysna-drama-na-anfiild-livyrpul-i-totnym-s-ravenstvo.367090", "text": "Ливърпул и Тотнъм си врътнаха лудо равенство 2:2 на \"Анфийлд\" в битка за Топ 4 на Англия. Двата гола за червените заби Мохамед Салах (3 и 92), точен за гостите бяха Виктор Уаняма (80) и Хари Кейн (94 - дузпа).\r\nТрябва да се отбележи, че при резултата 1:1 Кейн изпорти друга дузпа, а и двата наказателни удара за лондончани бяха доста пресилени и скандални.\r\nСлед това равенство Ливърпул събра 51 точки и е на трето място, Тотнъм е на пета позиция с 49 пункта.\r\nТака мърсисайдци продължават да имат само едно домакинско поражение, а \"шпорите\" са само с две победи от осем гостувания този сезон.", "date": "2018.02.04", "title": "Късна драма на Анфийлд: Ливърпул и Тотнъм с равенство"}
{"url": "https://www.dnes.bg/za-da-se-razbirame/2018/02/04/decata-ot-zodiia-telec-inatlivi-no-pyk-chestni.366980", "text": "Ако сте родители на дете със зодиакален знак Телец, добре е да знаете кои са особеностите на неговата зодия. Детето Телец е едно от най-интересните в зодиака.Вижте кои са неговите основни характерни черти.Колкото и да са мили и спокойни натури, децата Телци могат да бъдат изключително инатливи. Опитайте се да ги накарате да направят нещо, което не им е по сърце и ще откриете какъв голям инат крият в малкото си телце. Много силно изразяват тази своя характерна черта и често може да ви докарат до лудост със своята упоритост. Позитивното е, че в бъдеще, когато пораснат, ще могат да вложат тази своя силна воля в нещо много креативно.Децата Телци са много грижовни и обичливи, мили същества. Те обичат нежните ласки и прегръдките. Обгрижвайте ги и те ще ви отвърнат със същата силна обич и внимание.", "date": "2018.02.04", "title": "Децата от зодия Телец: Инатливи, но пък честни!"}
{"url": "https://www.dnes.bg/notifikacii/2018/02/04/erdogan-iskame-prisyediniavane-kym-es-ne-partniorstvo.367081", "text": "Турският президент Реджеп Тайип Ердоган, който ще бъде утре на посещение в Италия, отхвърли всякакъв друг вариант освен присъединяване на Турция към ЕС, отхвърляйки френското предложение за партньорство, в интервю за италианския вестник \"Стампа\", цитирано от агенция Франс прес.\r\nЕС трябва да спази обещанията, дадени на Турция, каза турският президент, който ще пристигне довечера в Рим на 24-часово посещение, по време на което ще има срещи с папа Франциск, с президента и премиера на Италия и с бизнесмени.\r\nЕС блокира преговорите за присъединяване към съюза и създаде впечатлението, че липсата на напредък в преговорите зависи от нас. Това е несправедливо. Несправедливо е и че някои страни от ЕС ни предлагат други опции вместо присъединяване, добави Ердоган, цитиран от БТА.\r\nВ началото на януари президентът на Франция Еманюел Макрон предложи на турския държавен глава, когото прие в Париж, \"партньорство\" с ЕС вместо членство. Френският държавен глава отбеляза, че е необходимо да се помисли възможно ли е преразглеждане на отношенията между Турция и ЕС не в контекста на интеграционен процес, а евентуално като \"сътрудничество, партньорство\".\r\n\"Искаме пълно присъединяване към ЕС. Другите опции не ни задоволяват\", отсече Ердоган.\r\nТой напомни за ключовата роля на Турция за мигрантския въпрос: \"Ние сме значими за спирането на мигрантите от Изтока, които се отправят към Европа, и също така да гарантираме стабилността и сигурността в Европа\". \"Полагаме големи усилия в борбата с терористични организации като Кюрдската работническа партия /ПКК/, Силите за защита на народа и Ислямска държава\", отбеляза Ердоган.\r\nТурската армия обяви на 20 януари началото на операцията \"Маслинова клонка\" в района на сирийския град Африн срещу сирийските кюрдски Сили за защита на народа и Партията на демократичния съюз, които Анкара смята за терористични организации.\r\n\"Турските сили не са в Африн, за се сражават с \"въоръжени кюрдски групи\". Нямаме проблеми със сирийските кюрди. Бием се само с терористите и имаме право да го правим\", заяви Ердоган, повтаряйки, че Турция няма териториални претенции към Сирия.\r\n ", "date": "2018.02.04", "title": "Ердоган: Искаме присъединяване към ЕС, не партньорство!"}
{"url": "https://www.dnes.bg/notifikacii/2018/02/04/znamena-vikove-v-atina-bez-kompromis-makedoniia-e-gyrciia.367082", "text": "\n\r\nДемонстрацията е под надслов \"Македония е Гърция\". Организаторите се надяват правителството да чуе гласа на хората, които се противопоставят \"Македония\" да присъства в името на северната им съседка, пише .\r\n19 хил. полицаи охраняват събитието, което представлява почти целият състав на полицията в района на Атина. Разположени са множество заграждения, а централните улици в Атина са отцепени. \r\n\"Солун каза /думата си/. Сега на ред е Атина да извика: Македония е една и е гръцка\", заявиха организаторите на протеста във видеопризив, публикуван в социалните мрежи.\r\nПротестиращите скандират националистически лозунги и заявяват, че няма да има компромис в спора за името на Македония.\r\nСветовноизвестният гръцки композитор Микис Теодоракис пък призова стотиците хиляди гърци \"никога да не дадат името Македония, докато на този свят има гърци\", предава гръцкото електронно издание Тhestival.gr, цитирано от \"Фокус\".\r\n\"Дошли сме на тъжно място и сме принудени да се извиняваме за нашия патриотизъм. Мисля, че трябва да признаем нашите грешки пред гръцкия народ и да останем обединени в гръцка Македония. Питам ви - имаме ли отговорности и трябва ли да се позволи на Скопие да вярва в националния си мит?\", заявява Теодоракис.\r\nВ речта си композиторът припомни и позицията на Гърция, формирана преди четвърт век.\r\n\"Нашите политически ръководители през 1992 г. взеха решение за поддържането на обща национална навигационна линия, според която в името на бившата югорепублика няма да се съдържа думата Македония по никакъв начин, с географски или други определения като например Горна Македония или още по-лошото Нова Македония\".\r\n\"Защо трябва да се изтрива историята? Нали всяко отстъпление от тази линия ще има опустошителни последици за Гърция, тъй като ако отстъпим това означава да отворим широко границите си за тези, които ни заплашват открито и безсрамно\", продължи той.\r\nСпоред него \"Македония е само една и тя е и винаги ще бъде гръцка\".\r\n                        \r\n                        \r\n                        \r\n                    ", "date": "2018.02.04", "title": "Знамена, викове... В Атина без компромис – \"Македония е Гърция\""}
{"url": "https://www.dnes.bg/health/2018/02/04/6-hrani-pomagat-sreshtu-kiselini-v-stomaha.366989", "text": "При гастроезофагеалния рефлукс се наблюдава преминаване на стомашно съдържимо в хранопровода. Смята се за една от основните причини за хронична кашлица, астма, ларингит, ерозии по зъбите.  Рефлуксът може да се лекува с различни медикаменти, но като цяло терапията е различна при всеки. Ако искаме да използваме по-натурални методи, може да пробваме чрез различни суперхрани, чийто вещества водят до намаляване на неприятното парене и киселините.  Овесените ядки са едно от нещата за справяне с рефлукса. Те са най-енергизиращата и полезна закуска, която подпомага храносмилателния тракт. Тя ни засища и същевременно не предизвиква появата на парене и неприятно усещане в хранопровода. Причината е, че намалява киселинността.   В продължение на векове копърът се е използвал като мощна лечебна билка, която е много ефективна при лекуването на стомашни проблеми и затруднения с храносмилателната система. Той намалява възпалението в стомаха и предотвратява появата на рефлукс.   Не е задължително да го използваме само за козметични цеи. Растението има лечебен ефект благодарение на неговия сок. Той облекчава болката в стомаха и се бори с киселините. Но има силен слабителен ефект, затова не трябва да се прекалява с него.  ", "date": "2018.02.04", "title": "6 храни помагат срещу киселини в стомаха"}
{"url": "https://www.dnes.bg/stranata/2018/02/04/postradaloto-dete-v-sblysyka-na-hainboaz-v-medikamentozna-koma.367083", "text": "Пострадалото момиченце при сблъсъка между тир и кола в Хаинбоаз е в медикаментозна кома, но със стабилни показатели.\r\n\"Макар и в много тежко състояние, момиченцето е със стабилна хемодинамика, което означава стабилни жизнени показатели. Разбира се, то е в медикаментозна кома, за да не изпитва болка\", обясни пред \"24 часа\" проф. д-р Йовчо Йовчев, който е директор на старозагорската болница.\n", "date": "2018.02.04", "title": "Пострадалото дете в сблъсъка на Хаинбоаз - в медикаментозна кома"}
{"url": "https://www.dnes.bg/televizia/2018/02/04/zvezdite-ot-serialite-no-v-realniia-im-jivot.366930", "text": "Едно от нещата, които най-много обичаме на телевизионните сериали, е, че те се превръщат в част от ежедневието ни.\r\nЗаживяваме живота на героите, следим процесите, свързани с тяхното развитие и ги опознаваме много добре. Може да се каже, че ги чувстваме като наши приятели.\r\nДори често забравяме, че зад всеки образ стои актьор, който понякога е напълно различен човек от този, който играе в съответния сериал.\r\nКакви са тези хора, когато камерите не снимат? Как изглеждат те със своите собствени дрехи и какъв е характерът им? Какво са направили, за да се изкачат по стълбата на успеха?\r\nВинаги е любопитно да надникнем зад завесите и да погледнем актьорите, превъплъщаващи се в любимите образи, но в техния личен свят.\r\nЩе ви представим някои от добре познатите актьори и актриси, които влизат в едни от най-известните образи от сериалите. Някои от тях определено ще ви изненадат.\r\nВижте ги в нашата галерията на ", "date": "2018.02.04", "title": "Звездите от сериалите, но в реалния им живот"}
{"url": "https://www.dnes.bg/stranata/2018/02/04/nov-pyten-ad-udar-mejdu-tir-i-dve-koli-krai-razlog.367084", "text": "Петима души са пострадали при катастрофа в района на Разлог, съобщиха от полицията в Благоевград. \r\nОколо 16.36 часа днес в района на град Разлог е станало пътнотранспортното произшествие между товарен автомобил и два леки автомобила. \r\nПострадалите при инцидента са транспортирани за оказване на медицинска помощ в МБАЛ - Разлог. \r\nДвижението в района на инцидента се регулира от намиращите се на място полицейски служители.", "date": "2018.02.04", "title": "Нов пътен ад: Удар между тир и две коли край Разлог"}
{"url": "https://www.dnes.bg/notifikacii/2018/02/04/ot-zatvor-v-irak-do-germaniia-istoriiata-na-edno-dete-na-isliamisti.367085", "text": "Момчето е само на 14 месеца, родено е в северната част на Ирак. Родителите му са германци, които напуснали родината си през 2015 година, за да се присъединят към т.нар. \"Ислямска държава\" (ИД) в Ирак. Такива са обвиненията срещу тях, затова лежат в иракски затвор и някой ден ще бъдат изправени пред местния съд, пише .\r\nМайката на малкото момче, 30-годишната Сибел Х., е считана за убедена ислямистка. Тя на два пъти е пътувала до Ирак. Бащата се казва Даниз Б. Миналата година двамата се предали на пешмергите в Северен Ирак, след като ИД беше разбита. Оттогава насам двамата родители и малкото им дете се намират в предварителния арест. \r\nГоляма част от иракските затвори в момента са пълни с джихадисти от ИД. Понякога им се налага в продължение на месеци да чакат началото на съдебните процеси.\r\n\r\nНаскоро дядото на малкото момче получил разрешение да отведе внука си в Германия. Репортери на NDR, WDR и \"Зюддойче цайтунг\" го придружили до Ирак. \"Нима децата са виновни за действията на родителите си?\", пита дядото на детето, който месеци наред се борил, за да успее да прибере внука си от чужбина. Дал е ДНК-проби, за да се установи роднинството му с едногодишното дете.\r\nМомчето е първото германско дете, което е лежало с майка си в иракски затвор и сега получава правото да се върне обратно в Германия. Правителството в Берлин смята, че по този начин изпълнява задължението си да закриля свои граждани и се води от разбирането, че децата не са отговорни за деянията на родителите си. Иракското правителство приветства връщането на малки деца на чужденци, които са поддържали ИД, в родината на родителите им.\r\nИма обаче и критични гласове. Шефът на Службата за защита на конституцията Ханс-Георг Маасен на няколко пъти предупреди за опасностите, свързани със завръщащите се деца на джихадисти. \r\n\"Някои от тези деца са идеологически индоктринирани или дори имат поръчение да извършват атентати\", заяви Маасен.\r\nИ наистина, едва ли има друга терористична организация, която да е полагала повече усилия от ИД да влияе на малолетните и да им налага своята идеология. В училищата на териториите, намирали се преди под контрола на джихадистите, малки деца учеха математика като събираха и умножаваха различен брой автомати \"Калашников\". ИД разпространяваше и пропагандни видеозаписи, на които се виждаше как съвсем малки деца убиват хора.\r\nНо има и редица германски експерти, които не споделят становището на Маасен. Още повече, че голямата част от децата, за които става дума, са още съвсем малки. \r\nКлаудия Данчке от организацията \"Hayat\", която консултира германски семейства, чиито деца са се присъединили към ИД, казва: \"Въпросните деца са се радикализирали тук – в Германия. Затова сме длъжни да се погрижим за тях. Освен това повечето от тези деца не са извършители на престъпления, а жертви\".\r\nДанчке смята, че в скоро време още много деца ще бъдат върнати на роднините си в Германия. Консултантската организация \"Hayat\" поддържа контакти с 30 възрастни и 25 деца в Сирия и Ирак. \"Мащабите на явлението са значително по-големи, отколкото предполагахме. И Германия не е подготвена за тази ситуация\", казва експертката по въпросите на исляма.\r\n\r\nКаква е реалната картина в иракските затвори? Репортери на NDR, WDR и \"Зюддойче цайтунг\" наскоро имаха възможност сами да проверят това при посещение в сградата на централния съд в Багдад. Коридорите там са препълнени от ислямисти с белезници, които чакат да бъдат разпитани. В същата сграда преди няколко дни беше произнесена и смъртната присъда срещу германката Ламия К.\r\nДруга германска гражданка, задържана там - Илкнур К. от Рюселсхайм дава интервю на репортерите, но отказва да говори за терористичната организация, към която се е присъединила доброволно. На въпроса дали сега гледа критично на ИД, тя отговаря: \"Не желая да кажа нищо\". Вместо това предпочита да говори за трите си деца. Казва, че на драго сърце би ги изпратила обратно в Германия при родителите си. \r\n30-годишната жена описва състоянието в женския затвор като \"окаяно\". 106 жени и деца живеели в обща килия с една тоалетна. Жените и децата спели на тънки дюшеци на пода. Нейните деца постоянно кашляли и имали температура, а лекарска помощ нямало почти никаква.\r\nИракските власти от своя страна твърдят, че условията отговарят на стандартите. Малко вероятно е ситуацията на задържаните да се подобри в скоро време. Затворите са пълни с предполагаеми поддръжници на ИД и членове на техните семейства. Според журналистическото разследване на NDR, WDR и \"Зюддойче цайтунг\", само в Ирак са задържани девет германски гражданки с общо 14 деца.", "date": "2018.02.04", "title": "От затвор в Ирак до Германия – историята на едно дете на ислямисти"}
{"url": "https://www.dnes.bg/sofia/2018/02/04/puskat-parnoto-v-geo-milev-slatina-i-iavorov-prez-noshtta.367086", "text": "Топлоподаването в кварталите \"Гео Милев\", \"Слатина\" и \"Яворов\" ще бъде възстановено малко след полунощ. За това информират от \"Топлофикация - София\".\n\r\nОт топлофикационното дружество съобщават, че аварийните екипи работят без прекъсване. От там допълниха, че заварките на мястото на аварията ще бъдат приключени около полунощ, което означава, че в малките часове на утрешния ден топлоподаването ще бъде възстановено.\r\nОт \"Топлофикация - София\" увериха, че аварията ще бъде отстранена далеч преди 48-часовия срок.\r\nВ момента поради авария на главен топлопровод временно е прекъснато топлоподаването в части от кварталите \"Гео Милев\", \"Слатина\" и \"Яворов\" в карето между улиците: бул. \"Шипченски проход\", ул. \"Коста Лулчев\", ул. \"Гео Милев\", ул. \"Слатина\"; както и между улици: ул. \"Калиманци\", ул. \"Иларион Драгостинов\", ул. \"Атанас Узунов\", ул. \"Велчо Атанасов\", ул. \"Боян Магесник\", бул. \"Мадрид\", бул. \"Евлоги и Христо Георгиеви\", ул. \"Мизия\", ул. \"Хан Омуртаг\" и бул. \"Ситняково\".", "date": "2018.02.04", "title": "Пускат парното в  \"Гео Милев\", \"Слатина\" и \"Яворов\" през нощта"}
{"url": "https://www.dnes.bg/world/2018/02/04/zemetresenie-s-magnitud-6-1-v-taivan.367087", "text": "Земетресение с магнитуд 6,1 удари на 17 км североизточно от Хуалиен в Тайван, предаде Ройтерс, като се позова на Геофизическия институт на САЩ.\r\nТрусът е бил на дълбочина 7,8 км. \r\nМалко по-късно бе съобщено за още един трус със сила 5,3 в същия район.\r\nНяма данни за щети по високоскоростната железопътна мрежа, нито по локалните железопътни линии, добавя Ройтерс.", "date": "2018.02.04", "title": "Земетресение с магнитуд 6,1 в Тайван"}
{"url": "https://www.dnes.bg/notifikacii/2018/02/04/16-migranti-zaginaha-v-moreto-mejdu-ispaniia-i-maroko.367088", "text": "Труповете на 16 мигранти, повечето от Субсахарска Африка, бяха извадени от морето вчера от марокански патрули, след като били забелязани от испански кораб. Това предаде Франс прес, като цитира медицински източник от моргата в мароканския град Надор.\r\nТелата били забелязани от екипажа на ферибота \"Сорола\", който е подал сигнал до властите на двете страни.\r\nТри от жертвите са жени. 15 от загиналите са от Субсахарска Африка, а един е мароканец.\r\nМалко по-късно вечерта патрул на испанската Гражданска гвардия открил тялото на друг мигрант, което беше отнесено в Мелиля, испанския анклав в северно Мароко, недалеч от границата с Алжир. Според префектурата на града хеликоптер на Гражданската гвардия помага на мароканските патрули в издирването на тела.\r\nМигрантите от Субсахарска Африка, които се опитват да достигнат Европа, все по-често се насочват към Испания, припомня АФП. \r\nОт началото на годината в страната са пристигнали по море 1279 души, в сравнение с 4256 в Италия, по данни на Международната организация по миграцията. \r\nОбщо от началото на годината в Средиземно море са изчезнали или загинали 243 души според същите данни, които не отчитат откритите вчера тела, пише БТА.", "date": "2018.02.04", "title": "16 мигранти загинаха в морето между Испания и Мароко"}
{"url": "https://www.dnes.bg/politika/2018/02/04/blumbyrg-bylgariia-e-gotova-za-shengen-i-evrozonata-no-koi-ia-spira.367089", "text": "В момент, когато ЕС се съвзема след множество кризи и чертае пътя си напред, някои страни членки откриват, че не са толкова добре дошли по общия път. Това съобщава агенция \"Блумбърг\" в статия под заглавие \"Стратегическият ъгъл на Европа здраво се бори да се присъедини към ядрото\", цитирана от БТА.\r\nБългария се стреми да се присъедини към еврозоната, както и към Шенгенското пространство за свободно движение и покрива критериите за напредък и в двете области. И в двата случая обаче резервираното отношение по този въпрос в някои по-богати страни от ЕС забавят процеса, отбелязва \"Блумбърг\" в статията, публикувана на сайта bloombergquint.com.\r\nБившата комунистическа страна, която подсилва стратегическият югоизточен фланг на ЕС, представлява тест за усилията на блока за по-тясна интеграция с цел да се справи с предизвикателства като засилващия се глобален протекционизъм и заплахата от нова бежанска вълна от Близкия изток и Африка. В комбинация с укрепването на еврозоната, ЕС цели да гарантира запазване на икономическото си влияние след изтеглянето на Великобритания след малко повече от година.\r\n\"Изборът на България е да бъде част от ядрото\", заяви външната министърка Екатерина Захариева в интервю в Брюксел на 30 януари. \"Имаме ясна програма и ясни приоритети\", добави тя.\r\nГермания, която още страда след 10-годишна борба с предизвиканата от Гърция дългова криза, помага да се сложи спирачка на българските аспирации към еврото. Холандия, в която действа силна антиимиграционна партия и Франция, която през последните години пострада от големи терористични нападения, са сред страните, които действат като спирачка на всяко разширяване на Шенген, според цитирани от Блумбърг анонимни служители в Брюксел, Берлин и София.\r\nМиналият юни германската канцлерка Ангела Меркел заяви, че иска България да се присъедини към еврозоната \"възможно най-скоро\", но сегашните спънки в процеса разкриват често срещаното в ЕС разминаване между политическите декларации и превръщането им политическа реалност - особено когато става дума за финанси. Гърция често се сблъскваше с подобни ситуации по време на преговорите за спасителна финансова помощ.\r\n\"Всички възражения бяха чисто политически\", каза в интервю Жолт Дарваш, изследовател в брюкселския мозъчен тръст \"Брюгел\". \"Има двойни стандарти. Приемането на България като нов член на еврозоната не би трябвало да е проблем. България няма да стане нова Гърция\".\r\nБългария, която планира да кандидатства за влизане във валутно-курсовия механизъм, известен като ERM-2 и който е част от пътя за присъединяване към еврозоната, изпълнява всички икономически изисквания. Националната валута, левът, вече е обвързан с еврото. Държавният дълг е доста под средния за еврозоната и под максималното равнище, определено от ЕС. Страната има бюджетен излишък и е достатъчно далеч от европейския лимит от 3% от БВП за бюджетните дефицити.\r\nБалканската страна изпълнява отлично и всички изисквания за присъединяване към Шенген.\r\nПрез септември председателят на Европейската комисия Жан-Клод Юнкер заяви, че България и Румъния трябва да станат част от Шенген \"незабавно\", защото изпълняват всички изисквания. \r\nМинистър Захариева заяви, че страната е готова да се присъедини към Шенген \"от много години\" и че \"този двоен стандарт не трябва да съществува\".\r\nТактиките на Берлин за отлагане по валутния въпрос са комбинирани с продължаващ процес на оценка на годността на България за присъединяване към 19-членната еврозона, извършван от Европейската централна банка (ЕЦБ).\r\nГерманското финансово министерство приветства \"проявения от страни членки интерес към присъединяването към еврозоната\", но подчерта, че ЕЦБ трябва да приключи оценката си. Тази подробна оценка трябва да включва аспекти на устойчивостта, подчерта говорител на министерството на финансите в Берлин. Според говорител на ЕЦБ банката работи по оценката и се очаква тя да бъде публикувана през май.\r\nНякои официални представители казват, че опасенията за готовността на България за присъединяване към единната валута произтичат от опасността от инфлация, свързана със силния икономически растеж в страната и изискванията на банковия съюз на ЕС да се предотвратява финансова нестабилност.\r\nДруги представители сочат равнището на корупция в България - най-лошото в ЕС, според \"Трансперънси интернешънъл\". Те казват, че еврозоната трябва да гледа отвъд твърдите икономическите критерии и да отчита силата на националните институции, когато обмисля дали да отвори вратите си за нови членове.\r\n\"Блумбърг\" припомня изявлението на финансовия министър Владислав Горанов от 11 януари, че правителството планира до средата на годината официално да кандидатства за влизане в ERM-2 и че ако се гледат чисто официалните критерии, София е \"отличен ученик\".", "date": "2018.02.04", "title": "\"Блумбърг\": България е готова за Шенген и еврозоната. Но кой я спира?"}
{"url": "https://www.dnes.bg/sofia/2018/02/04/chasti-ot-jk-sveta-troica-ostavat-na-suho.367073", "text": "На 5 февруари  2018 г. (понеделник), във връзка с подмяна на сградно водопроводно отклонение на ул. „Зайчар\" , жк. „Света троица\" ,  се налага спиране на водоподаването от 10:00  до 18:00 часа на клиентите на „Софийска вода”, живеещи в района на ул. „Зайчар\" от ул. „Цар Симеон\" до ул. „Пиротска\"\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. \"Зайчар\" ъгъла с ул. „Цар Симеон\".\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\r\n\"Софийска вода” АД предварително се извинява на своите клиенти за причинените временни неудобства!\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\n ", "date": "2018.02.04", "title": "Части от жк. \"Света троица\" остават на сухо"}
{"url": "https://www.dnes.bg/obshtestvo/2018/02/04/chernorabotnici-ot-balkanite-v-mizeriia-bez-zaplati-na-zapad.367058", "text": "Десетки хиляди хора от региона на Западните Балкани работят на черно в Германия. Много от тях преживяват в мизерни условия, често остават без заплати, докато бизнесът на т. нар. \"посредници\" процъфтява, пише \r\nПредложението, което получил Дино Мехич, звучало просто приказно. Трябвало само да преведе 200 евро за наемането на една стая в баварското градче Шпигелау и на собствени разноски да стигне дотам. На място щял да получи разрешително за работа, виза и работа в IT- сектора. Младият босненец, който не намирал никаква работа в родината си, веднага тръгнал на път.\r\nВ Шпигелау нещата изведнъж се оказали доста по-различни. Дино бил принуден да живее в една порутена сграда заедно с други 50 души от Босна, Сърбия и Хърватия. За правото да нощува в една претъпкана стая трябвало да плаща по 500 евро месечно, а от обещаните работа и виза нямало и помен. Дино се опасявал, че ще попадне на някой строеж като работник на черно, а когато \"посредникът\" поискал да му прибере и паспорта, младият босненец обърнал гръб на Бавария и се завърнал обратно в родината си.\r\nИстинското име на Дино Мехич всъщност е друго. Също както много други работници на черно от Балканите, той се съгласява да разговаря с ДВ, само ако истинското му име остане неизвестно. Много от тези хора се чувстват унизени за това, че са се поддали на евтините трикове на измамниците и са останали без стотинка в джоба си. Почти всички те са нарушили и законите на Германия, поради което биха могли да отидат зад решетките или поне да им бъде наложена забрана за влизане в страната.  Мнозина изпитват и истински страх от мрежите на посредниците, защото се говори, че били добре организирани и опасни.\r\nЧе подобни твърдения не са измислени, бе потвърдено тези дни. По време на голяма акция на полицията и митническите служби в Северен Рейн-Вестфалия бяха задържани осем души, които издавали фиктивни сметки и поддържали мрежа за пране на пари и работа на черно. Загубите на германския бюджет от тази криминална банда се изчисляват на поне 35 милиона евро. Сред задържаните има трима сърби и един босненец. Открити са били и множество оръжия и пари в брой.\r\nСледите на организираната престъпност, свързани с работата на черно, редовно водят към Югоизточна Европа, и най-вече към Западните Балкани. Вестник \"Велт ам Зонтаг\" публикува през август миналата година поверителни данни на германските митници. Само през първото полугодие на 2017 са били заведени 65.755 разследвания за работа на черно. Сред десетте държави, от които пристигат най-много работници на черно в Германия, пет са от региона на Западните Балкани: Сърбия, Босна/Херцеговина, Македония, Косово и Албания.\r\n26-годишният Дарко Секулич от сръбския град Валиево добре знае за какво става дума. Чрез посредничеството на словенската фирма \"Sluger\" той работил на черно като бояджия в Германия и Австрия. \"Четири легла ни бяха сложени в един строителен контейнер – там трябваше да спим. Получавахме по 50 евро седмично за храна, а тези пари изобщо не стигаха. Не разполагах с трудов договор. Бяхме се подписали под нещо, но кой ти разбира, какво точно беше това\", казва той.\r\n\r\nКогато Дарко публикувал своите преживявания във Фейсбук, с него се свързали и други негови сънародници, които били измамени от същата фирма. Мошениците започнали да го заплашват с насилие, затова се наложило да съобщи за случая на сръбската и словенска полиция. Сега Дарко се надява случаят да бъде изяснен.\r\nС тази задача в момента е натоварен Горан Црнич. Президентът на \"Delavska svetovalnica, една словенска организация за защита на трудовите права, казва, че отчаяните безработни хора от балканските държави твърде често проявяват невероятна наивност. \"Има хора, които по няколко пъти са били лъгани и са търсили нашата помощ. В интерес на тези хора и техните семейства е, те най-сетне да разберат, че са длъжни да се информират добре\", каза Црнич пред Дойче веле.\r\nВсички опити да се получи отговор от ръководството на \"Sluger\" засега останаха без резултат. Затова пък отговор се получи от посредническата агенция \"Fortuna Personal\", наричана от много работници, включително и Дино Мехич \"машина за измами\". Агенцията, която действа във всички страни от Западните Балкани, твърди, че поддържа контакти с \"хиляди работодатели\". Достатъчно било човек да депозира в агенцията своята биография и телефони за връзка – и работата в чужбина му била почти в кърпа вързана.\r\n\"Fortuna Personal\" организира транспорта на работниците  до чужбина, предлага езикови курсове и се грижи за набавянето на необходимите документи\", пише Саня Ковач, която рекламира фирмата в социалните мрежи и твърди, че живее в Берлин. Много от опарилите се работници обаче я смятат за мошеничка. \"Това са зловредни слухове, разпространявани от конкуренцията ни\", отговори Ковач на наше запитване във Фейсбук. \r\n\"Предупреждавам, че ще Ви съдя, ако споменете името на нашата фирма в какъвто и да е отрицателен контекст\", написа още Ковач.\r\nСъщата фирма предлага и платформа за контакти, предназначена за работници от Сърбия, макар че фирмата не е в официалния сръбски списък на лицензираните посредници за работа в чужбина. Този списък, който се издава от Сръбското министерство на труда, съдържа общо 105 агенции за трудово посредничество. \"Гражданите обаче често си търсят работа в чужбина на своя глава. Рискът да се окажат без необходимата защита от държавата тогава е твърде висок\", отговори министерството в Белград на запитването на ДВ.\r\nГерманските митници се борят срещу работата на черно, но измамените работници от чужбина, останали без заплащане, са оставени да се оправят сами. \"Щом някой работник не си получава заплатата, той трябва да съди своя работодател. Ние нищо не можем да направим в случая\", казва Клаус Залцзидер, говорител на Службите за финансов контрол и борба срещу работата на черно към митниците. \"Дори работникът да е екстрадиран от Германия поради липса на договор за работа, той все още има възможност да съди работодателя си\", пояснява експертът.\r\nСпециалистът по трудово право Горан Црнич твърди, че както Балканските страни, така и Германия не предприемат достатъчно срещу мошениците, които се представят като посредници за работа в чужбина.\r\nНезависимо от лошия си опит, сърбинът Дарко Секулич иска отново да опита късмета си за работа в Германия. Сега той работи на една автомивка в родния си град, но със заплатата оттам му е трудно да изхранва семейството си. \"Вторият ми опит да си намеря работа в Германия ще бъде обаче легален\", уверява Дарко и добавя: \"Сега посещавам езиков курс, а след това ще кандидатствам отново за чужбина. Жена ми и аз сме учили озеленяване. В Германия се търсели подобни хора\", казва той.", "date": "2018.02.04", "title": "Черноработници от Балканите в мизерия, без заплати на Запад"}
{"url": "https://www.dnes.bg/obshtestvo/2018/02/04/protest-v-zashtita-na-kmeta-na-septemvri-nevinen-e.367075", "text": "Жители на град Септември блокираха пътя към Велинград. Акцията им е в подкрепа на разследвания кмет на града Марин Рачев. \n\n\n", "date": "2018.02.04", "title": "Протест в защита на кмета на Септември: Невинен е!"}
{"url": "https://www.dnes.bg/politika/2018/02/04/socialen-pol-niamalo-takova-neshto-polyt-e-biologichna-kategoriia.367061", "text": "\"Полът е биологична категория, а не социална\". Това заяви вицепремиерът Красимир Каракачанов пред Нова телевизия. \n\n\n\r\n\"За съжаление, една добра идея - да се реши проблемът със семейното насилие и насилието срещу жени, е опорочена с опита да се пробута и така наречената \"джендър идеология\". \r\nВ някои от членовете и разпоредбите на Истанбулската конвенция се налагат понятия като \"социален пол”, \"нетрадиционни роли на пола\", изтъкна Каракачанов. \r\nМинистърът на отбраната подчерта, че Европа и България имат сериозен демографски проблем: \"Трябва да мислим как да стимулираме нормалността в семействата\". \r\nВ същото време той беше категоричен, че не е хомофоб. \r\n\"Тези, които сега говорят, че сме срещу европейските ценности, всъщност разбиват ЕС. Вземете логиката на създаването на Съюза. Европейските нации са нации с история, свързана с християнската религия. И сега някой опитва да унищожи точно този фундамент на обществото\", изтъкна вицепремиерът. \r\nТой коментира и думите на коалиционния си партньор Валери Симеонов, който нарече идеята му за референдума \"глупотевина\". \r\n\"Ако Симеонов беше пожелал да коментираме темата, преди да се изплющи по медиите, щях да му обясня. Аз не мога да разбера дали той е против референдума или за нещата, за които искам да се проведе той\", заяви Каракачанов.", "date": "2018.02.04", "title": "Социален пол? Нямало такова нещо, полът е биологична категория"}
{"url": "https://www.dnes.bg/stranata/2018/02/04/otnesena-ot-viatyra-lamarina-schupi-cherepa-na-vrachanin.367067", "text": "Мъж от Враца е пострадал тежко след като паднала от покрив ламарина го ударила по главата при стихийния вятър вчера, съобщиха от полицията днес.\r\nИнцидентът с 39-годишният Даниел станал в центъра на града край бившето кино, чийто покрив бе отнесен от достигащия 120 км в час вятър. От удара мъжът паднал в несвяст на земята, а минувачи веднага повикали линейка.\r\nСъстоянието на пострадалия е критично, затова след оказаната му медицинска помощ във врачанската болница, той бил транспортиран в столичната \"Токуда”. \r\nМъжът има множествено счупване в основата на черепа, а лицето му е обезобразено летящата ламарина.\r\n ", "date": "2018.02.04", "title": "Отнесена от вятъра ламарина счупи черепа на врачанин "}
{"url": "https://www.dnes.bg/notifikacii/2018/02/04/specakciia-sreshtu-avtodjambazi-spipaha-trima-v-hale.367068", "text": "Трима души бяха арестувани при специализирана полицейска операция срещу крадци на автомобили в София днес.\r\nУниформени отцепиха хале, собственост на известния в криминалните среди Ицо Турчина, съобщи bTV.\r\nПо първоначална информация вътре е намерен краден автомобил, който арестуваните са разфасовали.\r\nСред задържаните е и собственикът на халето.\r\n ", "date": "2018.02.04", "title": "Спецакция срещу автоджамбази, спипаха трима в хале "}
{"url": "https://www.dnes.bg/notifikacii/2018/02/04/ot-sofiia-do-odesa-za-po-malko-ot-dva-chasa-s-bylgariia-er.367074", "text": "Пътуването от София до Одеса вече ще трае по-малко от 2 часа с новите полети, които България Ер стартира. Въздушната линия между българската столица и петия по големина украински град е единствената в България, като официалният й старт бе даден в петък – на 2 февруари, на специална пресконференция в Одеса. Тогава се изпълни и първият полет между София и Одеса.\r\n\"Радваме се, че точно ние, като национален превозвач на България, имаме удоволствието да обявим старта на новата линия между София и Одеса и по този начин да свържем двете държави. Освен, че полетите са в удобни вечерни часове в петък и неделя, за допълнителен комфорт на пасажерите ни, по линията ще оперират и най-новите самолети от самолетния парк на България Ер – Embraer E190“, заяви Мария Стоянова - търговски директор на България Ер, по време на официалната церемония в Одеса. \r\nНа събитието присъстваха още генералният консул на България в Одеса Димитър Тучков, ръководството на Международното летище в украинския град, президентът на Асоциацията на българите в Украйна, членове на украинския парламент, както и представители на туристически агенции.\r\n\"Когато говорим за маршрута София-Одеса-София, трябва да вземем предвид големите търговски и културни връзки между двете ни страни, както и големите украински и български общности, сходствата в туризма у нас и в България - летен и зимен. Това са част от причините, поради които смятаме, че маршрутът ще бъде успешен. Освен това, вярваме, че линията има необходимият потенциал за по-нататъшно увеличаване на честотата на полетите \", каза директорът на Международното летище в Одеса Павло Прусак.\r\nПолетите между българската столица и крайбрежния украински град се изпълняват два пъти седмично – в петък и неделя. Самолетите от София към Одеса излитат в 19:05, а от Одеса към София – в 21:20 местно време, което дава чудесна възможност на пасажерите да пътуват между двата града, както с екскурзионна цел и почивка, така и по работа. Цените на еднопосочните билети започват от 46 евро, а на двупосочните – от 92 евро.\r\nУдобството на линията бе оценено и от пасажерите на първия полет от София до Одеса, който се изпълни в петък. \r\n\"Често пътувам между София и Одеса и затова много се радвам, че вече мога да използвам тези полети“, „Най-много ми харесва, че цените на самолетните билети са почти като тези на автобусните, а ще стигна за по-малко от 2 часа“, \"Често пътувам и според мен, линията е много необходима“ - бяха само част от коментарите на пътниците на борда.", "date": "2018.02.04", "title": "От София до Одеса - за по-малко от два часа с \"България Ер\""}
{"url": "https://www.dnes.bg/zvezdi/2018/02/04/bedstvie-vizioneri-ili-bydeshtite-vizii-na-bylgariia.367009", "text": "Тази седмица обща снимка на Дениз и Ивон, дъщерите на фолк певиците Лияна и Анелия, предизвика всеобща възбуда в социалните мрежи. Причината – те са на 15 и 14 години, а изглеждат като току-що излезли от вървежна чалготека, където са били на лов за платежоспособни бизнесмени с прякори.Не сме някакви моралисти, които да дават оценки на момичетата само по опаковката. Не ги познаваме, може да са едни от най-умните сред наборите си. Позират за селфи със супертежък грим и неестествено напомпани устни, най-вероятно с временен ефект. Имат си родители, които явно приемат тази визия. Нормално е и тийнейджърките да искат да изглеждат по-големи. Тръгнаха сравнения, че Сузанита приличала на девойче от селски пансион. Ами не – и трите изглеждат нелепо за възрастта си.\nТова, че са дъщери на известни личности, не прави картинката по-красива. Ако смятате, че така трябва да изглеждат момичетата на 14 и 15 години – съжалявам. Това е една гротеска и нека не виним чалгата. Чалгата си е музика – добра, лоша, не тя формира човек. Всичко идва от семейството. Да се хвалиш в социалните мрежи с устни, които кокетно са достигнали носната кухина и имат пласт червило колкото новоположен асфалт на „Цариградско шосе“ е меко казано нелепо. Можеш да впечатлиш само каките, които са целунали печката буквално, че и умствено.Тези двете не са някакъв прецедент, явно е някаква мода. Което идва да покаже, че поколението на техните родители се е изгубило някъде в прехода с всичките си комплекси. Идват ми наум тежки сравнения и изходът от всичко не е на Терминал 2. Изходът е в семейната среда, изходът е в образованието, което явно не може да достигне до децата и предпочитат да се водят по течението. А то ще ги откара до конкурси като Мис Силикон, Мис Плеймейт, Мис Дупе и т. н. И от мобилките си ще звънят на Олигарх Едно от мола и на Олигарх 2 от фризьорския салон. И когато младостта им премине една граница ще се обърнат и ще разберат, че всичко около тях бие на кухо.Дано телевизиите са толкова добри и след 15 години, за да ги ангажират като водещи, защото са известни с известността си и с напомпаната си изкуствено и неестествена визия. Нали не очаквате тези с подобни визии да са новите визионери на България? Или пък бъркам?Още новини за звезди четете на ", "date": "2018.02.04", "title": "Бедствие: Визионери или бъдещите визии на България? "}
{"url": "https://www.dnes.bg/football/2018/02/04/koga-gubi-real-madrid-obiknoveno-sled-pochivkata.367070", "text": "Вторите полувремена са големият проблем на испанския шампион Реал Мадрид в мачовете от Ла Лига.\r\nСлед поредната издънка на домашна сцена – 2:2 с Леванте, Marca изчисли, че след почивката \"белият балет\" е изгубил пет пъти, в още толкова е завършил наравно от общо 21 двубоя.\r\nПредставянето на Реал през първите полувремена е на другия полюс. В 13 двубоя европейският клубен първенец се оттегля към съблекалните с положителен резултат, в останалите осем с равенство.\r\nИнтересното е, че мадридчани и съперникът им на 1/8-финалите в Шампионска лига ПСЖ са единствените два отбора от Топ 5 на първенствата на Стария континент, които не са губили след края на първата част.\r\nТова обаче едва ли е някаква утеха за \"белите\", които заемат 4-то място в първенството, на 18 точки зад лидера Барселона, който днес гостува на Еспаньол.", "date": "2018.02.04", "title": "Кога губи Реал Мадрид? Обикновено след почивката "}
{"url": "https://www.dnes.bg/stranata/2018/02/04/v-ponedelnik-oblaci-si-otivat-slynceto-gi-izmestva.367069", "text": "През нощта и в югоизточните райони валежите ще спрат, облачността ще се разкъсва и намалява. Утре ще има променлива облачност, намаляваща до предимно слънчево време. \r\nВятърът ще е слаб до умерен от северозапад, прогнозират синоптиците от НИМХ при БАН. \r\nМинималните температури ще са между минус 2 и 3 градуса, по Черноморието 3-4 градуса, максималните - в повечето места между 5 и 10 градуса.\r\nАтмосферното налягане ще се повишава, ще стане близко до средното за февруари.\r\nНад Черноморието ще има променлива облачност, значителна над северното крайбрежие. Вятърът ще е слаб от северозапад, север. Максималните температури ще са 6-8 градуса. Температурата на морската вода е 6-7 градуса. \r\nВълнението на морето ще отслабне до 1-2 бала.\r\nНад планините ще има променлива облачност. Само на отделни места в Родопите е възможно да превали слаб сняг. Вятърът ще отслабне. Максималната температурата на 1200 метра ще е около 1 градус, на 2000 метра минус 4 градуса.", "date": "2018.02.04", "title": "В понеделник облаци си отиват, слънцето ги измества "}
{"url": "https://www.dnes.bg/notifikacii/2018/02/04/trima-dushi-zaginaha-v-tejka-katastrofa-dete-e-v-bolnica.367076", "text": "Трима души загинаха в тежка катастрофа. Едно дете е откарано в болница в Стара Загора. \r\nСигналът за пътния инцидент е получен малко след 13.00 часа, уточниха от МВР. \r\nТИР с турска регистрация и лек автомобил \"Опел Зафира\" са се сблъскали челно в участъка между градовете Гурково и Велико Търново. \r\nПътният инцидент е причина Проходът на Републиката да бъде затворен за движение. \r\n\"Пътна полиция\" регулира движението, като отбива леките автомобили през град Шипка, а тежкотоварните спира на паркинг. Предстои да бъдат изяснени причините за катастрофата.", "date": "2018.02.04", "title": "Трима души загинаха в тежка катастрофа, дете е в болница "}
{"url": "https://www.dnes.bg/sofia/2018/02/04/avariia-ostavi-bez-parno-i-topla-voda-niakolko-kvartala-v-sofiia.367072", "text": "От \"Топлофикация - София\" информираха, че поради авария на главен топлопровод временно е прекъснато топлоподаването в части от кварталите \"Гео Милев\", \"Слатина\" и \"Яворов\" в карето между улиците: бул. \"Шипченски проход\", ул. \"Коста Лулчев\", ул. \"Гео Милев\", ул. \"Слатина\"; както и между улици: ул. \"Калиманци\", ул. \"Иларион Драгостинов\", ул. \"Атанас Узунов\", ул. \"Велчо Атанасов\", ул. \"Боян Магесник\", бул. \"Мадрид\", бул. \"Евлоги и Христо Георгиеви\", ул. \"Мизия\", ул. \"Хан Омуртаг\" и бул.\"Ситняково\".\r\nНезабавно са взети необходимите мерки, като ще се работи до пълното възстановяване на топлоподаването, допълниха от дружеството. \r\nОттам уточниха, че пробивът вече е локализиран и в момента се извършва дренаж, след това ще започват заварките.\r\n ", "date": "2018.02.04", "title": "Авария остави без парно и топла вода няколко квартала в София "}
{"url": "https://www.dnes.bg/obshtestvo/2018/02/04/terez-i-masud-trygnaha-ot-zooparka-za-holandiia-s-lineika.367071", "text": "Лъвчетата от зоопарка в Разград заминават за Холандия в неделя. Терез и Масуд ще пътуват с линейка, съобщи Нова тв. Тяхната съдба предизвика интерес, след като те бяха ранени в клетката си в Разград. Часове след раждането си в началото на септември миналата година, те бяха отхвърлени от майка си и стъпкани пред погледите на посетителите в разградския зоопарк. Последваха спорове за това къде и как да бъдат отглеждани. Идеята те да бъдат преместени в зоопарка в Пазарджик предизвика протести. В крайна сметка двете лъвчета ще бъдат настанени в спасителен център в Холандия. ", "date": "2018.02.04", "title": "Терез и Масуд тръгнаха от зоопарка за Холандия с линейка "}
{"url": "https://www.dnes.bg/stranata/2018/02/04/patrulka-se-udari-v-kola-v-plovdiv-trima-postradaha.367077", "text": "Полицейски автомобил се е блъснал в дърво след катастрофа с друг автомобил в кв. \"Тракия\" в Пловдив, съобщиха от МВР за \"Фокус\". \r\nИнцидентът е станал около 12.50 часа днес на кръстовището на бул. \"Освобождение\" с ул. \"Бранислав Велешки\" в града. \r\nСпоред подадената информация патрулен автомобил на Пето районно полицейско управление е навлязъл в кръстовището с включена звукова и светлинна сигнализация и се сблъскал с лек автомобил \"Рено\". След удара служебният автомобил се е ударил в дърво, а \"Рено\"-то е спряло на разделителния остров. \r\nЛеко пострадал е полицейски служител, пътувал на предната седалка. \r\nАлкохолната проба с дрегер на водача на патрулката е отрицателна. \r\nВ болница за прегледи са откарани 41-годишната шофьорка на \"Рено\"-то, на която ще бъде взета кръвна проба, както и 20-годишна пътничка. По първоначални данни двете нямат сериозни наранявания. \r\nНа местопроизшествието се извършват процесуално-следствени действия. \r\nКъм момента движението в района на инцидента се извършва нормално.", "date": "2018.02.04", "title": "Патрулка се удари в кола в Пловдив, трима пострадаха"}
{"url": "https://www.dnes.bg/notifikacii/2018/02/04/dvama-zaginali-i-desetki-raneni-pri-jp-katastrofa-v-sasht.367078", "text": "Най-малко двама души са загинали и над 50 са ранени при железопътна катастрофа в американския щат Южна Каролина, съобщиха Ройтерс и ТАСС, цитирани от БТА.\r\nПътнически влак със 139 пасажери и осем членове на локомотивната бригада се сблъскал с товарен влак и дерайлирал, предаде телевизия Ей Би Си, позовавайки се на железопътната компания Амтрак.\r\nПътническият влак се движел от Ню Йорк за Маями.\r\n ", "date": "2018.02.04", "title": "Двама загинали и десетки ранени при жп катастрофа в САЩ"}
{"url": "https://www.dnes.bg/stranata/2018/02/04/ptici-katerichki-morski-svincheta-kyshta-prevyrnata-v-zoopark.367079", "text": "\r\n                        \r\n                        \r\n                        \r\n                    \r\nЦветомир Чекелев разказва, че всичко започнало още когато бил на 7 години и приютил в дома си гълъбче със счупено крило. Оттогава това да помага на животните е негова мисия. Постепенно започнал да приютява и да се грижи за различни видове.\r\nПреди няколко години купил къща в село Ресен, която превърнал в малка зоологическа градина. Във всяка една от стаите живеят птици, катерички и морски свинчета.\r\n\"Наблягам най-вече на папагалите, 17-18 вида са. Поръчвам си ги, внасят ми ги от чужбина\", сподели Цветомир.\r\nС увеличаването на животните и грижите стават все повече. Затова мъжът решил да се отдаде изцяло на животните и напуснал работа.", "date": "2018.02.04", "title": "Птици, катерички, морски свинчета... Къща превърната в зоопарк!"}
{"url": "https://www.dnes.bg/notifikacii/2018/02/04/strogite-dieti-svaliat-kilogrami-no-vrediat-na-syrceto.367080", "text": "Драстичните диети могат да влошат работата на сърцето, защото увеличават натрупаните около него тлъстини, съобщи в. \"Сънди телеграф\", позовавайки се на британски учени.\r\nУчени от Оксфордския университет изследваха с ядрено-магнитен резонанс ефекта от диетите с по-малко от 800 калории дневно върху работата на сърцето и разпределянето на тлъстините в корема, черния дроб и сърдечния мускул.\r\nТези диети са ефикасни за отслабване, те намаляват кръвното налягане и обръщат диабета.\r\nРезултатите от изследването на британските учени показаха, че след една седмица на диета с от 600 до 800 калории дневно, общите телесни мазнини, висцералните мазнини и мазнините в черния дроб намаляват средно с 6, 11 и 42 процента. Това значително подобрява инсулиновата резистентност и стойностите на общия холестерол, триглицеридите, глюкозата и кръвното налягане. \r\nСъдържанието на мазнини в сърцето обаче се увеличава с 44 процента, а сърдечната функция значително се влошава, включително и способността на органа да изпомпва кръв.\r\n\"Метаболитните подобрения при диетите с много малко калории, като намаляване на чернодробните мазнини и обръщане на диабета, се очаква да подобряват и функцията на сърцето. Тя обаче се влошава през първата седмица, преди да почне да се подобрява. Заради внезапното намаляване на калории от различните органи се изпускат мазнини в кръвта. Те се поемат от сърдечния мускул. Това влошава функцията му. След периода, през който тялото се приспособява към драстичните ограничения обаче функциите на сърцето се подобряват\", обясни д-р Дженифър Рейнър от екипа.\r\nУчените препоръчват на хората със сърдечни проблеми да се посъветват с лекар, преди да предприемат драстична диета.", "date": "2018.02.04", "title": "Строгите диети - свалят килограми, но вредят на сърцето"}
{"url": "https://www.dnes.bg/obshtestvo/2018/02/04/noviiat-vidinski-mitropolit-e-episkop-daniil.367066", "text": "Драговитийският епископ Даниил е новият Видински митрополит. Той беше избран с 11 гласа от Светия синод на БПЦ, а другият кандидат - Мелнишкият епископ Герасим, получи 2 гласа. Единият, който бе гласувал за Герасим, бе Патриарх Неофит, а другият - Западно и Средноевропейския митрополит Антоний.\r\nДраговитийският епископ Даниил /Атанас/ Трендафилов Николов е роден на 2 март 1972 г. в Смолян, където завършва основното и средното си образование.\r\nПрез 1996 г. се записва в специалността \"Английска филология\" в Софийския университет \"Св. Климент Охридски\", а на следващата година пренасочва образованието си в Богословския факултет на СУ.\r\nПрез 1997 г. е приет като послушник в Хаджидимовския манастир \"Св. Георги\" под духовното ръководство на приснопаметния Неврокопски митрополит Натанаил. На 7 август 1999 г. е постриган от него в монашество, а на следващия ден е ръкоположен за йеродякон. През 2002 г. завършва задочно Богословския факултет на СУ. На 21 юли 2004 г. е изпратен на послушание в Роженския манастир \"Рождество Богородично\", а през юни 2006 г. е въведен в архимандритско достойнство.\r\nПо решение на Светия синод на 20 януари 2008 г. Даниил е хиротонисан за епископ с титлата Драговитийски в патриаршеската катедрала \"Св. Александър Невски\" и е назначен за викарий на Неврокопския митрополит.\r\nТакъв остава до 15 юни 2010 г., когато по молба на митрополита на САЩ, Канада и Австралия Йосиф, е назначен за негов викарий, която длъжност изпълнява и до днес.В препълнения салон на Синодалната палата патриарх Неофит отправи  слово към новоизбрания Видински митрополит Даниил, в което го приветства за избирането му за митрополит на старославната Видинска епархия, която винаги в хилядолетната си история е била от особена значимост за православната ни църква. Негово светейшество каза, че новият митрополит на Видинска епархия наследява в нея именити и много заслужили архиереи, оставили незаличима диря в историята не само на тази епархия, но и на цялата ни православна църква.\r\n \"В този тържествен за Вас и за цялата ни църква ден, нашите молитви и моления са за Вас и за цялата Богохранима Видинска епархия. Да Ви укрепява Господ и изобилно да излива над Вас и на повереното Ви от него словесно стадо, своята Благодат, милост и щедрости, та с усърдие и ревност да се усъвършенствате в делото на служението, в съзиждане на тялото Христово\", пожела на новоизбрания митрополит българският патриарх. Той припомни в словото си как е започнало и преминало до днес служението на митрополит Даниил.\r\nПатриарх Неофит каза, че от днес по Божията и народната воля митрополит Даниил приема грижите за Светата Видинска епархия, като вярна помощ и подкрепа винаги ще му бъде Господ Исус Христос, заедно с всичките митрополити от Светия синод. Те Ви приемат с любов, доверие и надежда за доброплодно сътрудничество в благодатното единство, в което ни е призвал Господ. Дерзайте, не щадете време и не пестете сили, нито умения, но като богомъдър архиерей, с чувство за приемственост продължете делото на Вашите достойни предшественици, призова Негово светейшество новия митрополит на Видин.\r\nВ словото си към патриарх Неофит и към Светия синод новоизбраният Видински митрополит каза, че съзнанието му се вълнува от въпроса - дали ще може да оправдае доверието и достойно да изпълнява високото служение, което му се възлага. \"Ще имам ли жертвената любов да положа своята душа за новоповереното ми духовно паство по примера на нашия Спасител\", попита в словото си митрополит Даниил. Той отбеляза, че задавайки си тези въпроси, пред него е и примерът на архиереите, заемали Видинската митрополитска катедра през годините. \r\nСред тях в своята духовна обаятелност е примерът на приснопаметния Видински митрополит и пръв български екзарх - Антим, каза митрополит Даниил. Той изреди имената и добродетелите и на другите Видински митрополити - Кирил, Неофит, Филарет, както и на починалия негов предшественик - митрополит Дометиан.", "date": "2018.02.04", "title": "Новият Видински митрополит е епископ Даниил"}
{"url": "https://www.dnes.bg/sofia/2018/02/04/buriata-nad-sofiia-nakara-pilot-da-kacne-v-bukuresht.367057", "text": "Силният вятър предизвика проблеми на Летище София. \r\nСамолет на нискотарифната авиокомпания \"Райънеър\" не се приземи на пистата заради недобрите метеорологични условия, съобщи Нова тв. \r\nТой е изпълнявал полет от Лондон до София. \r\nИзлетял е от британската столица в 16.50 часа местно време и е трябвало да кацне в 22 часа вечерта българско време, като полетът е трябвало да продължи 3.35 часа. \r\nСлед два опита да кацне, самолетът се е пренасочил към Букурещ.\r\nЛетищните власти уточниха, че действието е предприето по желание и преценка на пилота. \r\nПътниците ще бъдат превозени към София с автобуси. \r\nОт Летище София уточниха, че в момента обстановката е нормална и самолетите кацат безпрепятствено.", "date": "2018.02.04", "title": "Бурята над София накара пилот да кацне в Букурещ "}
{"url": "https://www.dnes.bg/notifikacii/2018/02/04/liatno-zimno-chasovo-vreme-a-dali-pyk-da-ne-mestim-strelkite.367054", "text": "Тази седмица е ключова за напредъка по отмяната на двойното часово време. Очаква се в четвъртък евродепутатите да призоват Европейската комисия да предложи премахване на смяната между лятно и зимно часово време, която се извършва два пъти годишно.\r\nЕвропарламентът ще дебатира по темата сутринта, след което трябва да гласува резолюция в 13 ч българско време, съобщиха от пресцентъра на Европейския парламент.\r\nВ отговор на граждански инициативи и петиции, които изказват притеснения какви ще са последиците за здравето от смяна на времето по два пъти годишно, резолюция на комисията по транспорта на ЕП призовава ЕК да я премахне. \r\nЗа да има ефект този призив обаче, той трябва да бъде гласуван и в пленарната зала.\r\nСмяната на времето през пролетта и есента в страните от ЕС се управлява от Директивата на ЕП и Съвета относно разпоредби за лятното часово време. Текстът предвижда да се поддържа единен часови режим. Не трябва да има промяна в часовите зони.\r\nЕвропа да се откаже от лятното часово време, предложи аргументирано експертът доц. Радослав Кючуков, преподавател в Русенския университет, в текст, който “24 часа” публикува. Ученият получи подкрепа от Атлантическата дигитална мрежа, а Соломон и Гергана Паси предложиха аргументите да се дискутират по време на европредседателството на България.\r\nПроцедурата за отмята на двойното часово време е доста тежка. Ако Европарламентът се обедини зад резолюция в този смисъл, тогава Еврокомисята трябва да направи предложение до страните членки. До отпадане ще се стигне, ако всички те одобрят предложението. Най-големият спор е кое точно време да се избере - лятното или зимното.\r\nФинландия, Полша и Естония са сред еврочленките, които силно лобират да се прекрати местенето на часовника.", "date": "2018.02.04", "title": "Лятно, зимно часово време … а дали пък да не местим стрелките?"}
{"url": "https://www.dnes.bg/obshtestvo/2018/02/04/maika-pobornik-akusherka-za-raina-kniaginia-ot-pravnukyt-i.366910", "text": "\r\n                        \r\n                        \r\n                        \r\n                    \r\n\"Майка ми е най-малкото дете на един от синовете на Райна Княгиня - генерал Иван Дипчев. И още от дете зная, че съм неин правнук. Не съм разказвал в училище. Времената бяха такива, че за моето семейство не се говореше\", споделя Здравчев.\r\n\"След Освобождението Райна Княгиня става в София за някогашните поборници, това което е представлявал Странджата за хъшовете в Румъния - подслонявала ги е, гощавала ги е и с две думи се е грижела за това те да се чувстват добре. Отгледала е дъщеря на поборник, която е останала сираче\" , разказа Здравчев в студиото на предаването. \r\nТой споделя, че животът на прабаба му далеч не е бил лек след така жадуваното от нея Освобождение. Особено годините след смъртта на мъжа ѝ депутата Васил Дипчев са били изключително тежки, тъй като тя е трябвало да отгледа сама петте си сина и въпреки всички трудности и цялата немотия, историята показва, че Райна Княгиня е успяла да се справи и с тази задача. \r\n\"Тя е работила като първата дипломирана акушерка в България и благодарение на контактите и с чуждестранни дипломати в София и по- заможни семейства е възникнала идеята за т. нар. „Майчин дом“ в София, който е бил съвсем близо до къщата й\", разказва Здравчев. \r\nПо-късно жените от този квартал издигат идеята той да се казва \"Райна Княгина\" и за кратко кв. \"Орландовци\" е носил това име. \r\n\"Сега отново се създадава един комитет от жени, които искат да възстановят това име на квартала\", допълни Здравчев.\r\nТой оборва и тезата, че Райна Княгиня е била тайно влюбена в Бенковски. Според него това са спекулации и тя е отговорила точно на този въпрос в биографията, писана от брат и Захари Футеков.\r\nЦелият разговор гледайте във Фамилно по от 10:30 часа!", "date": "2018.02.04", "title": "Майка, поборник, акушерка... За Райна Княгиня от правнукът й"}
{"url": "https://www.dnes.bg/stranata/2018/02/04/nai-vetrovito-i-dyjdovno-shte-e-v-iugoiztochna-bylgariia.367053", "text": "Най-ветровито, а и най-дъждовно ще е времето днес в Югоизточна България, където остава предупреждение от първа степен.\r\nВ неделя ще духа до умерен, в Дунавската равнина временно силен, запад-северозападен вятър с който ще продължи да нахлува студен въздух.\r\nПреди обяд в Югоизточна България все още вятърът ще е силен от юг-югозапад. От северозапад валежите постепенно ще започнат да спират, а след обяд и облачността ще се разкъса, прогнозират синоптиците от НИМХ към БАН.\r\nВ Източните Родопи и Югоизточна България валежите ще са значителни и ще спрат едва през нощта срещу понеделник.\r\nКъм 14.00 часа температурите ще бъдат между 7° и 12°, в София около 8°. Атмосферното налягане ще се повишава, но ще остане по-ниско от средното за февруари.\r\nНад Черноморието ще бъде облачно с валежи от дъжд. Ще духа до умерен запад-северозападен вятър, но преди обяд по южното крайбрежие все още вятърът ще е силен от юг-югозапад. През деня температурите ще се понижат и към 14 часа ще са между 8° и 10°. Температурата на морската вода е 6-7°. Вълнението на морето сутринта ще бъде 3-4 бала, но ще отслабва и след обяд вече ще е 2-3 бала.\r\nНад планините ще бъде облачно с валежи от сняг, в Родопите от дъжд и сняг, но след обяд от северозапад валежите ще започнат да спират. Ще духа силен запад-северозападен вятър, с който ще нахлува студен въздух, но през деня ще отслабне до умерен. Към 14 часа температурата на 1200 метра ще е около 4°, на 2000 метра минус 2°.\r\n\r\n ", "date": "2018.02.04", "title": "Най-ветровито и дъждовно ще е в Югоизточна България"}
{"url": "https://www.dnes.bg/stranata/2018/02/04/myjkite-mechki-v-smoliansko-buduvat-zaradi-toploto-vreme.367051", "text": "Мъжките мечки в Смолянско будуват заради топлото време и ядат захранките на глиганите. Меката зима и южнякът, който качи рязко температурите у нас в последните дни, карат мецаните да търсят храна, отчетоха ловци от региона пред \"Труд\".\r\nВ същото време женските в плен и на свобода са изпаднали в летаргия, повечето от тях износват и бебета си в момента, уточниха експерти.\r\nГладните мечки из горите в Смолянско шетат и изяждат захранките на дивите прасета, съобщават ловджии. Това са мъжкари, които още не са заспали зимен сън. Те ядат редовно оставяните от ловните дружинки фуражи /главно царевица/ за глиганите, обясни специалистът по лова в смолянското ловно дружество \"Сокол\" Алекси Инджов.\r\nДосега са разставени над 100 тона храна. И понеже мечоците винаги оставят следи по снега или в калта, ловците ги виждат, броят и знаят, кои подяждат прасета.\r\nВ биологията на женските обаче, е заложено поради текуща бременност, да износват плода си, докато спят. Така будни сред тях почти няма.\r\nКолко мечки обикалят из горите на общините Доспат, Девин, Смолян, Баните, около селата Славейно, Смилян и покрай селата в горното течение на река Арда, е неизвестно. Главно в тези райони са популациите на защитеното от закона животно.\r\nОбщо 207 са преброени при последната таксация през март 2017 г. в Смолянско кафяви зверове. През 2015 те са били 227, а в 2016 – 197 броя.\r\n\"Цифрата от 207 мечки в момента е съвсем в границите на нормалното\", категоричен е главният експерт по лова в Смолянската Регионална дирекция по горите Румен Якимов. Но колко от тях са мъжки и колко са женски, това никой не може да каже, защото никой горски не смее да им погледне под опашките и лично да установи това – рискът е много голям, смее се Якимов.\r\nОбикалящите и през текущата 2018 г. из родопските гори неспящи мечки до момента не правят бели, каза директорът на РИОС в Смолян инж. Екатерина Гаджева. До момента няма нито едно оплакване или пък нанесена щета, която да изплащме, посочи тя.\r\nПоследните мечешки атаки в района са били на 10-и октомври м. г., после през ноември в Девинско, а обикаляне около кошари, но без щети, е имало и в началото на декември.\r\nИ все пак, когато през октомври стръвница разкъса в един ден две овце на Захари Манолев край село Сивино, Смолянска община, потърпевшият овчар, който е и член на местната ловна дружинка, официално поиска разрешение постоянно да носи пушката.\r\nПричината е, че когато е на паша със стадото, и звярът се появи отново, ще може да го гръмне. Разрешение обаче за тази си идея той не получи.\r\nКъм РИОСВ от 2 години има сформирана специална група за бързо реагиране при сигнал за нанесена щета от мечка, но групата действа от месец март до началото на декември. Така че в момента я няма, уточни инж. Гаджева.", "date": "2018.02.04", "title": "Мъжките мечки в Смолянско будуват заради топлото време "}
{"url": "https://www.dnes.bg/obshtestvo/2018/02/04/s-cherni-baloni-i-panihida-na-protest-pred-ndk.367052", "text": "Родители на деца с увреждания излизат на шести национален протест. С черни балони и панихида те ще посрещнат социалните министри на Европейския съюз, които в същото време ще заседават в сградата на Националния дворец на културата.\r\nЕдна от протестиращите ще е й майката на Елена, която е на 19 години и е с тежка форма на церебрална парализа и епилепсия.\r\nМайка ѝ е неотлъчно до нея през всичките години.\r\nДържавата не отпуска средства за количка, от каквато се нуждае момичето. Цената ѝ е около 2000 лв., а грижа на семейството е да се снабди с нея.\r\n\"Няма адекватни помощни средства. Един шезлонг, за да мога да я къпя, е минимум 500 лв. Той също не се полага”, разказва майката на Елена, Боряна Драганова.\r\nНа 18 април родителите излизат на поредния си протест в черно.\r\nС бюджетни средства правителството ще осигури асистентите на хората с увреждания за тази година. С 15% се увеличи размера на интеграционните добавки. Подготвя се и актуализация на списъка с помощните средства, за които държавата отпуска пари.\r\n ", "date": "2018.02.04", "title": "С черни балони и панихида на протест пред НДК "}
{"url": "https://www.dnes.bg/zvezdi/2018/02/04/i-uma-tyrman-bila-jertva-na-pohotliviia-harvi-uainstiin.367056", "text": "Ума Търман, муза на режисьора Куентин Тарантино и близка на продуцента Харви Уайнстийн, е поредното име в списъка с актрисите, обвиняващи низвергнатия холивудски магнат в посегателство, предаде БТА като цитира Франс прес. \n\n\n\r\nВ интервю, публикувано вчера във в. \"Ню Йорк таймс\", Търман разказа на какво е била подложена. Фактите датират от времето след излизането на екран на филма \"Криминале\" на Тарантино през 1994 г.\r\nИзвестно време след работна среща в Париж, която взела странен обрат, когато Уайнстийн поканил актрисата в стаята си, а после в сауната на хотела, Търман се срещнала с продуцента в Лондон, отново в хотелската му стая.\r\n \"Той ме блъсна и се опита да се хвърли върху мен и да се съблече. Направи куп неприятни неща\", разказва тя в интервюто.\r\nМалко след това Ума Търман отишла в хотела на нападателя си, за да се срещне с него, и го предупредила: \"Ако направиш на друг това, което направи с мен, ще съсипеш кариерата, репутацията си и ще изгубиш семейството си, гарантирам ти го\".\r\n \"Г-н Уайнстийн признава, че е направил опит за близост с г-жа Търман, след като неправилно изтълкувал държанието й в Париж. Той незабавно се извинил\", но се пита днес поради какви причини Ума Търман е чакала 25 години, за да огласи публично тези обвинения\", реагира в комюнике говорителка на бившия продуцент, който в момента е на лечение в Аризона.\r\nАдвокат на Харви Уайнстийн, Бен Брафман, каза, че продуцентът е смаян и опечален от лъжливите, както той смята, обвинения от човек, с когото е работил тясно над две десетилетия.\r\nСпоред приятелка на Търман, която я придружила в злополучния ден, актрисата била бясна след срещата с Уайнстийн. Той я заплашил, че ще провали кариерата й.\r\nЧувствам се толкова зле заради всички жени, подложени на посегателства след мен, казва в интервюто 47-годишната актриса.\r\nЗа Тарантино Ума Търман разказва, че при заснемането на \"Убий Бил\" (Kill Bill) 2 през 2004 г. поведението му било брутално, граничещо със садизъм. Режисьорът отказал да вземе каскадьорка и принудил Търман да шофира сама, с пълна газ. Актрисата претърпяла тежка катастрофа и мислела, че повече няма да може да ходи.\r\nКазва, че и до днес чувства болки във врата и коленете си. \"Имахме страшна кавга, обвиних го в опит да ме убие\", разказва тя.", "date": "2018.02.04", "title": "И Ума Търман била жертва на похотливия Харви Уайнстийн"}
{"url": "https://www.dnes.bg/business/2018/02/04/cenite-na-hranite-leko-trygnaha-nadolu.367055", "text": "Индексът на тържищните цени, който отразява цените на хранителните стоки на едро, се понижи тази седмица с 0,62 процента до 1,462 пункта, отчита Държавната комисия по стоковите борси и тържищата.\r\nДоматите поевтиняха в първите дни на февруари с 8,7 на сто и се продават по 1,47 лева за килограм. Краставиците от внос поскъпват с 0,5 на сто, до 1,89 лева средно за килограм. Картофите се търгуват по 0,63 лева за килограм на едро.\r\nЦената на морковите се повишава с 4,1 на сто до 0,71 лева, а зелето поевтинява с 9,3 на сто и се търгува по 0,49 лв./кг на едро.\r\nЯбълките поскъпват със 3,8 на сто и се продават по 1,37 лв./кг. в края на седмицата.\r\nЦената на лимоните се повиши с 2,3 процента до 2,18 лева.\r\nПортокалите поевтиняват с 5,3 на сто до 1,24 лева за килограм.\r\nМандарините поскъпват с 4,2 и се продават по 1,75 лв./кг.\r\nКравето сирене поскъпва с 3,1 на сто до 6,04 лв./кг; кашкавалът, тип \"Витоша\", се търгува по 11,92 лв./кг., а олиото се купува по 1,94 лева за литър.\r\nКаймата поевтинява с две стотинки и се търгува по 4,83 лева за килограм. Цената на пакетче краве масло от 125 грама се понижава с 0,2 на сто до 2,33 лева.\r\nПилешкото замразено месо поскъпва с 2,6 на сто и се продава по 4,02 лева за килограм на едро. Захарта се търгува по 1,22 лв./кг, а брашното, тип \"500\" - по 0,79 лева за килограм. Зрелият фасул се купува средно по 3,27 лв./кг. Яйцата се продават по 0,24 лева за брой.", "date": "2018.02.04", "title": "Цените на храните леко тръгнаха надолу"}
{"url": "https://www.dnes.bg/akoshtete-vqrvaite/2018/02/04/v-kadyr-po-sluchainost-no-v-tochniia-moment-zabavnite-incidenti.366934", "text": "Чудесата се случват всеки ден, но не всеки може да увековечи тези моменти със снимка.\r\nЗа щастие, някои хора са имали достатъчно късмет да уловят някои от невероятните моменти в живота им, за да могат да ги споделят.\r\nА те определено ще оправят деня ви!\r\nТова са неща, които не се виждат всеки ден. От чайка, похапваща си сладолед, до летяща торта или дете, тези кадри са направени по случайност в най-точния момент.\r\nСамите участници остават изненадани, но резултатът е по-скоро забавен, отколкото пораждащ гняв.\r\nВижте за какво става дума в галерията на", "date": "2018.02.04", "title": "В кадър по случайност, но в точния момент: Забавните инциденти"}
{"url": "https://www.dnes.bg/notifikacii/2018/02/04/ekskurziia-ot-turciia-do-germaniia-za-9-000-samo-za-migranti.367059", "text": "Каналджиите вече не се нуждаят от устна пропаганда или от кодирания сайт Даркнет. В един чат във Фейсбук се предлага \"екскурзия“ от Турция до Германия за четиричленно семейство - срещу 9 000 евро. И тази цена е сравнително изгодна, пише .\r\nБандата каналджии, която беше разбита от полицията тази седмица, е прибирала по 8 000 евро от човек, се казва от следствието. В сряда сутринта полицията щурмува жилищата на един 44-годишен турчин и един 53-годишен българин в берлинския квартал Нойкьолн. В саксонския град Бад Мускау беше арестуван един 37-годишен поляк. \r\nСледователите твърдят, че тримата са част от международна престъпна мрежа, към която принадлежи и един 46-годишен турски шофьор на ТИР. Той беше арестуван през септември на една магистрала. В ТИР-а бяха открити общо 51 иракчани, ирански граждани и сирийци.\r\n\r\nБлагодарение на споразумението между ЕС и Турция, броят на мигрантите, преминаващи през Средиземно море в Гърция, намаля значително. Въпреки това много хора успяват да достигнат до Европа. Някои предприемат пътуване от Турция през Черно море до Румъния. Оттам те продължават пътуването си с ТИР-ове през Унгария, Словакия и Полша до Германия, която е особено превлекателна за мигрантите със своите добри социални услуги. Шефът на отдела за борба с организираната престъпност Маркус Пфау казва, че много турски спедиторски фирми са замесени в търговията с хора. Той допълва че регионът на град Тимишоара се е превърнал в сборен пункт за каналджиите. Там се събират бежанци и мигранти, които са пристигнали по различни маршрути през Гърция. Там те биват натоварени в ТИР-ове, извършващи редовни курсове между Турция и Средна Европа.\r\nМаркус Пфау твърди, че Фейсбук играе все по-голяма роля в бизнеса на каналджиите.\r\n\"Чрез Фейсбук каналджиите предлагат своите услуги и дори оставят телефонен номер за контакти. Каналджиите вече предлагат услугите си като туроператори. В обявите например се предлагат всякакви сирийски документи - за самоличност, за завършено образование и т.н\", посочва Маркус Пфау. Престъпниците твърдят, че всички тези документи били легализирани от сирийското външно министерство.\r\n\r\nМиналата години берлинската прокуратура проведе разследване по подозрение, че сирийското посолство е издало паспорти на лица, които са пристигнали в Германия и са се представили за сирийски бежанци. При това не е била извършена проверка на тяхната самоличност. Вътрешното министество и федералната полиция са би уведомени от службите за чужденци в провинция Северен Рейн-Вестфалия, че в сирийското посолство в Берлин не се извършват проверки на самоличността. Съответните служители просто прибирали \"допълнителна такса“ от 150 евро. Сирийското посолство отхвърля категорично подобни подозрения. Междувременно разследването е прекратено. \"Принципно не се водят разследвания срещу дипломати“, заяви говорител на федералната прокуратура.\r\nЕвропол дори въведе понятието \"електронно каналджийство“ за бизнеса на престъпните банди в интернет. През 2016 година Европол е регистрирал 1 150 акаунта в социалните медии, които предлагат помощ на мигрантите при пътуването им към Европа. Година по-рано техният брой е бил само 148. Федералната полиция регистрира дневно между 100 и 200 нелегални мигранти. Само във федералните провинции Саксония-Анхалт, Тюрингия и Саксония полицията залавя средно по 30 нелегални мигранти на ден. А на летищата Шьонефелд и Тегел полицията залавя всеки ден нелегални мигранти, които ползват вътрешношенгенски полети.", "date": "2018.02.04", "title": "\"Екскурзия\" от Турция до Германия за €9 000 - само за мигранти!"}
{"url": "https://www.dnes.bg/obshtestvo/2018/02/04/ot-socialniia-dom-do-golemiia-futbol-istoriiata-na-ismet-kemal.367060", "text": "Исмет Гюрсел Кемал, който е на 17 години, от село Ломница, е момче, което израства без майчина ласка.\r\n\"Бях на 6 години. Обаче баща ми поради някакви причини постоянно се напиваше, а пък мама нямаше как да издържи просто. И тя си тръгна, отиде си\", споделя тийнейджърът пред bTV.\r\nИсмет признава, че му е било трудно да живее без родители, но пък не се предава.\r\nОсвен това повече хора го мислят за наркоман или крадец, защото е от дом. \r\nКогато е на 12, негов преподавател го записва в спортното училище в Добрич. След това попада в отбора на \"Добруджа\". Но там Исмет е подлаган на системни унижения\r\n\"Имаше моменти… те са с бутонки, а аз отивам с някакви маратонки по-скъсани, които не са маркови. И те ми викат \"Виж си маратонките. Какви са тези маратонки? Нямаш ли бутонки? Купи си!\", казва Исмет.\r\nТрудът му е възнаграден. От седмица тийнейджърът е част от отбора на старшата възраст на ЦСКА 1948.\r\nДо София стига след кастинг за таланти. \r\n\"Без да се притеснявам, показах каквото мога, треньорите ме прецениха и ме повикаха да играя\", сподели Исмет.\r\nСпоред Кирил Медков, треньор на отбора, Исмет може да играе добър футбол. \r\nТой е срочно момче и има талант, опитва се да започне нов живот, смята треньорът.  \r\nДнес Исмет е щастлив. Има приятели и хора, които не се оглеждат в скъсаните му бутонки, а го подкрепят. \r\n ", "date": "2018.02.04", "title": "От социалния дом до големия футбол, историята на Исмет Кемал"}
{"url": "https://www.dnes.bg/health/2018/02/04/kolko-polezen-e-riganyt-prez-zimata.366992", "text": "Риганът е една от най-популярните билки у нас. Латинското име на растението е Origanum vulgare. То е близък родственик на ментата, с която принадлежат към едно и също семейство. Поради това притежава много подобен на нейния състав и съдържа разнообразни органични компоненти. От фармакологична гледна точка най-голям интерес буди химичният състав на листата и цветовете на ригана. Една интересна особеност, която го различава от повечето други билки е ароматът на листата и цветовете, който се засилва с изсушаването им. Сухи те са много по-благоуханни, отколкото когато са зелени. Същото важи и за концентрацията на биоактивните вещества в тях. Най-висока концентрация се отчита на розмаринова киселина и тимол – два много мощни антиоксиданта, които превръщат ригана във всепризнат имуностимулатор, пазещ от най-опасните и тихи убийци – свободните радикали.  ", "date": "2018.02.04", "title": "Колко полезен е риганът през зимата?"}
{"url": "https://www.dnes.bg/stranata/2018/02/04/uraganyt-vyv-vraca-otnese-pokriv-na-jilishten-blok.367062", "text": "Вчерашният ураганен вятър остави без покрив жилищен блок в най-пострадалия район – Враца, където скоростта на вятъра достигна 115 км/ч., съобщи bTV. \n\r\nБлокът е шестетажен и двата най-пострадали апартамента съвсем буквално са без покрив, след като вятърът го е вдигнал, разполовил и запратил върху две съседни сгради. Допълнително щети е нанесъл и завалелият впоследствие дъжд.\r\nВсичко е съсипано, цялото ми имущество, стените са подгизнали, отвят е покривът – окаченият таван, дори лампите, каза Нина Петрова, собственичката на едното жилище.\r\nТя разказа, че е подала сигнал на спешния телефон 112 заради греди, останали да стърчат опасно след стихията, но пожарната само е огледала и си е отишла. До този момент районът не е обезопасен. Борихме се, доколкото можахме, събирахме парчета, които висяха от гаражи, по улиците, добави Петрова.\r\nСлави Бонев – собственикът на съседния апартамент, който също е останал без покрив, коментира, че „хубавото е, че на фона на всичко, което разказваме, няма пострадали хора“. При него щетите също са огромни.\r\nДнес или най-късно утре двамата очакват комисия, изпратена от кризисния щаб в Общината, да направи оглед и се надяват на помощ.", "date": "2018.02.04", "title": "Ураганът във Враца отнесе покрив на жилищен блок"}
{"url": "https://www.dnes.bg/sofia/2018/02/04/okolo-5-000-dushi-ostanaha-bez-tok-v-zapadna-bylgariia.367063", "text": "Около 5 000 абонати в Западна България продължават да бъдат с нарушено електрозахранване заради силния вятър през изминалото денонощие,съобщиха от пресцентъра на ЧЕЗ. \n", "date": "2018.02.04", "title": "Около 5 000 души останаха без ток в Западна България "}
{"url": "https://www.dnes.bg/world/2018/02/04/snejnata-stihiia-vze-jertvi-v-moskva-dnes-shte-e-po-losho.367064", "text": "Един човек е загинал и двама са ранени в резултат на силния снеговалеж в Москва, съобщи кметът на града Сергей Собянин, цитиран от ТАСС.\r\n \"За съжаление, вчерашната стихия не се размина без жертви. Един човек е загинал от паднало дърво и скъсани електропроводи. Други двама са ранени\", написа кметът на страницата си в социалната мрежа \"ВКонтакте\". \r\nТой добави, че са съборени най-малко 360 дървета и че ситуацията днес ще бъде още по-лоша. \r\nОчаква се мощен снеговалеж и бурен вятър с пориви до 20 метра в секунда.\r\nБлизо 60 полета са блокирани по московските летища поради лошото време, по данни на портала \"Яндекс. Разписание\". ", "date": "2018.02.04", "title": "Снежната стихия взе жертви в Москва, днес ще е по-лошо"}
{"url": "https://www.dnes.bg/index/2018/02/04/ogromna-kometa-e-slojila-krai-na-lednikov-period-na-zemiata.367065", "text": "Падащи от небето огнени кълба са опожарили 10 милиона кв. км суша преди 12 800 години и са унищожили значителна част от биомасата на планетата, съобщи БТА като цитира Лайф. \r\nМеждународна група учени изследваха съединения от 170 точки на планетата и в тях откриха следи от едновременно падане на много отломки от огромна комета, чийто диаметър е не по-малко от 100 км. При преминаването си през атмосферата отломките се загрели и опожарили големи площи. Били унищожени 9 процента от биомасата на сушата.\r\nУчените проучиха съдържанието на платина на 26 места на планетата преди 12 836-12 815 години. За този 21-годишен период там се увеличала концентрацията на платина. В 4 проби от лед на тази възраст бе открита анормално висока концентрация на нитрати, оксалати, ацетати и соли на мравчената киселина. Подобни съединения се появяват при изгаряне на биомаса. Но по онова време климатът бил студен и нямало биомаса близо до днешните ледници на сушата. Следователно \"продуктите\" от изгарянето на биомасата стигнали до ледниците, след като били пренесени от ветрове. \r\nЗа масовите пожари с огромни мащаби свидетелства и пикът в съдържанието на въглероден газ в мехурчетата въздух в леда от онова време. Учените се опитали да установят какво количество биомаса трябва да изгори, за да се оставят подобни следи. Оказало се, че за целта трябва да изгори биомасата на около 10 милиона кв. км суша. \r\nУчените отбелязват, че големи кратери през онази епоха не е имало. Затова предполагат, че платината и световният пожар не са били \"донесени\" от паднал астероид, а са в резултат на разрушаване на комета с диаметър не по-малко от 100 км близо до Земята. Фрагменти от кометата години наред са падали на нашата планета.\r\nРезултатите от изследването са публикувани в Journal of Geology.", "date": "2018.02.04", "title": "Огромна комета е сложила край на ледников период на Земята"}
