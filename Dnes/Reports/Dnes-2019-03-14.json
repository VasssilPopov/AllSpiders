{"url": "https://www.dnes.bg/eu/2019/03/14/orban-se-izvini-i-moli-da-ne-izkliuchvat-fides-ot-enp.404628", "text": "Премиерът на Унгария Виктор Орбан написа писма до лидерите на европейски консервативни партии, поискали изключването на неговата партия Фидес от Европейската народна партия, предаде Ройтерс.\n\n\r\nВ писмата Орбан поднася извиненията си за използвания от него обиден език, но отбелязва, че в политическите му възгледи няма промяна.\r\nВ копието на писмо, до което Ройтерс успя да получи достъп, унгарският премиер отправя молба към лидера на белгийската партия \"Християндемократи и фламандци\" Ваутер Беке да преосмисли предложението си за изключване на Фидес от ЕНП, пише БТА. \r\nГоворител на унгарското правителство заяви, че подобни писма са били изпратени до всички 13 партии, присъединили се към предложението.\r\n ", "date": "2019.03.14", "title": "Орбан се извини и моли да не изключват Фидес от ЕНП"}
{"url": "https://www.dnes.bg/stranata/2019/03/14/hvanatite-shofiori-bez-vinetki-osnovno-na-leki-koli.404617", "text": "Общо 93 000 превозни средства са проверени досега у нас за електронни винетки.\r\nНаложени са 2700 компенсаторни такси и 350 акта за установено административно нарушение, съобщи председателят на Управителния съвет на Агенция \"Пътна инфраструктура\" Георги Терзийски в Русе.\r\nАнализите показват, че нарушителите са основно шофьори на леки автомобили.\r\nВ Русе Георги Терзийски и председателят на Държавна агенция \"Безопасност  на движението по пътищата\" Малина Крумова участваха във форум  \"Приоритетна свързаност на Северна България\". Събитието се организира от  общината и от Института за пътна безопасност, като бе открито от кмета  Пламен Стоилов.\r\n                    \n                    \n                Терзийски коментира, че магистралата Русе - Велико Търново е с одобрен ОВОС, като се очаква решение на петчленен състав на ВАС заради внесена жалба. По план ще се започне с участъка Русе-Бяла и с обхода на Бяла. Става дума за около 75 километра.\r\nПрез лятото ще бъде завършен последният неремонтиран участък от главния път Русе - Бяла, предаде БТА.\r\nКрумова коментира, че този път е с концентрация на произшествия - той е много натоварен, а в същото време е двулентов.\r\nТя каза още, че Държавната агенция \"Безопасност на движението по пътищата\" работи по изготвянето на системен анализ за всички \"черни точки\" на травматизъм по пътищата в страната.\r\n ", "date": "2019.03.14", "title": "Хванатите шофьори без винетки - основно на леки коли"}
{"url": "https://www.dnes.bg/eu/2019/03/14/vtori-referendum-za-brexit-deputatite-reshiha-niama-da-ima.404655", "text": "Втори референдум за Brexit няма да има. Това решиха британските депутати, които отхвърлиха поправка, с която се предвиждаше правителството да отложи Brexit.\n\n\r\nИдеята беше да се организира втори референдум за членството на Великобритания в ЕС, предаде Reuters.\r\nОбщо 334 депутати гласуваха против поправката, а само 85 я подкрепиха.\r\nДнешното гласуване в Камарата на общините се състоя близо три години след референдума през юни 2016 г., на който британците гласуваха за напускане на ЕС, и 15 дни преди датата 29 март, на която Великобритания теоретично трябва да излезе от ЕС. ", "date": "2019.03.14", "title": "Втори референдум за Brexit? Депутатите решиха: Няма да има!"}
{"url": "https://www.dnes.bg/notifikacii/2019/03/14/www-veche-30-g-sme-onlain-kakvo-oshte-triabva-da-se-promeni.404469", "text": "Днес, 30 години след първото ми предложение за създаване на световна информационна система, половината свят е онлайн. Сега е моментът да празнуваме, колко далеч сме стигнали, но и да си дадем сметка, колко много път ни остава да извървим“, така започва своето отворено писмо сър Тимъти Джон Бърнърс-Лий, създателят на world wide web.\n\r\nНа 12 март се навършиха точно 30 години от създаването на мрежата, която според сър Бърнърс-Лий сега се е превърнала в библиотека, лекарски кабинет, магазин, училище, студио за дизайн, офис, кино, банка и още много други неща. Но също така е накарала много хора да се чудят \"дали наистина интернет е сила на доброто\".\n\r\nВ своя текст, сър Джон Бърнърс-Лий призовава за глобални мерки срещу хакерството, езикът на омразата, фалшивите новини и криминалните практики в мрежата.\n                \n                \r\n“Интернетът създаде възможности, даде глас на малцинствата и направи живота ни по-лесен. Но също така даде възможности на измамниците, даде глас на тези, които разпространяват омраза и направи всякакви видове престъпления все по-лесни за извършване“, пише Бърнърс-Лий.\n\r\nОще преди няколко години той изрази своето притеснение относно това, в което се превръща онлайн пространството. По думите му \"да спасим мрежата е една от най-важните каузи на поколението ни“.\n\r\n\"Не можем да обвиним само правителствата, една социална мрежа или човешкия дух...За да се справим, трябва да сме едно обединено глобално общество“, заявява компютърният специалист. \n\r\nСпоред него най-големите проблеми са спонсорираното хакерството, кликбейта и разпространението на фалшива информация.\n\r\n\"Като вземем предвид колко много се е променил интернетът в последните 30 години, би било немислимо да кажем, че не можем да го променим за добро в следващите 30. Ако се откажем да се борим за по-добра мрежа сега, интернетът няма да ни е предал. Ние ще сме го предали“, пише още в изявлението си  сър Тимъти Джон Бърнърс-Лий.", "date": "2019.03.14", "title": "www... Вече 30 г. сме онлайн, какво още трябва да се промени? "}
{"url": "https://www.dnes.bg/notifikacii/2019/03/14/sysedski-skandal-i-strelba-s-gazov-pistolet-v-plovdiv.404632", "text": "33-годишен мъж бе задържан за закана с убийство. \r\nОколо 7 часа във вторник на тел. 112 постъпил сигнал за междусъседско скарване в жилищна кооперация в квартал \"Захарна фабрика\" в Пловдив.\r\nПристигналите полицаи установили участниците - 43-годишен пловдивчанин и негов 33-годишен съсед, който бил произвел няколко изстрела с нерегистриран газов пистолет. По време на стрелбата няма пострадали хора.\r\nИзвършителят бил отведен за едно денонощие в полицейския арест. Иззето е оръжието и 7 боеприпаса. \r\nСлучаят е докладван в Районна прокуратура - Пловдив. Образувано е досъдебно производство.", "date": "2019.03.14", "title": "Съседски скандал и стрелба с газов пистолет в Пловдив"}
{"url": "https://www.dnes.bg/notifikacii/2019/03/14/sankcii-li-samo-vijte-kolite-na-kim-chen-un.404558", "text": "Севернокорейският лидер Ким Чен Ун явно изобщо не се впечатлява от санкциите на ООН. Който иска да се увери в това, нека види с какви автомобили разполага Ким. Точно това направиха и от ООН.\n\r\nПрез изминалите месеци севернокорейският държавен глава Ким Чен Ун се появяваше на различни международни срещи ту с Ролс-Ройс, ту с Мерцедес или Лексус. Ако санкциите на ООН действително имаха някакъв ефект, тези луксозни автомобили изобщо не би трябвало да се намират в неговия гараж, пише .\n\r\nДоклад на ООН показва обаче до каква степен севернокорейският режим съумява да заобиколи тези санкции: \"Севернокорейците си доставят каквото си поискат. Те получават най-доброто, от което се нуждаят\", казва координаторът на експертната комисия за контрол над санкциите на ООН Хю Грифитс.\n                \n                \r\nПрез октомври миналата година Ким Чен Ун се появи на срещата с американския външен министър Майк Помпео с Ролс-Ройс „Фантом“, чиято каталожна цена е 400 000 евро. По време на срещата на върха с американския президент Доналд Тръмп в Сингапур севернокорейската делегация се придвижваше с цяла флотилия от Мерцедеси без номера. А на срещата на върха между двете Кореи през септември представителите на Пхенян се возеха на лимузини Лексус -последен модел.\n\r\nДемонстрирането на тези скъпи возила бе разтълкувано като сигнал за това, че Ким Чен Ун ни най-малко не се  впечатлява от санкциите, наложени на страната. Хю Грифитс остро разкритикува това поведение. Подобни \"очевидни нарушения на санкциите по време на международни срещи не водят в положителна посока. Не може да се подиграваш със санкциите\", заяви той.\n\r\nЕкспертната комисия дава и други примери за това как Северна Корея заобикаля санкциите, които бяха наложени на страната заради нейната ядрена и ракетна програма. Напук на ограниченията Пхенян например продължава да изнася въглища и да внася петрол. Стоките се прехвърлят от един танкер на друг в открито море: \"Нямате представа какво се случва в международни води. Там цари истинска анархия\", допълва Хю Грифитс.\n\r\nОсвен това Северна Корея правела опити да оказва подкрепа на бунтовнически групировки в Йемен. \"Проблемът си остава актуален, той изобщо не е решен. Затова трябва да продължим със санкциите, приети от ООН – това е основната задача\", казва германският посланик в ООН Кристоф Хойсген.\r\n \r\n", "date": "2019.03.14", "title": "Санкции ли? Само вижте колите на Ким Чен Ун!"}
{"url": "https://www.dnes.bg/eu/2019/03/14/brexit-se-otlaga-za-30-iuni-parlamentyt-glasuva-za.404656", "text": "Британските депутати гласуваха с 412 гласа за и 202 против да поискат възможност за отлагане на Brexit от ЕС. \r\nТова означава, че Великобритания може би няма да напусне съюза на 29 март, както беше планирано, предаде BBC. \r\nПремиерът Тереза Мей заяви, че Brexit може да бъде отложен с три месеца, до 30 юни, ако депутатите подкрепят нейната сделка следващата седмица. \r\nАко те отново я отхвърлят, тя каза, че ще търси по-дълго отлагане. Всичко обаче трябва да бъде съгласувано с останаите 27 членки на ЕС. \r\nПо-рано британския парламент отхвърли законопроект за втори референдум за Brexit. Те не приеха и план, който трябваше да позволи на депутатите да поемат контрол върху процеза по ислизане на ЕС. \r\n ", "date": "2019.03.14", "title": "Brexit се отлага – за 30 юни! Парламентът гласува \"за\""}
{"url": "https://www.dnes.bg/notifikacii/2019/03/14/za-2-meseca-v-iambol-mvr-razkri-10-alo-izmami-za-43-bona.404572", "text": "Полицаи от Ямбол са разкрили 10 телефонни измами за 43 000 лева. Като обвиняеми са привлечени мъж на 55 години и жена на 66 години, съобщиха от МВР.\r\nПрестъпленията са извършени на територията на Ямбол в периода декември 2018 г. - януари 2019 г. Общата стойност на нанесената щета е около 43 000 лева. В хода на разследванията е изяснено, че и в десетте случая потърпевшите, възрастни хора са били въвлечени в заблуждение по схемата за оказване съдействие на полицията за задържане на телефонни измамници.\r\nВ резултат на разследването криминалистите установили и задържали двамата измамници. На 7 март в рамките на досъдебното производство те са привлечени в качеството на обвиняеми за извършено престъпление по НК. Процесуално-следствените действия продължават под надзора на Районна прокуратура - Ямбол.", "date": "2019.03.14", "title": "За 2 месеца в Ямбол: МВР разкри 10 ало измами за 43 бона"}
{"url": "https://www.dnes.bg/notifikacii/2019/03/14/narushiteli-skachat-na-policai-vse-poveche-sluchai-na-agresiia.404635", "text": "През последните години се увеличават случаите на нападения срещу полицаи, каза пред журналисти в Лясковец министърът на вътрешните работи Младен Маринов.\n\r\nТой посочи, че е нужно в измененията и допълненията в Закона за МВР да бъде облечена в по-голяма съдържателност неприкосновеността на полицаите.\n\n\nВ последно време при най-дребни случаи като неспазване на нощната тишина или нарушаване на обществения ред, полицаите срещат съпротива, подчерта той.\n\r\nСпоред министъра трябва да предвидят по-големи санкции за тези, които си позволяват физически и вербални нападения срещу полицаи. Вербалното нападение не води до физически наранявания, но уронва устоите на институцията, настоя Маринов и допълни, че както полицаят е длъжен да пази достойнството на този, който задържа за дадено престъпление, така и достойнството на полицая трябва да се пази. Затова не трябва да се смята, че една обидна дума не е нападение, добави той.\n                \n                \r\nМаринов уточни, че размерът на санкцията не е най-важното нещо, ако няма категорични гаранции от закона, че тя ще бъде наложена и събрана. \n\r\n\"Първо искаме да гарантираме, че тя ще бъде наложена, а размерът трябва да е такъв, че трябва да бъде постигнат ефектът на индивидуалната и на генералната превенция\", каза МВР шефът, цитиран от БТА.\n\r\nВсяка година правим анализ на сигналите за неправомерната употреба на сила или помощни средства от страна на полицаи, и за последните три години има намаление на жалбите от граждани, които се оплакват за неправомерни действия от страна на полицаите във всички областни дирекции, посочи главен комисар Христо Терзийски, директор на ГД \"Национална полиция\". Той уточни, че същевременно според анализите, почти всеки месец има по един сериозен случай на нападение срещу полицаи.\n\r\nВ Лясковец министърът на вътрешните работи, директорът на ГД \"Национална полиция\", роднини, близки, колеги, приятели и граждани поднесоха венци и цветя пред паметната плоча на командоса Емил Шарков, поставена в двора на СУ \"Максим Райкович\".\n\r\nПолицаят от СОБТ Емил Шарков загина на 14 март 2014 година при специализирана полицейска акция за отнемане на незаконно оръжие в дома на 54-годишния Петко Петков в Лясковец.\n\r\nВ словото си министърът припомни, че службата на командоса е високорискова и отбеляза, че лично е познавал Емил Шарков, който е бил изключително подготвен и дисциплиниран полицай, изпълнил своя служебен дълг, загинал и останал като герой.", "date": "2019.03.14", "title": "Нарушители скачат на полицаи, все повече случаи на агресия"}
{"url": "https://www.dnes.bg/balkani/2019/03/14/v-turciia-erdogan-otkri-nai-goliamata-bolnica-v-evropa.404650", "text": "Турският президент Реджеп Тайип Ердоган днес откри най-голямата болница в Турция, предаде Анадолската агенция.\r\nНовооткритата \"градска болница\" Билкент (Bilkent City Hospital) с капацитет 3633 легла и 131 операционни е и най-голямата болница в Европа и трета по големина в света, отбелязва в. \"Йени шафак\".\r\nБолница Билкент ще може да приема по 30 хиляди пациенти дневно, когато заработи в пълен капацитет. Спешното отделение на медицинското заведение ще може да приема по 8 хиляди пациенти дневно.\r\nБолничният комплекс притежава най-голямата лаборатория в Турция, както и две площадки за хеликоптери линейки, информира Анадолската агенция. (БТА)", "date": "2019.03.14", "title": "В Турция: Ердоган откри най-голямата болница в Европа "}
{"url": "https://www.dnes.bg/zvezdi/2019/03/14/spretnaha-skrita-kamera-na-deivid-bekym.404639", "text": "Скрита камера за Дейвид Бекъм спретна телевизионно шоу. Футболистът бе извикан да види финалния вариант на негова статуя, която да бъде издигната в Лос Анджелис, но не предполагаше, че ще му спретнат номер.\r\nАвтор на шегата е водещият на популярно вечерно шоу Джеймс Кордън, който е близък приятел на Бекъм. Той наема актьори, вика и представители на бившия клуб на мъжа на Виктория – Лос Анджелис Галакси.\r\n \r\nДейвид сподели видео от скритата камера с текста: „Още се смея“. Т\r\n \r\nКогато му показват статуята, той е видимо разочарован, дори шокиран от несъразмерните ѝ форми, но от възпитание не казва нищо. После обаче се осъзнава и коментира, че не би искал да сложат такова нещо. \"Ще дойдат родителите ми, жена ми, децата ми, не може да гледат това\", категоричен е той.\r\n \r\nСлед като Дейвид Бекъм казва, че статуята не му харесва, един от присъстващите я бута и тя се чупи. После всички избухват в смях и съобщават на спортиста, че се майтапят с него.\r\n \r\nНяколко дни по-късно истинската статуя на футболиста бе поставена пред стадиона на Лос Анджелис Галакси.\r\n \r\n", "date": "2019.03.14", "title": "Спретнаха скрита камера на Дейвид Бекъм"}
{"url": "https://www.dnes.bg/crime/2019/03/14/mitnichari-zadyrjaha-80-kg-pasta-za-nargile-na-kapitan-andreevo.404593", "text": "Митничари иззеха 80 кг контрабандна паста за наргиле на МП Капитан Андреево, съобщиха от Агенция \"Митници\".\r\nВчера, малко след полунощ, на трасе \"Входящи леки автомобили и автобуси\", пристига микробус \"Mercedes benz\" с регистрация Република Черна гора.\r\nВ него, освен  шофьорът, пътували още петима пътници, граждани на Черна гора. Превозното средство е селектирано за щателна митническа проверка, при която под задните седалки на микробуса са открити 80 прозрачни найлонови пакета с паста за наргиле, всеки по 1 кг, без акцизен бандерол.\r\nАкцизната стока с пазарна стойност 20 240  лева е задържана. Стойността на дължимия акциз е  12 160  лева.\r\nНа шофьора на микробуса е съставен акт по Закона за митниците за превозване на акцизни стоки през държавната граница без знанието и разрешението на митническите органи. Превозното средство, послужило за внасяне и укриване на акцизна стока, е задържано за обезпечение на евентуални вземания по съставения акт.", "date": "2019.03.14", "title": "Митничари задържаха 80 кг паста за наргиле на Капитан Андреево"}
{"url": "https://www.dnes.bg/temida/2019/03/14/loshi-usloviia-v-zatvorite-ne-ima-minimalni-standarti.404589", "text": "Няма пренаселеност в затворите, навсякъде са осигурени минималните стандарти на лишените от свобода, а  броят на задържаните в арестите е плаващ. \n\n\n Въпреки това проблеми има в София, обясни правосъдният министър Цецка Цачева при изслушването в парламента за състоянието на системата на затворите и политиката на правителството. \n\r\nПрез последните две години са извършени цялостни ремонти на битовите и спалните помещения в затворите в Бургас, Варна и Сливен. \n\r\nДо края на 2019 г. ще приключат ремонтите в затворите в Пазарджик, Бобов дол и затворническо общежитие от закрит тип \"Черна гора\" към затвора в Стара Загора.\n                    \n                    \n                \r\nПравосъдното министерство търси подходящ терен за изграждане на нов модерен затвор с капацитет 400 души и нов учебен център за 100 служители, обясни още Цачева. \n\r\nСпоред нея в резултат на политиките има напредък в подобряването на условията. \n\r\nПроблеми има обаче с двата ареста в София и Софийския градски затвор. \n\r\nТова са стари сгради с десетки години история и временните ремонти не могат да постигнат желания краен ефект. \n\r\nТе имат нужда от основен ремонт, който обаче не може да бъде извършен, защото няма къде да бъдат временно преместени лицата, изтърпяващи наказания, призна Цачева.\n\r\nПо думите й по отношение на арестите - проблемът е същият.\n\r\n\"Успоредно с подобряване на условията, работим усилено и за подобряване на условията на труд и възнагражденията на служителите\", коментира Цачева, цитирана от БТА.\n\r\nЗаплатите на работещите в затворите са скочили с 35% през периода 2017 г., 2018 г. и 2019 г.\n\r\nМинистърът отбеляза, че са отпуснати допълнителни 200 бройки за системата - 134 в Главна дирекция \"Изтърпяване на наказанията\" и 66 в Главна дирекция \"Охрана\". \n\r\nМинистърът на правосъдието отчете, че поръчката за изработване на електронни гривни за наблюдаване на лишените от свобода вече е факт. \n\r\nПо думите й другият етап от проекта е извършване на обучение за персонала, който ще работи с тази система. \n\r\nЦачева обясни, че първоначално закупените гривни са общо 250 на брой, които няма да удовлетворят нуждите на цялата система, в която лишените от свобода са близо 8 000, но, по думите й, това е първата и много важна стъпка. С тези гривни ще се проследяват затворниците, които работят на външни обекти, тези под домашен арест или в пробация. \n\r\nВ отговор на въпрос правосъдният министър отбеляза, че се провеждат курсове за лишените от свобода за придобиване на професионална квалификация, което да улесни реинтеграцията им в обществото. Сред професиите, в които се обучават затворниците, са помощник в строителството, заварчик, работник в дървообработването и кулинарната индустрия.", "date": "2019.03.14", "title": "Лоши условия в затворите - не, има минимални стандарти"}
{"url": "https://www.dnes.bg/stranata/2019/03/14/otmyshtenie-ili-vandalski-akt-dve-kirki-v-kapaka-na-kola.404597", "text": "Чисто нови кирки забиха монтанчани във френски автомобил на стойност 1000 лева, информира \"\". \n\r\nСобственикът на старото возило е в недоумение защо се е стигнало до този акт на агресия срещу него. Според жителя на Монтана не са му били отправяни заплахи. Финансови неуредици също не присъствали в живота на гражданина. \r\nКолата е била паркирана на ул. \"Черковна\" в центъра на града, а в близост до мястото няма камери за видеонаблюдение.\r\nПо случая е образувано досъдебно производство.", "date": "2019.03.14", "title": "Отмъщение или вандалски акт – две кирки в капака на кола! "}
{"url": "https://www.dnes.bg/obshtestvo/2019/03/14/vse-po-malko-bylgarcheta-rajdaniiata-u-nas-po-malko-s-2441-za-godina.404621", "text": "Ражданията у нас намаляват, а ин витро процедурите се увеличават, сочи актуална информация от \"Индекс на болниците\" за ражданията през миналата година в страната.\n\r\nС 2 441 са намалели ражданията в страната през 2018 г., в сравнение с предходните 365 дни, показва информацията, направена на база на данните на НЗОК и Центъра за асистирана репродукция (ЦАР).\n\r\nОбщо 55 796 са били ражданията у нас през изминалата година. Те са били извършени в 106 болници. Запазва се тенденцията не всички лечебни заведения, които имат договор с НЗОК за тази дейност, да осъществяват минималния брой раждания за година. Според медицинския стандарт той трябва да е между 80 и 100 за болница. През миналата година обаче 13 лечебни заведения не са отговорили на това изискване. \n                    \n                    \n                \r\nНай-голяма част от ражданията отново са извършени в три болници в столицата - \"Майчин дом\" - 3400, \"Първа Св. София\" – 2442, и \"Шейново\" – 2205, сочат . \n\r\nВъпреки намаляването на ражданията, се увеличава процентът на тези, които са извършени чрез секцио - от 45.00% през 2017 г. на 46.90% през миналата година. \n\r\nСмъртността на децата при ражданията остава ниска - 0.53%, а процентът на недоносените бебета също е почти непроменен - 13.14%. Броят на клиниките, където са обгрижвани най-тежките случаи на недоносеност – бебета с тегло под 1499 гр., е бил 34.\n\r\nУспеваемостта при ин витро процедурите, които се финансират от държавата остава почти непроменена. Броят им обаче се увеличава. Общо 3233 стимулации са били извършени у нас през 2017 г. или с 523 повече спрямо 2016 г. Броят на родените бебета също е по-висок – 1023, срещу 820 през предходната. \n\r\nСредната успеваемост на всички клиники през 2017 г. е била 25.51% срещу 25.05% през предходната година. \r\n ", "date": "2019.03.14", "title": "Все по-малко българчета: Ражданията у нас по-малко с 2441 за година"}
{"url": "https://www.dnes.bg/eu/2019/03/14/2465-bejanski-molbi-sa-podadeni-v-bylgariia-prez-2018-g.404631", "text": "580 800 нови молби за убежище в ЕС са подали в Съюза през миналата година, съобщи европейската статистическа служба Евростат. 2465 от тях са заведени в България. Те представляват 0,4% от регистрираните в ЕС нови молби за предоставяне на убежище.\n\r\nКакто в ЕС, така и у нас кандидатите за закрила са по-малко, отколкото за предходната година с 11 на сто в Съюза и с 29% у нас.\n\r\nНай-много от новите кандидати за бежанци в ЕС продължават да са сирийците - 80 900, следвани от афганистанците 41 000 и иракчаните - 39 600.\n\r\nВсеки трети кандидат е подал молбата си в Германия, всеки пети - във Франция, а един от десет - в Гърция и в Испания, отчита Евростат. Най-слаб е интересът към прибалтийските републики и Словакия, където между 100 и 200 човека са поискали бежански статут.\n                    \n                    \n                \r\n878 600 молби, подадени в предходните години, все още очакват произнасяне на властите, почти половината от тях са регистрирани в Германия.\n\r\nМеждувременно правозащитната организация “Амнести интернешънъл” публикува доклад за нарушения на човешките права на бежанците по Балканския маршрут и особено в Босна и Херцеговина и Хърватия.\n\r\nВ него се казва, че хората са принудени да излагат на опасност живота си, да търпят насилие и лишения, тъй като властите в Гърция и в България отказват да регистрират молбите им за убежище.\n\r\nОрганизацията описва така положението на бежанците: “Това пътуване не е лесно. След като преди това са влезли в ЕС от Гърция и България и след като унизително са отхвърлени от системата за предоставяне на убежище там, хората напускат ЕС и продължават пътуването си по Балканския маршрут. За да стигнат до Словения или Италия, където започва зоната за свободно движение на ЕС Шенген, те трябва да преминават през гъстите гори на Хърватия, бързо течащи реки и на някои места и през минни полета.”\n\r\nСпоред “Амнести” в момента около 5500 души се намират в босненски градчета в близост до границата с Хърватия, без достатъчно храна и лекарства. \n\r\nОрганизацията съобщава за многобройни случаи на бити и ограбвани хора от страна на хърватската полиция.\n\r\nЕвропейската комисия коментира, че наблюдава засиленото движение в региона през последните седмици, но “като цяло ситуацията остава стабилна”.\r\n“Комисията оказва съдействие, където е необходимо”, коментира неин говорител.\n\r\n125 служители на европейската гранична служба се намират в региона и са готови да се намесят при нужда.\n\r\nСпоред европейското законодателство кандидатите за убежище трябва да подадат молби за предоставянето на статут в първата европейска страна, в която влизат и тя трябва да им предостави условия да изчакат тяхното разглеждане.\n\r\n ", "date": "2019.03.14", "title": "2465 бежански молби са подадени в България през 2018 г."}
{"url": "https://www.dnes.bg/eu/2019/03/14/siujet-dostoen-za-kafka-a-prognozata-na-29-mart-brexit-niama-da-ima.404612", "text": "Британските депутати се изказаха против това страната да напусне Европейския съюз без сделка с Брюксел. По време на гласуването в сряда Камарата на общините (долната камара на британския парламент) подкрепи съответното предложение на правителството. За него гласуваха 321 народни избраници, против – 278.\n\r\nТози резултат обаче изобщо не отразява нажежените страсти в Камарата на общините. Ситуацията е парадоксална с това, че с вота си депутатите нанесоха ново поражение на премиера Тереза Мей, изправяйки страната на ръба на пълномащабна конституционна криза. Защото преди старта на процедурата Мей нареди на партията си да отхвърли предложението, внесено от нея самата, но не успя да постигне това, пише Иля Дмитрячов от ТАСС.\n                    \n                    \n                \r\nОще в четвъртък членовете на Камарата на общините ще се съберат отново в Уестминстърския дворец на брега на Темза, за да решат дали да удължат преговорите с Брюксел, които трябва да приключат на 29 март. От една страна, тук няма кой знае каква интрига: депутатите изглежда ще се обявят за отсрочване на преговорите, които все още са в задънена улица 16 дни преди официалния \"развод\" с ЕС.\n\r\nОт друга страна, предстоящото гласуване се очертава по-слабо предсказуемо заради ултиматума, даден в сряда от Тереза Мей. Тя постави на депутатите условие: Brexit може да се отложи, но отсрочката ще е чисто техническа и ще стане възможна, само ако Камарата на общините приеме нейния проект за споразумение с ЕС. Онзи същия, решително отхвърлен вече два пъти от британските законодатели.\n\r\nДействията на всеки участник в тази драма поотделно изглеждат логични, но като цяло картината има толкова хаотичен, заплетен и абсурден вид, че не е съвсем ясно вече с какво точно се занимават британските политици. Дали акцентират върху търсенето на възможно най-добри за страната условия за Brexit или просто развъртат спиралата на противопоставянето между законодателната и изпълнителната власт и уреждат вътрешнопартийни сметки изцяло в личен интерес?\n\r\nЦелият казус около гласуването в сряда се изчерпваше с това, че Мей съвсем не бе предложила вариантът с \"твърд\" Brexit да се изключи завинаги. В текста на предложението, внесено от кабинета й, се посочваше само датата 29 март. После се уточняваше, че \"излизането от Евросъюза без сделка остава вариант по подразбиране според законите на Великобритания и на ЕС, освен ако Камарата на общините и ЕС ратифицират споразумението\".\n\r\nМалко преди вота обаче на парламента бе предложена поправка от консерваторката Каролайн Спелман, наподобяваща правителствения проект. С едно уточнение само: изключваше се излизане без сделка не само на 29 март, но без никакви изключения, сиреч независимо колко ще траят преговорите.\r\nПредложението бе одобрено, и то с превес само от четири гласа. Приемането на поправката Спелман обърка всички карти на Тереза Мей. Премиерът спешно отмени правото на свободен вот и задължи торите да отхвърлят предложението на кабинета.\n\r\nНо вече бе твърде късно. В това сюрреалистично гласуване опозиционните лейбъристи подкрепиха премиера, а управляващите консерватори нанесоха поражение на Мей. Крайно строгата партийна дисциплина се разхвърча на парчета и 13 членове на правителството гласуваха с \"въздържал се\".\n\r\nВ един момент се очертаваше за британския премиер всичко вече да е свършено от политическа гледна точка. Наистина, как да проправяш път на сделката занапред, щом собственото правителство ти слага прът в колелата?\n\r\nВ отговор обаче Мей само вдигна залозите, като заяви пред депутатите, че смята да осъществи Brexit единствено при свои условия. Накратко, посланието на Мей към депутатите напомняше как монтьорът Мечников, измъчен от нарзана, отговаря на Остап Бендер в романа \"Дванадесетте стола\" на Илф и Петров: \"Сутринта - парите, вечерта – столовете\".\n\r\n\"Искате отсрочка за Brexit? Добре, нищо против, но тя ще е кратка и техническа и за да я получите, ще се наложи първо да приемете моята сделка за Brexit. Тогава датата на \"развода\" ще бъде изместена от 29 март за 30 юни, а през това време ще оформим споразумението като британски закони. Ако пък не щете, излизането от ЕС ще се проточи с години\" - такъв бе ултиматумът на Мей, ако го перифразираме със свои думи.\n\r\nНа пръв поглед британският премиер играе много опасна игра - настройва против себе си и съпартийците си евроскептици, и склонните кралството да остане член на ЕС. Междувременно Мей води все по-силова игра с парламента, което също може би си има цена. В печата се вихрят с пълна пара дискусии може ли председателят на Камарата на общините Джон Бъркоу да открие вратичка в дебелите скучни томове на парламентарния архив и позовавайки се на някой исторически прецедент, просто да не позволи на премиера да подложи сделката за трети път на депутатския вот.\n\r\nСилата на Мей впрочем може би е тъкмо в нейната крайно слаба позиция. Тя заяви още през декември, че няма да поведе страната към поредните избори през 2022 г. Така всъщност потвърди, че политическите й амбиции не се простират отвъд осъществяването на Brexit. И щом е така, може да играе ва банк, опитвайки се в последната минута да изтръгне от парламентаристите одобрение за своята сделка без оглед на политическите рискове.\n\r\nМей разполага с нужните инструменти. Тя спомена вече риска преговорите да се проточат. Освен това премиерът може например да заплаши евроскептиците с втори референдум - сиреч направо с отмяна на Brexit.\n\n\n\n\r\nПри това съпартийците на Мей, независимо колко силно се стремят да седнат в креслото й на Даунинг стрийт 10, явно не горят от желание да го сторят точно сега. Ще се наложи да започнат отначало преговорите с ЕС и неспирно да бъдат обсипвани с критики отвсякъде. Едно е гръмогласно да критикуваш премиера на дебати в парламента, но да отговаряш за решенията в една страна, разцепена надве от толкова нееднозначен референдум - това е нещо крайно опасно за всяка политическа кариера. Затова е далеч по-разумно да оставят на Тереза Мей привилегията върху нея да се стоварят всички камъни от лавината на Brexit.\n\r\nНе бива да забравяме и друго - че поискат ли днес британските депутати да продължат преговорите за Brexit, решение ще трябва да вземе вече ЕС. И то да бъде прието единодушно от всичките 27 останали членки на общността. Очаква се това да стане на следващата среща на върха на ЕС, насрочена за края на идната седмица.\n\r\nЕС най-вероятно ще склони да измести датата на Brexit-а, но само малко, примерно до края на май. Защото за 23-26 май са насрочени избори за Европейски парламент. Ако дотогава Brexit-ът не стане факт, ситуацията ще е много странна - в законодателния орган на ЕС ще може да бъдат избрани представители на страна, напускаща общността.\n\r\nТъй че след гласуването в сряда може повече или по-малко убедено да твърдим само едно: на 29 март Brexit няма да има. Инак трябва да сме готови за всякакви обрати и изненади, защото събитията все по-често и по-отчетливо напомнят сюжет от творбите на Франц Кафка, в които практически няма разлика между логика и абсурд.\r\n \r\n/БТА/\r\n ", "date": "2019.03.14", "title": "Сюжет, достоен за Кафка, а прогнозата? На 29 март Brexit няма да има!"}
{"url": "https://www.dnes.bg/eu/2019/03/14/borisov-es-e-nai-dobroto-miasto-za-jiveene-bezalternativno.404607", "text": "„Европейският съюз е най-доброто място за живеене. Европейският съюз е мястото, което е безалтернативно – и свободата на словото, и демокрацията, и върховенството на закона. Затова ние винаги сме се стремили да има Brexit със сделка или договор. Да има правила“. Това заяви премиерът Бойко Борисов в изказването си на Седмия глобален бакински форум в Азербайджан, цитиран от правителствената пресслужба. \n\r\nВ обръщението си към участниците във форума българският министър-председател акцентира, че само в последните 10 дни два пъти е говорил с британския премиер Тереза Мей по нейно искане. \n\r\n„С колегите от ЕС положихме огромни усилия – с Жан-Клод Юнкер, Таяни, Доналд Туск. Всички се съгласихме отново да дебатираме“, подчерта премиерът Борисов.\n\n\n\n\r\n                    \n                    \n                Той обаче добави, че към днешна дата надали има някой, който да е оптимист по темата и ако се стигне до Brexit без сделка, това касае милиони хора, като последствията ще са много тежки за всички. \n\r\nВ изказването си министър-председателят Борисов се спря на резултатите от Българското председателство на Съвета на ЕС. Той подчерта, че докато страната ни е била начело на ЕС, се даде голяма перспектива на Западните Балкани. „И в политическо отношение, и по отношение на НАТО, и в инфраструктурно отношение – за изключително важните европейски коридори номер 4, 8 и 10, по които активно се работи в момента“, обясни премиерът Борисов. Той изтъкна още важността на състоялия се форум 16 плюс 1 в София, както и на провелата се във Варна среща между ЕС и Турция. \n\r\nБългарският премиер подчерта ключовата роля на нашата страна за решаването на проблема, трупан с десетилетия, между Гърция и сегашната Северна Македония заради името й. „Положихме огромни усилия, направихме компромиси, но първо - България и Скопие като подписахме Договор за добросъседство. Ратифицираха го парламентите и това даде възможност вече да се водят разговорите между Гърция и Северна Македония“, припомни премиерът Борисов.\n\r\n„Аз съм убеден и всички трябва да работим за среща НАТО-Русия. По-възрастните от нас помнят чудовищната надпревара във въоръжаването, в ядрените оръжия преди години“, каза още в изказването си в Баку министър-председателят. \n\r\nТой бе категоричен, че надпреварата във въоръжението винаги е пряко свързана със социалните системи. „Колкото повече пари отделят бюджетите за въоръжение, толкова по-малко има за социални дейности. И в края на краищата носят смърт“, добави премиерът Борисов. \n\r\nТой акцентира, че неслучайно в момента България няма нито един конфликт със съседи в Европа и в света. „Можем да кажем, че днес с всеки един от нашите съседи имаме прекрасни взаимоотношения и те са именно на това позовани – добросъседство, взаимна изгода, уважение, религиозни, културни и всякакви ценности“, добави премиерът Борисов.\n\r\nТой изтъкна също прекрасните отношения с Азербайджан и с президента Илхам Алиев. Днес двамата ще разговарят за възможността за участие на Азербайджан в европейския газов хъб „Балкан“. „Казва се Балкан – всички  го има за свой, така няма да се говори за турски, български, сръбски, черногорски, албански поток. Балкан е символ на Балканите и мисля, че ще се приеме много добре“, завърши премиерът Борисов.", "date": "2019.03.14", "title": "Борисов: ЕС е най-доброто място за живеене, безалтернативно!"}
{"url": "https://www.dnes.bg/obrazovanie/2019/03/14/uchitelite-ni-okolo-90-000-sled-8-g-polovinata-v-pensiia.404598", "text": "В България след осем години ще имаме нужда от 39 000 учители, защото една голяма част от тях ще се пенсионират и затова трябва да се вземат мерки, за да бъде осигурена образователната ни система с учители. Това каза председателят на Синдиката на българските учители към КНСБ Янка Такева при представянето на резултатите от европейския проект \"Нов път за нови таланти в преподаването\" /NEWTT/.\r\nУчителите в България са около 90 000.\r\nПо проекта е направено изследване от Университета в Дюсбург-Есен, което сравнява уменията и нагласите на учители от традиционни и алтернативни форми на подготовка. Целта на проекта е да отвори пътя към класните за стаи за успешни и мотивирани професионалисти от различни професионални сфери.\r\n                    \n                    \n                Той възниква в отговор на няколко общи проблеми, пред които са изправени редица европейски държави - недостиг на учители, недостатъчна практическа подготовка на бъдещите педагози, ранно напускане на учителската професия и неспособност на образованието да посрещне нуждите на учениците в 21-и век.\r\nВ рамките на проекта е изследван гъвкав достъп до учителската професия през алтернативни обучителни програми, които позволяват на участниците едновременно да се обучават и да работят като учители в реална училищна среда. Иновативните програми включват и сериозна подкрепа от ментори и наставници с дългогодишен опит в преподаването, обясни ръководителят на проекта Нели Колева, пише БТА.\r\nТя каза, че за участие в проекта е имало над 4000 кандидати от петте държави, като българските учители, преминали през двегодишните обучения, са около 100. Резултатите от проекта показват, че след двегодишното обучение и преподаването в училище учителите от алтернативните програми в България и в Баския регион се чувстват най-добре подготвени за професията сред участниците от другите държави.\r\nУчителите от България и от Австрия са показали по-добри знания по педагогика от традиционно обучените педагози.\r\nЦелта на проекта е опитът, придобит чрез пилотните програми в различните държави, да се използва за препоръки за национални и европейски политики за привличане, обучение и задържане на нови специалисти в училищното образование.\r\nМОН е партньор на този проект, защото ползата от него е изключително голяма за образователната ни система, каза заместник-министърът на образованието и науката Таня Михайлова. Тя отбеляза, че по националната програма \"Мотивирани учители\" 100 специалисти в определени области ще може да се преквалифицират, за да преподават по физика, математика, астрономия, информационни технологии и по чужди езици, тъй като за тези учебни предмети има недостиг на учители.\r\nПартньори по проекта у нас са Министерството на  образованието и науката, Пловдивският университет \"Паисий Хилендарски\" и  фондацията \"Заедно в час\". Проектът се осъществява в България, Австрия,  Румъния, Латвия и в Баския регион на Испания, като се финансира от  програмата \"Еразъм+\" на Европейската комисия.", "date": "2019.03.14", "title": "Учителите ни около 90 000, след 8 г. – половината в пенсия"}
{"url": "https://www.dnes.bg/sofia/2019/03/14/v-imeto-na-chistotata-vremenni-koshcheta-po-grafa.404648", "text": "\nВъпреки че ремонтът на емблематичната столична улица \"Граф Игнатиев” продължава, от днес поне вече има кошчета за боклук. \n\n\n През дългите месеци на реконструкция, такива въобще нямаше. \n\r\nРаботници поставяха днес кошчетата на местата с най-голям пешеходен поток, в близост до кръстовища и спирки, като се съобразяваха със строителните дейности.\n\r\nКошчетата ще останат до приключването на строителните дейности и приемането на обекта, обясниха от Столичната община. \n\r\nЦелта е осигуряване на регулярно сметосъбиране по ул. \"Граф Игнатиев\".\n\r\nОчаква се скоро да започне и премахването на ограничителите между пешеходната зона и линията на трамваите след серия от инциденти с т. нар. \"перки на акули\". \n                    \n                    \n                \r\nТова ще стане, когато е ясно с какъв нов модел ограничители ще бъдат сменени.\n\r\nВече има два известни случая на спънали се граждани в ограничителите, които се сливат с пешеходната настилка.\n\r\nПреди дни мъж се спъна и удари. Дори се наложи да се викне линейка за жена, която падна пред погледа на десетки минувачи.\r\n ", "date": "2019.03.14", "title": "В името на чистотата: Временни кошчета по \"Графа\" "}
{"url": "https://www.dnes.bg/sofia/2019/03/14/dnsk-proveri-nerednosti-na-stroeja-s-padnaliia-kran-niama.404652", "text": "Проверка на ДНСК не откри нередности на строежа в столичния кв. \"Младост\", на който вчера падна кран. \r\nЕкспертите от строителната дирекция са получили цялата необходима документация, съобщиха от пресцентъра на ДНСК.\r\n\n\n\r\n\r\nУстановено е, че падналият кран отговоря на одобрения проект по част План за безопасност и здраве и няма нанесени увреждания на изпълненото до момента строителство на жилищната сграда.\r\nАвариралото повдигателно съоръжение подлежи на контрол от Държавна агенция за метеорологичен и технически надзор.\r\nОт ДНСК уточняват, че в случая няма данни за авария в строителството и нямат правно основание за намеса по случая. \r\nПрипомняме, че вчера следобед кран на строителен обект на бул. \"Филип Аврамов\" се стовари на оживения булевард. Ицидентът се размина по чудо без пострадали хора или материални щети. \r\n ", "date": "2019.03.14", "title": "ДНСК провери: Нередности на строежа с падналия кран няма!"}
{"url": "https://www.dnes.bg/obshtestvo/2019/03/14/toploto-vreme-se-zavryshta-za-uikenda.404603", "text": "Облачно ще остане времето в страната и в последния работен ден от седмицата,  на НИМХ.\n\r\nНа места в източната половина на страната ще превали дъжд, над около 1200 м - сняг. След обяд ще е почти без валежи, а от северозапад облачността ще се разкъсва и намалява. През нощта ще е почти тихо, през деня вятърът ще се ориентира от запад-северозапад и ще е предимно слаб. Минималните температури ще са между 0 и 5 , максималните - от 9 до 14 градуса.\n\r\nНад Черноморието ще е предимно облачно и до обяд ще превали дъжд. Ще духа предимно слаб вятър от запад-северозапад, привечер ще се ориентира от югозапад. Максималните температури ще са 8-10 градуса. Температурата на морската вода е 7-8. Вълнението на морето ще бъде 2-3 бала.\n                    \n                    \n                \r\nНад планините в сутрешните часове в масивите от Западна България, а до около обяд и в източните, ще има валежи от слаб сняг, по най-ниските части - и от дъжд. След обяд ще е почти без валежи, а от северозапад облачността ще се разкъсва и намалява. Ще духа предимно умерен северозападен вятър. Максималната температура на 1200 метра ще бъде около 3, на 2000 метра - около минус 4 градуса.\n\r\nВ събота ще е почти без валежи, облачността ще се разкъса и ще намалее. Вятърът от запад-северозапад временно, но чувствително ще се усили. Ще започне бързо затопляне. \n\r\nВ неделя ще е предимно слънчево. Вятърът ще отслабне, като в Източна България ще стане югозападен, ще бъде слаб до умерен, в останалата част от страната ще е слаб, променлив по посока. Максималните температури ще са близки до 20 градуса, на места и по-високи.", "date": "2019.03.14", "title": "Топлото време се завръща за уикенда"}
{"url": "https://www.dnes.bg/health/2019/03/14/glaukomata-tihiiat-kradec-na-zrenie-ima-li-spasenie.404565", "text": "Глаукомата е втората най-честа причина за слепота в световен мащаб. Изчислено е, че над 4,5 млн. души са загубили зрението си поради глаукома, и че този брой ще нарасне, като според някои прогнози през 2020 г. дори ще надхвърли 11 млн. души в световен мащаб.\r\nТова сподели в интервю за БТА офталмологът доц. Андрей Андреев по повод протичащите през март световни дни за борба с глаукомата. Доц. Андреев е управител на известна столична очна клиника и един от търсените специалисти офталмолози у нас.\r\nНаричат болестта тихия крадец на зрение, тъй като тя прогресивно уврежда зрителния нерв и често протича без симптоми. По последни данни, актуализирани към края на 2018-та година, приблизително 3,5 процента от българското население или близо четвърт милион българи имат глаукома.\r\n                    \n                    \n                Според доц. Андреев профилактичните прегледи на зрението са от голямо значение за ранната диагноза и успешното лечение на заболяването.\r\nСпециалистът сподели също, че не съществува обреченост в битката с глаукомата, като за тази коварна болест съществува голям набор от средства за лечение. Въпреки това обаче лечението е продължителен процес и зависи както от поведението на болния, така и от възможностите на съответната очна клиника.", "date": "2019.03.14", "title": "Глаукомата - тихият крадец на зрение. Има ли спасение?"}
{"url": "https://www.dnes.bg/index/2019/03/14/bez-budilnik-v-milano-uikend-razhodka-za-formula-1-v-monca.404636", "text": "\n\r\nОтиваме в родния град на \"Алфа Ромео\" - Милано. Модната столица на Италия, освен любима дестинация за пазаруване, е и във фокуса на феновете на автомобилния спорт. \n\r\nТази година това ще е особено валидно през първия уикенд на септември, когато ще се състои старта на Formula 1 на пистата Монца. \n\r\nТова е най-старата писта от текущия календар на Formula 1. Още на първото първенство през 1950 г. пистата в Монца е била част от календара. \n\r\nИменно Монца е една от най-сложните писти в календара - с дълги прави и бавни шикани. Двигателите на болидите работят с пълни обороти за 80% от пистата. \n                \n                \r\nНа тази писта определено Ferrari са у дома си, защото именно техния отбор е най-успешен на пистата с 19 победи.\n\r\nДокато не се наслаждавате на Formula 1, Милано може да ви предложи доста интересни гледки. \n\r\nТук се отбийте в Миланската катедрала, впечатляващ архитектурен шедьовър, чието построяване е отнело шест века. Тя е втората по големина в Италия, като отстъпва само на катедралата \"Св. Петър\" в Рим.\n\r\nСпрете се и при замъка Сфорцеск, червената крепост, станала символ на ренесансовата вражда между италианските фамилии, символ на престиж и сила. Днес замъкът е галерия и тук се намира Пиета Ронданини, финалната скулптура на Микеланджело. \n\r\nЕ, опаковайте багажа!  е ясна - Милано!", "date": "2019.03.14", "title": "\"Без будилник\" в Милано: Уикенд разходка за Formula 1 в Монца"}
{"url": "https://www.dnes.bg/notifikacii/2019/03/14/gdbop-spria-15-saita-i-baza-za-falshivi-stoki-v-blagoevgrad.404610", "text": "\nГДБОП спря 15 сайта и производствена база за фалшиви стоки в Благоевград. Администраторът на страниците и един от основните организатори на престъпната дейност са задържани при акцията, проведена вчера, съобщиха от МВР.\r\nСлужители на отдел \"Киберпрестъпност\" в Главната дирекция \"Борба с организираната престъпност“ и колегите им от териториалния сектор \"БОП\" неутрализираха дейността на фабрика, произвеждаща фалшиви стоки, носещи белезите на защитени търговски марки.\r\nПродажбите на огромно количество дрехи, парфюми, очила, маратонки и модни аксесоари са се извършвали основно онлайн, чрез създадени и администрирани специално за целта 15 интернет страници. Сайтовете са били разработени за българоговорящи клиенти и са захранвали цялата страна с евтини и некачествени стоки, претендиращи да са оригинални продукти. Клиентите получавали своите поръчки основно чрез куриерски фирми.\r\n                \n                В хода на акцията са проведени процесуално-следствени действия в къща в с. Покровник, в която се шиели облеклата, където чрез специализирани преси били брандирани с марки като \"Hugo Boss\", \"G-Star“, \"Dolce & Gabbana\", \"Lacoste\", \"Nike\", \"Adidas\" и други.\r\nНа друг адрес - офис в Благоевград, антимафиотите открили част от произведената фалшива стока в с. Покровник, както и компютърните системи, чрез които са се администрирали 15-те интернет страници. На същия адрес е задържан и администраторът им.\r\nВ офис на куриерска фирма в момента на изпращане на поредните поръчки към клиентите си бил задържан и един от основните организатори на престъпната дейност. Той е рецидивист, с предишни криминални и съдебни регистрации за подобни престъпления.\r\nПо случая е образувано досъдебно производство за извършено престъпление по чл. 172б от НК. Работата по случая продължава под ръководството на Районна прокуратура- Благоевград.", "date": "2019.03.14", "title": "ГДБОП спря 15 сайта и база за фалшиви стоки в Благоевград "}
{"url": "https://www.dnes.bg/notifikacii/2019/03/14/zidan-zapochna-s-transferite-vze-militao-ot-porto.404641", "text": "Реал Мадрид привлече бразилския защитник от Порто Едер Милитао, съобщиха от испанския клуб. \nДоговорът на 21-годишния бранител е до лятото на 2025 година, като той ще се присъедини към лагера на \"Белия балет\" от 1 юли тази година. Така той се превърна в първия трансфер на завърналия се в отбора Зинедин Зидан.\r\nМилитао пристигна в Порто в началото на този сезон от състава на Сао Пауло и моментално се превърна в неизменен титуляр. Той играе като централен бранител или десен бек, като до момента Милитао има 34 мача за Порто, в които е реализирал 3 гола, в това число и един в Шампионската лига.\r\nПрез миналата година Милитао дебютира и за националния отбор на Бразилия.", "date": "2019.03.14", "title": "Зидан започна с трансферите: Взе Милитао от Порто"}
{"url": "https://www.dnes.bg/obshtestvo/2019/03/14/kariera-za-mramor-izkarva-kurtovo-konare-na-palatkov-lager.404622", "text": "\nЖители на пловдивското село Куртово Конаре за пореден път протестираха пред Министерството на енергетиката с искане за спиране на кариера за добив на мрамор. Те дори заплашиха, че ще излязат на палатков лагер в София, ако властите не се съобразят с исканията им. \r\nТе твърдят, че освен концесионерът още една фирма, която добива варорик нелегално.\r\nХората от селото, които са прочути с отглеждането на чушки и ябълки, настояват да бъде защитена земеделската им продукция от замърсяванията на мраморната кариера. \r\nСпоред тях заради шума и запрашаването дори са избягали пчелите. \r\nТе настоява Министерството на енергетиката да се намеси и да спре добива на варовик и да се прекрати концесията и дори се заканиха, че ако до месец не спре концесионния договор на фирмата, те ще  поискат от Столична община разрешение за палатков протест в центъра на София.", "date": "2019.03.14", "title": "Кариера за мрамор изкарва Куртово Конаре на палатков лагер?"}
{"url": "https://www.dnes.bg/muzika/2019/03/14/s-nov-album-sevi-trygvat-na-turne-v-stranata.404649", "text": "Една от най-успешните съвременни родни рок групи – SEVI, стартира национално турне в края на март. Музикантите ще представят пред публика третия си студиен албум \"Follow me\", чиято премиера бе преди броени дни в София. \nВ месеците преди появата му групата представи и три видеоклипа - \"The Call\", \"Am I Alive\" и Broken Wings\".\r\nПървият град, в който рокаджиите ще забият, е Ямбол, на 23 март. Следват концерти в Пловдив, Добрич, Русе, Стара Загора, Бургас, Шумен, Варна, Благоевград и Плевен. \r\nТурнето ще завърши на 27 април с концерт в Габрово.", "date": "2019.03.14", "title": "С нов албум: SЕVI тръгват на турне в страната"}
{"url": "https://www.dnes.bg/world/2019/03/14/politikata-v-germaniia-se-okaza-paralizirana-ot-trymp.404609", "text": "Глобалният ред, подкрепящ германския просперитет, се разпада, а канцлерът Ангела Меркел не знае какво да направи на фона на променящите се условия.\r\nПрезидентът на САЩ Доналд Тръмп и стремежът му за възраждане на идеята за „Америка над всичко“ принуждават Германия да направи невъзможен избор между САЩ и Китай, пише Bloomberg.\r\nПо редица въпроси, от търговията до киберсигурността, германският канцлер остава парализирана от страха да не се противопостави на традиционните ключови партньори на страната. Опасенията във вътрешния кръг на Меркел са, че всяка една твърда позиция рискува да предизвика негативна реакция у германските съюзници, която може да доведе до ситуация, в която напрежението излиза извън контрол.\r\n                    \n                    \n                Необходимостта от предприемането на спешни мерки се засилва на фона на забавения икономически растеж на Германия и набиращите популярност популистки движения в страните членки на Европейския съюз (ЕС). Но отчаянието на канцлера става все по-очевидно.\r\n„Разделяме ли се на малки парчета от пъзел, като всеки мисли, че може да реши проблемите си сам“, попита миналия месец германският канцлер по време на конференция за сигурността в Мюнхен. „Ако това е така, в ролята си на германски канцлер аз мога само да кажа: Перспективите изглеждат недобри за нас“, добави тя.\r\nВ сърцето на бурята за германската икономика се оказа автомобилната индустрия, която вече е изправена пред редица предизвикателства в ерата на автономните и електрически коли.\r\nОще повече, че автомобилните производители в Германия, част от които са Mercedes-Benz, BMW и Volkswagen, са изправени пред заплахата от увеличаване на митата при вноса в САЩ. Налозите на Тръмп могат да струват на германския автомобилен износ около 18,4 млрд. евро (20,7 млрд. долара), сочат данни от изследване на базирания в Мюнхен институт за икономически изследвания Ifo.\r\nОстаналата част от анализа четете в сайта на \r\n \r\n \r\n ", "date": "2019.03.14", "title": "Политиката в Германия се оказа парализирана от Тръмп"}
{"url": "https://www.dnes.bg/crime/2019/03/14/postoianno-piian-sin-ubil-64-godishnata-si-maika-v-sofiia.404654", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЖестокото убийство на 64-годишна жена в София е станало след скандал със сина на жертвата. Причината е, че той е бил в постоянно алкохолно опиянение и не издържал постоянните критики на майка си. Това разкри шефът на СДВР Георги Хаджиев.\n\n\r\nТой също така допълни, че освен към алкохола 42-годишният мъж е бил пристрастен и към хазарта. Убиецът е криминално проявен и има редица регистрации за кражби, както и за шофиране в нетрезво състояние.\n\r\n\"Причината за за това жестоко убийство е възникнал спор между майката и сина заради неговото постоянно алкохолно опиянение. То е било нетърпимо и в един момент майката е отправила доста сериозни забележки. Тя дори няколко пъти го е гонила от дома им. Има данни, че също така е бил зависим от хазарт\", заяви Георги Хаджиев, цитиран от . \n                    \n                    \n                \r\nОт прокуратурата допълниха, че убийството е извършено на 10 март, но е било разкрито чак на 12, след като колеги на жертвата от столичен ресторант не успели да се свържат няколко дни с нея. Синът ѝ е направил пълни самопризнания.\r\n ", "date": "2019.03.14", "title": "Постоянно пиян син убил 64-годишната си майка в София"}
{"url": "https://www.dnes.bg/obshtestvo/2019/03/14/nad-200-kompanii-se-vkliuchiha-v-nadprevarata-za-godishni-nagradi-na-imoti-net.404653", "text": "Над 200 компании се включиха в надпреварата за\r\n\r\n която за четвърта поредна година ще отличи най-добрите агенции и брокери на недвижими имоти за 2018 година. Голям интерес предизвика категорията „Най-добър сайт на Агенция за недвижими имоти“. За отличието се бориха над 30 уебстраници на компании, отчетоха организаторите от водещия сайт за недвижими имоти Imoti.net. И тази година най-оспорваната категория беше „Брокер на година“.\r\n„Компаниите са предложили най-добрите си брокери, тези с висок финансов дял, голяма бройка успешни сделки, богато портфолио на предлагани услуги и най-вече – десетки доволни клиенти“, обясни мениджърът на Imoti.net Снежана Стойчева. \n                    \n                    \n                \r\nМного оспорвана беше и категорията „Най-динамично развиваща се Агенция за недвижими имоти“, което показва тенденция за устойчиво развитие в сектора. \n\r\nДве са отличията за имоти, участвали на пазарa през миналата година – за  „Жилищен имот на година“ и „Бизнес имот на година“. Сред кандидатите в тези две категории преобладават обекти с жилищно предназначение, но номинираните бизнес имоти са сред най-значимите изградени през 2018 годината, отчитат организаторите на четвъртите \r\n \r\nИ тази година участниците в надпреварата са предимно от София, Пловдив, Варна и Бургас, но нараства броят на компании и експерти от Благоевград, Ловеч, Шумен и Хасково. Годишни награди на Imoti.net е единственият форум, на който се оценяват постиженията, коректността и добрата репутация на компании и експерти в сектор недвижими имоти. Експертно 21-членно жури, състоящо се от водещи експерти от различни сфери, определи победителите в отделните категории. За втора поредна година председател на журито е доц. Маню Моравенов, преподавател във ВУЗФ. Потребителите също гласуваха за своите фаворите. Над 3000 човека дадоха гласа си в категориите – „Агенция на годината“, „Брокер на годината“ и „Сайт на агенция“. Един от всички гласували ще спечели уикенд за двама в  хотел АСТЕРА – Банско. Кои са победителите в отделните категории и кой ще спечели почивка за двама ще стане ясно на специална церемония на 20 март в „Клуб 1“, НДК от 18.30ч. Водещи на церемонията ще бъдат лицата на сутрешния блок на  – Гергана Венкова и Златимир Йочев.\n\r\nГодишните награди на imoti.net 2018 се осъществяват с подкрепата на Пощенска Банка, Теленор, Realtor Assitant Pro и Бритиш Американ Табако, Камарата на строителите в България. Медийни партньори са Investor.bg, Bloomberg TV Bulgaria, Bulgaria ON AIR, Градът Медия Груп, Kmeta.bg, вестник „Строител“. \n\r\nImoti.net е част от Investor Media Group – втората най-предпочитана онлайн медийна група сред потребителите в България по данни на Gemius. Мисията на сайта е да подкрепя коректните участници в имотния бизнес, така че потребителите на техните услуги да могат да правят правилен избор в свой интерес по всяко време. В полза на потребителите Imoti.net стартира и поредицата „Доверен брокер“ със съвети за разграничаване на коректните и некоректни посредници при сделките с имоти.", "date": "2019.03.14", "title": "Над 200 компании се включиха в надпреварата за Годишни награди на Imoti.net"}
{"url": "https://www.dnes.bg/muzika/2019/03/14/mila-robert-i-novata-i-pesen-neshto-grubo.404585", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Мила Роберт представи новата си песен \"Нещо грубо\". Музиката е на Явор Карагитлиев, а текстът на самата певица. Режисьор на видеото е Жоро Пеев. В него участва и майката на изпълнителката Ваня Щерева. Парчето има типично звучене, напомнящо на хитовете от 90-те години.\r\n\"Като бях малка много ми харесваше музиката по радиото и може би целяхме точно това\", сподели Мила Роберт в \"България сутрин\".\r\nТя посочи, че посланието на песента е да насърчи жената да бъде повече от това, което е тя първосигнално. В текста изпълнителката е посочила всички качества, които представителките на нежния пол трябва да имат според нея.\r\nПред Bulgaria ON AIR певицата сподели, че в момента подготвя нов проект, който ще бъде най-личната ѝ песен досега. Автор на текста отново ще бъде Роберт, а самият той ще бъде посветен на любовта.\r\n ", "date": "2019.03.14", "title": "Мила Роберт и новата й песен \"Нещо грубо\""}
{"url": "https://www.dnes.bg/sport/2019/03/14/sled-10-godini-pak-4-angliiski-kluba-na-1-4-finalite-v-shl.404601", "text": "За първи път от 10 години ще има цели четири английски клуба на четвъртфиналите в Шампионската лига, показва статистиката.\r\nСнощи Ливърпул изнесе лекция на Байерн и го победи с 3:1 насред Мюнхен, попълвайки карето от представители на Висшата лига във финалната осмица на най-престижния европейски клубен турнир.\r\nТака беше затвърдена доминацията на англичаните над германските отбори този сезон. Припомняме, че Манчестър Сити размаза Шалке с общ резултат 10:2, а Тотнъм наби Борусия Дортмунд след два успеха с общ резултат 4:0.\r\nЗа последно имаше четири отбора на четвъртфиналите на Шампионската лига през сезон 2008/09. Тогава Ливърпул и Манчестър Юнайтед също бяха в играта, а компания им правеха Арсенал и Челси.\r\nВ края на въпросната кампания \"червените дяволи\" се класираха на финала, но загубиха от Барселона с 0:2.\r\n\r\n ", "date": "2019.03.14", "title": "След 10 години: Пак 4 английски клуба на 1/4-финалите в ШЛ"}
{"url": "https://www.dnes.bg/notifikacii/2019/03/14/obidi-mejdu-erdogan-i-netaniahu-kradec-tiranin-diktator.404561", "text": "Размяната на обидни реплики между премиера на Израел Бенямин Нетаняху и турския президент Реджеп Ердоган е сред акцентите на турския печат тази сутрин.\n\r\n\"Дирилиш постасъ\" пише, че турският президент Ердоган е отговорил остро на обидилия го с епитета \"диктатор\" \"израелски премиер ционист Нетаняху\".\n\r\n\"Ей, Нетаняху, ти си тиранин, който убива палестински деца\" - този цитат от думите на Ердоган извежда днес в заглавие вестникът. Турският лидер напомни, че израелският премиер и съпругата му са обвинени за корупция и го нарече \"крадец\".\n\r\nПрезидентът на Турция също така предупреди Нетаняху да не провокира мюсюлманите, като изпраща израелски войници да влизат в свещени за мюсюлманите места в Йерусалим. \"Ние никога не сме потискали евреите\", добави Ердоган, цитиран от в. \"Хюриет\".\n                \n                \r\n\"Ще продължим да се борим до сетен дъх за правата на палестинския народ и за това Ерусалим да бъде управляван по начин, който подхожда на неговата значимост за ислямския свят\", каза още президентът.\n\r\nСпорът се разгоря, след като говорителят на Ердоган Ибрахим Калън критикува Нетаняху заради думите му, че Израел е държава нация единствено на еврейския народ. Калън нарече по този повод израелския премиер \"расист\", припомня БТА. \n\r\nТова провокира реакцията на Нетаняху, който окачестви Ердоган като \"диктатор\" и отбеляза, че \"затворите му са пълни с журналисти и съдии\".\n\r\n\"Даденият на съд Нетаняху напада Ердоган\", пише в. \"Йени сьоз\" по темата, допълвайки, че от турска страна една след друга валят реакции по повод думите на израелския премиер, нарекъл Ердоган \"тиранина на Турция\".\n\r\nФахреттин Алтун, директор за комуникациите в турското президентство, реагира в Тwitter с мисъл на Айнщайн - \"Лудост e да правиш едно и също нещо отново и отново и да очакваш различни резултати\". В поста си в Тwitter Алтун е прикачил видео с думите на Ердоган към тогавашния израелски президент Шимон Перес по време на Световния икономически форум в Давос на 29 януари 2009 г.\n\r\n\"Нетаняху, осъзнай се!\" - този цитат от изказването на Ердоган пък извежда в заглавие днес в. \"Стар\".\n\r\n ", "date": "2019.03.14", "title": "Обиди между Ердоган и Нетаняху: Крадец, тиранин, диктатор"}
{"url": "https://www.dnes.bg/business/2019/03/14/spiraneto-na-razgovorite-za-chlenstvo-na-turciia-v-es-kakvo-sledva.404566", "text": "Спирането на преговорите за членство на Турция в ЕС може да доведе до масовото регистриране на фирми от съседката ни у нас, което не е добре в дългосрочен план, защото България се нуждае от силен икономически съсед, коментира пред  Цветан Симеонов, председател на УС на Българска-търговско промишлена палата (БТПП). \n\n\r\n\"Българската търговско-промишлена палата винаги е стояла зад това намерение Турция да се присъедини към ЕС възможно най-бързо. Историята на този процес започва още от 1959 г. Би било жалко, ако се предприеме практически решението на ЕП да се прекратят преговорите за членство в ЕС. Турция граничи съвсем пряко с ЕС\", смята Симеонов. \n                    \n                    \n                \r\nТурция е един от най-големите инвеститори в България. Почти 1 млрд.лева са дошли от южната ни съседка за периода от 1996 г. до днес. Българските туристи предпочитат най-много Турция, регистрирани са над 1 млн. 200 хил.посещения. \r\n \r\n\"Турция трябва да се поддържа като една по-демократична държава не само със заплахи, но и със стимули. Знаем нейната роля за бежанската криза. Знаем и че в сравнение с доста други ислямски държави е може би най-близо до Европа. В този смисъл Турция следва да усъвършенства вътрешната си политика, за да се съобрази с основните принципи на ЕС\", сигурен е експертът. \n\r\nЦветан Симеонов смята, че се наблюдават негативните ефекти от спада в стойността на турската лира. Нашият износ за Турция е спаднал доста сериозно, добави той. Турската икономика е показала качества и ние считаме, че ще се справят бързо и с тази криза, обобщи гостът.", "date": "2019.03.14", "title": "Спирането на разговорите за членство на Турция в ЕС, какво следва?"}
{"url": "https://www.dnes.bg/notifikacii/2019/03/14/trima-bylgari-zaginaha-pri-katastrofa-v-shotlandiia.404619", "text": "Двама мъже и една жена - и тримата българи, са загинали при верижна катастрофа на магистрала в Шотландия във вторник.  \n\r\nПо данни на шотландската полиция сблъсъкът между автобус и два леки автомобила е станал около 16.30 ч. на 12 март на магистрала А90 в участъка между Абърдийн и Дънди.\n\r\nТримата загинали са пътували в \"Рено Меган Сценик\". Шофьорът и още една жена са транспортирани в болница, като мъжът е с леки наранявания, а жената е в тежко състояние, но няма опасност за живота й. Към момента няма информация дали двамата също са българи. \n\r\n\"Самоличността на загиналите ни съграждани е установена. Посолството ни в Лондон е в контакт с местните власти по случая и оказва съдействие на близките на починалите\", съобщиха за Dir.bg от външното ни министерство.\n                \n                \r\nВ болница са откарани и шофьорът на другия смазан автомобил \"Ford B Max\", както и неговата спътничка. Тяхното състояние също е тежко, но няма опасност за живота им. Водачът на автобуса и пътниците в него не са пострадали.\n\r\nЗаради катастрофата движението по магистралата е било спряно за близо 21 часа.\r\n \r\n", "date": "2019.03.14", "title": "Трима българи загинаха при катастрофа в Шотландия "}
{"url": "https://www.dnes.bg/politika/2019/03/14/visoko-visoko-v-nebeto-s-f-16-zasega-obache-samo-na-trenajor.404615", "text": "\nФирмата Lockheed Martin, с която България най-вероятно ще сключи сделка за новите изтребители за армията ни, представи симулация на полет на F-16. \n\n\n\n\n За целта беше използван тренажор, на който евентуално ще се обучават и българските пилоти.\n\r\nАко се стигне до сделка за F- 16 на родните летци ще са нужни поне 9 месеца, за да могат да пилотират американските машини. Обучението може да продължи и до две години.\n\r\nОсвен самолетите американците предлагат и комплексна подготовка за нашите пилоти.\n\r\nF-16 е най-разпространеният изтребител в света. Претърпял е множество модернизации и отговаря на всички критерии и стандарти на НАТО.\r\n                    \n                    \n                В срядата на януари парламентът даде мандат на правителството на България да преговаря с правителството на САЩ за покупката на нови изтребители.\n\r\nТогава депутатите одобриха и промяна на условията по инвестиционния проект. По всяка вероятност ще трябва да се увеличи сумата за покупката над предвидените 1.5 млрд. лв. (без ДДС) и да бъде променен срокът на доставка на самолетите, както и начинът на плащане.\n\r\nLockheed Martin увери преди месеци, че изтребителите F-16 отговарят напълно на отбранителните нужди на България и на НАТО и военновъздушните сили на страната ще придобият най-модерния изтребител 4-то поколение на въоръжение в алианса.", "date": "2019.03.14", "title": "Високо, високо в небето с F-16... засега обаче само на тренажор"}
{"url": "https://www.dnes.bg/akoshtete-vqrvaite/2019/03/14/dakelite-sa-nai-hapeshtite-kucheta.404614", "text": "Дакелите се оказаха „най-големия враг“ на кучкарите в Русия. Според проучване на Националната руска киноложка асоциация, те са най-хапещите кучета, стана ясно от публикация на РИА \"Новости\".\n  \r\nРъководителя на асоциацията - Електрон Дементиев, заяви, че опасни могат да бъдат и стайните породи кучета, които се смятат за безобидни. Според него статистиките през годините показват, че дакелите са рекордьори по ухапвания както на хора, така и на други животни, пише БТА. \r\nКласацията се прави всяка година от 15 години насам и винаги на първото място е била немската порода кучета дакел, създадена през Средновековието, за да се бори с напастта от язовци по онова време. \r\nПо думите на специалиста, за да се избегнат неприятни инциденти, трябва да се създадат задължителни школи за обучение на кучета и на техните стопани, по подобие на автошколите.", "date": "2019.03.14", "title": "Дакелите са най-хапещите кучета"}
{"url": "https://www.dnes.bg/politika/2019/03/14/op-sreshtu-ninova-niama-nova-troina-koaliciia-bsp-upravliava-s-dps.404613", "text": "Зам.-председателят на ВМРО Искрен Веселинов възрази срещу обвиненията на червената лидерка Корнелия Нинова, че има нова \"тройна коалиция\" между ГЕРБ, \"Обединени патриоти\" и ДПС заради закона за вероизповеданията, и остро разкритикува отсъствието на социалистите от парламента. \n\n\nПо-рано Нинова настоя, че решението за разсрочването на задълженията на Главното мюфтийството, а не тяхното опрощаване, е същото като старото, но в по-завоалирана форма. Тя нападна управляващите и че има сделка между ГЕРБ, \"Обединени патриоти и ДПС\", за да се спаси правителството.\n\r\n\"Ако депутатите на Корнелия Нинова бяха в парламента, този закон изобщо нямаше да мине на първо четене. Доколкото си спомням Нинова беше съвносител с Цветанов и Карадайъ на закона, който обслужва интересите на ДПС. Този извънпарламентарен опозиционен шум цели да създаде усещането, че тя се бори за някаква правда, но мястото й да се бори е тук в пленарната зала\", отвърна й задочно Искрен Веселинов.\n                    \n                    \n                \r\nПо думите му след серия от срещи от \"Обединени патриоти\" са успели да убедят колегите си от ГЕРБ, че опростяването на задълженията на вероизповеданията е грешка. Затова и според Веселинов няма някакво задкулисие в случая.\n\r\nИскрен Веселинов бе категоричен и че патриотите не влизат с разговори с ДПС и настоя, че присъствието им във властта е именно с цел да държат движението извън управлението.\n\r\n\"Така че такива упреци от Нинова, чиято партия три пъти управлява с ДПС и доколкото разбираме пак се кани да го прави, са леко наивни\", заключи депутатът от \"Обединени патриоти\".", "date": "2019.03.14", "title": "ОП срещу Нинова: Няма нова тройна коалиция, БСП управлява с ДПС!"}
{"url": "https://www.dnes.bg/notifikacii/2019/03/14/zadyrjaha-dvama-za-ubiistvo-na-54-godishen-myj.404616", "text": "Двама мъже бяха задържани по подозрение за убийството на 54-годишен мъж в сливенското село Езеро, съобщават от Областната дирекция на МВР.\r\nРазследването е започнало на 13 март, след като в полицията постъпил сигнал за открито тялото на 54-годишен мъж. При извършения оглед са открити следи от насилствена смърт. \r\nНезабавно са предприети оперативно-издирвателни действия от криминалисти на РУ-Нова Загора и ОДМВР-Сливен. За извършеното престъпление са задържани двама мъже на 43 и 48 години от същото село. \r\nРаботата по образуваното досъдебно производство продължава под наблюдението на Окръжна прокуратура-Сливен. Според първоначалните данни, вероятната причина за престъплението е от битов характер.", "date": "2019.03.14", "title": "Задържаха двама за убийство на 54-годишен мъж"}
{"url": "https://www.dnes.bg/sofia-film-fest/2019/03/14/za-agresiiata-v-klas-prez-pogleda-na-praseto.404625", "text": "Новият филм на Драго Шолев ще има премиера в кино Люмиер Лидл тази вечер от 18.30 часа. \"Прасето\" проследява агресията в клас и е едно от двете български предложения в Международния конкурс на София Филм Фест.\n\r\n\"Заливът Ханалей\" на Даиши Матсунага, по разказ на Харуки Мураками също е история за деца. Проследява историята на японски тийнейджър, който загива докато кара сърф на Хаваите.  Самотната му майка отива в залива Ханалей, за да се справи с неочакваната загуба. Преди прожекцията ще се излъчи и филма на Григор Антонов \"След часовете\" от конкурса \"Jameson Short Film Award\".  Сюжетът ни води в малък град, в който властва безразличието и отчуждението, две деца са принудени да направят нещо нежелано, защото са изгубили надежда да намерят разбиране и подкрепа. Филмът може да гледаме в Дом на киното от 18.30 часа.\r\n                    \n                    \n                 Последната прожекция за този ден от Международния конкурс е \"Техеран,  град на любовта\" на Али Джаберансари. Разгръщайки темата за нещастната  любов, този игривно замислен триптих за хора, търсещи любов, напомня за  непостоянната природа на човешкото щастие.  \"Пипнах те\", създаденот  Стефани Дойчинова - филм от програмата \"Jameson Short Film Award\". Двете  прожекции са в Дом на киното от 21.00 часа.\r\nВ Балканския конкурс на фестивала за днес са предвидени два филма - \"Историята на един летен любовник\" на Паул Негоеску от 18.30 часа. Филмът носи свеж въздух с ретро-носталгична нотка и предлага романтична гледна точка, през която дори Букурещ (с помощта на джаза) започва да прилича на Париж.\r\nДругата прожекция е от 20.30 часа - \"Годината на маймуната\" на Владимир Блажевски. Основни персонажи в тази черна комедия са Цобе – беден пазач в зоопарка в Скопие, и шимпанзето Коко, който живее в същия този зоопарк.Тази обикновена история се заплита, когато Коко успява да избяга.\n\r\n След \"Прасето\" на Драго Шолев, от 20.30 часа е премиерата на българския документален филм \"Тайният живот на Вера\" на Тонислав Христов.  Вера е млада жена, която нарича себе си \"В\" и се бори с тежка травма\r\nот детството си. Докато се опитва да помогне на себе си и на своя брат, който е с умствено увреждане,\r\nтя намира спасение в ролевите игри, в които участва като приема различни роли и идентичности.\n\r\nМузикалните събития за днес \"В парка\" са от 22.00 часа със Svilen & Joro from Ostava & Ping-Pong Galia. Свилен Ноев и Жоро за добре познати от алтернативната българска група Ostava. След тях Ping-Pong Galia ще представи\r\nнейните музикални селекции с някои сладки и меланхолични песни.", "date": "2019.03.14", "title": "За агресията в клас през погледа на \"Прасето\""}
{"url": "https://www.dnes.bg/notifikacii/2019/03/14/vienchani-vse-po-chesto-davat-pod-naem-kolite-si.404600", "text": "Все по-често жителите на австрийската столица Виена отдават под наем за кратко време не само личното си жилище, но и личния си автомобил, съобщи БТА.\r\nСпоред последни данни само една от съществуващите във Виена интернет платформи за отдаване под наем на лични автомобили е регистрирала през миналата година 30 000 потребители, което е двойно повече от предишната година.\r\nПринципът е същият като при платформите, отдаващи лични жилища под наем. \r\nСтатистиката сочи, че броят на хората, които искат да припечелят от собствената си кола, расте неудържимо. Това се обяснява с все по-високите разходи по поддръжка на автомобила. \r\nСпоред една от фирмите за наемане на частни автомобили само за една година търсенето на клиентите е нараснало с 50 процента. Фирмите получават процент при всяка сделка.", "date": "2019.03.14", "title": "Виенчани все по-често дават под наем... колите си"}
{"url": "https://www.dnes.bg/eu/2019/03/14/evroliderite-obsyjdat-dylgo-otlagane-na-brexit.404624", "text": "Европейските лидери започват да обсъждат ще приемат ли евентуално искане от Великобритания за дългосрочно отлагане на Brexit.\n\r\nЗа това съобщи президентът на Съвета на ЕС Доналд Туск, който ще председателства срещата им на върха след седмица в Брюксел.\n\r\nТуск, който започна от днес обиколка из някои европейски столици за подготовка на срещата, написа, че по време на нея “ще апелирам към лидерите на ЕС-27 да бъдат отворени за дълъг период, ако Обединеното кралство счете за необходимо да преосмисли стратегията си за Brexit и да изгради консенсус около нея”.\n\r\nОбиколката на Туск започна днес от Холандия, а през следващите дни той ще се види с президентите и премиерите и на Германия, Франция, Ирландия и Словакия.\n\n\n\r\n                    \n                    \n                Председателят на Еврокомисията Жан-Клод Юнкер също държи връзка с лидерите, каза негов говорител. Той обаче отказа да уточни посланието, което той им отправя.\n\r\nАко Великобритания поиска отлагане на влизането в сила на Brexit на 29 март, тя трябва преди тази дата да изпрати писмо на Туск, с което предлага срок и мотиви за действието си. А решението се взема с единодушие от лидерите на оставащите 27 държави.\n\r\nГлавният преговарящ на ЕС за Brexit Мишел Барние предупреди обаче, че еврочленките трябва да засилят подготовката си за хаотична раздяла, веднага след като снощи британският парламент гласува, че излизането не може да стане без правила.\n\r\nОчаква се днес Камарата на представителите в Лондон да гласува дали да се търси удължаване на преговорите и отлагане на напускането.\n\r\n“ЕС направи всичко по силите си, за да подпомогне сключването на Споразумението за оттегляне. Безизходицата може да бъде решена само в Обединеното кралство”, смята Барние.\n\r\nВ понеделник Юнкер и Тереза Мей договориха нови правни уверения, че ЕС ще приложи само в краен случай и за ограничен период предпазната клауза за оставането на Северна Ирландия в европейския митнически съюз. Те обаче не се оказаха достатъчни за британските депутати и те за втори път отхвърлиха сделката за условията по раздялата, договорена между британското правителство и ЕС. Снощи депутатите гласуваха и за напускане без сделка. Тази вечер те ще се произнесат дали да се иска отлагане на Brexit.\r\n ", "date": "2019.03.14", "title": "Евролидерите обсъждат \"дълго отлагане\" на Brexit"}
{"url": "https://www.dnes.bg/politika/2019/03/14/volia-izliza-no-niama-kriza-kvorumyt-ot-gerb-i-op-s-disciplina.404596", "text": "Шефът на депутатите от ГЕРБ Цветан Цветанов остана изненадан от решението на \"Воля\" да напусне парламента и коментира, че не знае какви са мотивите на партията на Веселин Марешки. Въпреки това обаче той настоя, че няма парламентарна криза и това няма да доведе до предсрочни избори. \n\n\nПо-рано днес от \"Воля\" обявиха решението си да напуснат Народното събрание, но не дадоха конкретна причина за това. Излизането на най-малката парламентарна група обаче повдигна въпроса за осигуряването на кворума, тъй като БСП от близо месец бойкотира работата на Народното събрание, а от ДПС не се регистрират в началото на пленарния ден. Управляващите ГЕРБ и \"Обединени патриоти\" пък имат общо 122 народни представители, като необходими за кворума са 121.\n                    \n                    \n                \r\n\"ГЕРБ и \"Обединени патриоти\" имаме над 121 депутати. Това, което правим, е да работи парламентът\", отсече Цветан Цветанов и добави, че ще осигуряват кворума като затегнат дисциплината в редиците на \"Обединени патриоти\" и ГЕРБ.\n\r\n\"В Холандия се крепи кворумът с един глас. По този начин холандският парламент работи, правителството работи успешно, както и българското\", даде пример Цветанов. Той бе категоричен и че няма предпоставка за предсрочни избори, тъй като парламентът работи и страната е стабилна.\n\r\n\"Не обмисляме избори 2 в 1. Тази година планираме избори за европарламент и местни избори. 2020 г. планираме да е спокойна, без избори, за да може през 2021 г. да отидем на редовни парламентарни избори\", отсече Цветанов.\n\r\nТой коментира и предложението за орязването на депутатските заплати и обясни, че все още се търси решение за него, така че да не бъде в противоречие на правомощията на народния представител.\n\r\nОт своя страна Валери Симеонов, който именно предлага санкциите за неоснователните отсъствия на депутатите, заяви, че ще настоява предложението му да бъде обсъдено с ГЕРБ, тъй като хората очакват справедливост. \"Как ще отсъстват от работа, а ще получават възнаграждение\", възмути се той.\n\r\nСимеонов коментира и че не е притеснен за осигуряването на кворума и бе категоричен, че парламентарна криза няма.\n\r\n\"За кворума не съм особено притеснен. Много ми е комфортно, когато БСП ги няма, приемат се законите с едно добро темпо. Какво значи парламентарна криза?! Парламентът работи ли - работи, добре ли работи - добре работи\", отсече лидерът на НФСБ.", "date": "2019.03.14", "title": "\"Воля\" излиза, но няма криза! Кворумът – от ГЕРБ и ОП с дисциплина"}
{"url": "https://www.dnes.bg/politika/2019/03/14/sdelkata-gerb-dps-op-ili-novata-troina-koaliciia.404605", "text": "Червената шефка Корнелия Нинова скочи отново срещу ГЕРБ  заради Закона за вероизповеданията. \n\r\nСпоред нея заявката, която управляващите направиха вчера, че няма да опрощават дълговете на Главното мюфтийство към държавата, а ще им дадат възможност да бъдат разсрочени,не променят нищо. \n\n\n \"За нас от начало и докрай това е сделка между ГЕРБ, Обединени патриоти и ДПС, за да се спаси правителството\", отсече тя, цитирана от пресцентъра на БСП. \n\r\nНинова настоя, че управляващите са предложили промяната не, защото чуват гласа на хората, а защото са се уплашили от реакцията на хората.\n\r\nТя поиска финансовият министър Владислав Горанов да обяви как точно ще бъде разсрочено задължението на Главното мюфтийство и оцени новото предложение на ГЕРБ за разсрочване на задължението за същото като старото, но в по-завоалирана форма. \n                    \n                    \n                \r\n\"Никой не казва за колко време, при какви условия. Едно разсрочване за 50 години е скрито опрощаване. Искаме ясните условия, при които се разсрочват тези задължения. Министърът на финансите да излезе и да ги обяви\", соцлидерката.\n\r\nПо думите й сега управляващите манипулират обществото и хвърлят прах в очите му, че проблемът е решен. Нинова обвини управляващите, че по този начин внасят разделение в обществото, тъй като към едни и същи проблеми, се подхожда по различен начин. \n\r\nТя попита при тези условия, ще бъде ли представен график за разсрочено плащане на общинските болници, за да не фалират, ще има ли график за разсрочване на задълженията на български граждани, които дължат пари на \"Топлофикация\".\n\r\n\"Според нас сделката продължава. Гарантирам ви, че това предложение на ГЕРБ ще бъде одобрено единодушно от \"Обединени патриоти\" и ДПС. Просто, защото така е договорено. Тя е старата под различна форма. Замазват очите на хората, за да просъществува възможно най-дълго новата тройна коалиция: ГЕРБ - ДПС - Обединени патриоти\", заяви Корнелия Нинова. \n\r\nТя отказа да коментира намерението на \"Воля - българските родолюбци\" да напусне пленарната зала. \n\r\n\"Ние ги знаем тези движения напред-назад на Воля - ту подкрепят правителството, ту са в опозиция, дайте да изчакаме и да видим колко време ще продължи, ще има ли цена това излизане\", изтъкна още Нинова. \n\r\nНинова заяви още, че ПГ на \"БСП за България\" ще се върне в парламента при условие, че управляващите изпълнят исканията им за гарантиране на честни и прозрачни избори.", "date": "2019.03.14", "title": "Сделката ГЕРБ-ДПС-ОП или новата тройна коалиция"}
{"url": "https://www.dnes.bg/notifikacii/2019/03/14/eda-gioring-princesata-na-tretiia-raih-shepa-hora-razbraha-za-smyrtta-i.404599", "text": "Още с раждането си Еда Гьоринг е звезда сред нацистите. Неин кръстник е самият фюрер Адолф Хитлер, а баща й е дясната му ръка – Херман Гьоринг. По данни на The Telegraph, Принцесата на Третия райх е починала на 80-годишна възраст в Мюнхен, Германия още през декември. \r\nИ може би заради интересното й минало, за смъртта й научават шепа хора, пазена е в тайна от медиите, а тялото й е положено в гроб без име или надгробен камък.\r\nЕда Гьоринг е родена през 1938 г., една година преди началото на Втората световна война. Наричалия я малката Шърли Темпъл. Появата й на бял свят предизвиква празненства в цяла Германия, а първите години от живота й са приказка. Близо половин милион нацистки войници даряват пари на баща й, за да й построи реплика в детски размер на двореца Сансуси. Тя си имала собствени танцувални зали, кухня и много кукли.\r\n                \n                Гьоринг се отнасял с нея като принцеса. Постоянно я прегръщал и целувал. Дори ходел с нея на уроците по балет. А самият Хитлер оставя на страна факта, че нацистите губят войната и отива при малката Еда, за да отпразнуват заедно шестия й рожден ден.\r\nНо идилията за нея приключила, когато Германия била победена през 1945 година, а баща й – заловен. Той бил осъден на смърт, но надхитрил палача си и се самоубил с капсула цианид, скрита в зъба му. Еда е едва на 8.\r\nДокато Херман Гьоринг се изправя пред съда, момиченцето и нейната майка са в затвора. Когато биват освободени, са принудени да живеят в колиба в провинцията в Бавария. Нямат нито вода, нито електричество.  По-късно се местят в Мюнхен, където Еда се образова. Последно е работила като хирург в клиника.\r\nПрез 2015 година Еда Гьоринг заведе дело, с което се опита да си върне това, което й се полага от имуществото на баща й, конфискувано след края на Втората световна война. Или поне част от него, с което да \"живее прилично“. \r\nХерман Гьоринг бил известен с това, че си присвоявал скъпи бижута, мебели и картини по време на войната. Правителството на Германия обаче си ги връща обратно. Нещо, което Еда не приема и до днес. Желанието й да си върне богатството е било отхвърлено след дебати, траели едва няколко минути.\r\nЗа разлика от останалите нацистки наследници, които често се отричат от своите родители и имат сложна връзка с тях, чувствата на Еда към баща й са категорични. \"Обичах го много и си личеше колко много ме обичаше той“, казва Еда пред журналиста Джералд Познар, който след това пише книгата \"Децата на Хитлер: Синовете и дъщерите на Третия райх\".\r\n\"Всичките ми спомени с него са изпълнени само с любов. Не мога да си го представя по друг начин“, казва вече порасналата нацистка принцеса. Тя отрича баща й да е участвал в Холокоста, въпреки че множество историци твърдят обратното – че Херман Гьоринг е взел активно участие в избиването на 6 милиона евреи.\r\n\"Единственият проблем на баща ми беше лоялността му към Хитлер. Той никога не го предаде, дори и когато фюрерът отиваше прекалено далеч. Нещата, които се случиха на евреите бяха ужасни, но нямаха нищо общо с баща ми“, споделя Еда.\r\nОт какво е починала наследницата на Гьоринг не става ясно. Нито защо властите обявиха смъртта и едва тази седмица, след като е починала на 21 декември 2018 г., преди цели три месеца. \r\n ", "date": "2019.03.14", "title": "Еда Гьоринг – принцесата на Третия райх. Шепа хора разбраха за смъртта й!"}
{"url": "https://www.dnes.bg/temida/2019/03/14/piianica-i-kloshar-ubil-maika-si-s-nad-15-udara-s-noj.404594", "text": "Разследващите са арестували 42-годишния син на намерената преди два дни мъртва жена в София. Прокуратурата вече му повдигна обвинения, а съдът го остави в ареста за 72 часа. \n Жестокото убийство е било извършено на 10 март, а сигналът полицията е подаден на  12 март от съседи, след като колеги на починалата са я потърсили, защото не се явила 2 дни на работа, съобщи градският прокурор на София Емилия Русинова.\n\r\nНай-вероятно смъртта е настъпила в резултат на травматична кръвозагуба. \n\r\nУбиецът е нанесъл на 64-годишната си майка около 15 прободно-прорезни рани в областта на гръдния кош и корема.\n\r\nТакива рани има и по лицето и ръцете. \n                    \n                    \n                \r\nДо фаталните удари се е стигнало след скандал между двамата заради пиянството на убиеца. \n\r\nТой е бил пиян и когато е посегнал на майка си. \n\r\nМъжът е задържан още на 12 март вечерта в хотел в София. Русинова обясни, че има криминални регистрации, но не е осъждан. \n\r\nОсвен това е водил и скитнически начин на живот. \r\n ", "date": "2019.03.14", "title": "Пияница и клошар убил майка си с над 15 удара с нож "}
{"url": "https://www.dnes.bg/stranata/2019/03/14/mitropolit-ioan-dari-17-500-lv-za-lechenie-na-9-godishno-momche.404618", "text": "17 500 лева дари Варненският и Великопреславски митрополит Йоан за изследвания на детския диабет, както и инсулинова помпа за 9-годишно момче. Парите са събрани вместо подаръци за рождения ден на митрополита, съобщава БТА. \n\r\nМитрополит Йоан коментира, че юбилеят му е бил удобен момент, за да призове за милосърдието на гостите и да направи дарителска кампания. Митрополитът също страда от диабет.\r\nСъс събраната сума ще могат да бъдат изследвани 80 деца за диабетни антитела, каза ръководителят на клиниката по педиатрия в университетската болница \"Св.Марина\" във Варна проф. Виолета Йотова.\r\nМайката на детето, което получи инсулиновата помпа, Биляна Иванова, сподели, че тя ще направи живота на сина й много по-лек. Помпата не е никак евтина, а здравната каса не поема подобно лечение, допълни Иванова.", "date": "2019.03.14", "title": "Митрополит Йоан дари 17 500 лв. за лечение на 9-годишно момче "}
{"url": "https://www.dnes.bg/obshtestvo/2019/03/14/bylgarin-v-kritichno-systoianie-v-pekin-sled-padane-ot-most-nujni-sa-40-hil.404559", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Българин е в критично състояние в болница в Пекин. На 9 март 31-годишният Николай Маринов е паднал от мост в китайската столица, вследствие на което е с тежки счупвания на гръбнака и по краката, както и със сериозен кръвоизлив в корема. Оказана му е помощ, но от болницата се въздържат от животоспасяваща операция.\n\r\nИнтервенцията ще струва 40 хиляди евро, а застраховката му не покрива напълно тази сума. Министерството на външните работи увери , че е дало гаранция на болницата, че парите за лечението на Николай ще бъдат изплатени.\n                    \n                    \n                \r\nНиколай работи като учител в китайско училище, където преподава английски език. По този начин той издържа родителите си и 18-годишния си брат.\n\r\nВеселин Найденов, който е близък приятел на пострадалия, обясни в \"България сутрин\", че състоянието на Николай е стабилизирано, но остава доста тежко. Предстои му най-сложната операция.\n\r\n\"Трудността е, че в Китай дори и за китайските граждани, когато стане злополука, трябва първо да извадите парите от своя джоб и след приключване на лечението застрахователната компания изплаща средствата обратно\", обясни Найденов пред Bulgaria ON AIR.\n\r\nСумата обаче не е изплатена и болницата отказва операция, тъй като съгласно договора на Николай неговите работодатели не носят отговорност за злополука в почивен ден.\n\r\nВеселин беше категоричен, че в никакъв случай Николай не е имал желание да сложи край на живота си и случката е инцидент. \n\r\nПо думите му пострадалият е отговорен човек, който е загрижен за другите. \n\r\nНиколай е контактен и е споделил на приятеля си, че се притеснява за това какво ще се случи с родителите му.\n\r\n\"Бихме били безкрайно благодарни на всички, които могат да помогнат. В момент, в който някой има нужда и друг се притича на помощ, разбираш до каква степен човечността е останала в нас. Надявам се хората да разберат\", призна Веселин Найденов.\n\r\nИма открита дарителска сметка за Николай. Всеки, който иска да помогне, може да го направи на:\n\r\nСметка: 02/0000000022501711\r\nIBAN: BG19STSA93000022501711\r\nBIC: STSABGSF", "date": "2019.03.14", "title": "Българин  в критично състояние в Пекин след падане от мост, нужни са €40 хил."}
{"url": "https://www.dnes.bg/notifikacii/2019/03/14/i-sasht-prizemiavat-poletite-s-boeing-737-max-8-i-max-9.404556", "text": "Американският президент Доналд Тръмп съобщи, че САЩ възнамеряват да спрат полетите на всички самолети Boeing 737 Мax 8 и Мax 9 след катастрофата в Етиопия, при която загинаха 157 души, предаде Ройтерс.\n\r\n\"Ще издадем спешно нареждане за забрана, за да спрем всички полети със  Boeing 737 Мax 8 и 737 Мax 9, и самолети, свързани с тази линия\", заяви Тръмп пред репортери в Белия дом.\n\n\r\nВсички авиолинии са уведомени за това, допълни той.\r\nТръмп заяви, че е взел решението след разговори с министъра на транспорта Илейн Чао и изпълнителния директор на Boeing Денис Мюленбург на базата на появата на \"нова информация\" и \"физически доказателства\" за трагични инциденти, свързани със самолети 737 Max 8.\n                \n                \r\n\"Самолети, които са във въздуха, ще бъдат заземени, ако са 737 Макс, ще бъдат заземени при кацане на местоназначението.\n\r\nАвиокомпаниите са уведомени, че самолетите на Boeing Max временно са извадени от обръщение и те са съгласни с решението, твърди Тръмп.\n\r\n\"Съболезнования на всички, които са загубили любимите си хора в самолетните катастрофи в Етиопия и Индонезия. Това е ужасна трагедия. Boeing е невероятна компания и в момента всички там работят в много тежка обстановка. Надяваме се, че компанията ще излезе с бърз отговор за причините за трагедията, но докато го направят, самолетите ще бъдат приземени\", заяви Тръмп.\n\r\nОт компанията също излязоха с позиция след изявлението на Тръмп, от което става ясно, че акциите на компанията падат, но \"Boeing продължава да има пълно доверие в безопасността на 737 MAX\".\n\r\n\"Въпреки това, след консултация с Федералната авиационна администрация на САЩ (FAA), американския национален съвет за безопасност на транспорта (NTSB) и авиационните власти, Boeing реши временно да спре от експлоатация 737 MAX като предпазна мярка и за да увери властите и обществеността в безопасността на самолета\".\n\r\nБългария вече ограничи въздушното си пространство за полетите на самолети Боинг 737 Макс 8.\n\r\nСамолет Боинг 737 Макс 8 със 157 души на борда се разби близо до столицата на Етиопия. Машината на \"Етиопиън еърлайнс\" катастрофира малко след излитане от Адис Абеба, като все още не са ясни причините за катастрофата.\n\r\nРазбилият се самолет е от същия тип като този на индонезийската компания Лайън еър, който падна в морето миналия октомври 13 минути след излитането от Джакарта. Тогава загинаха 189 души.", "date": "2019.03.14", "title": "И САЩ приземяват полетите с Boeing 737 Мax 8 и  Мax 9"}
{"url": "https://www.dnes.bg/obshtestvo/2019/03/14/vypreki-sutreshnoto-slynce-ochakva-ni-den-s-prevaliavaniia.404555", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДнешният ден ще бъде по-скоро близък до зимата, защото температурите ще са по-ниски. Ще се усети и разкъсване на облачността, но преди обяд. В следобедните часове в Западна и Централна България ще превалява, а валежите ще бъдат незначителни, \n\r\nМинималните температури ще са между минус 2° и 3°, а максималните между 7° и 12°, в София около 8°. Ще духа слаб до умерен вятър от изток-североизток.\n\r\nВ планините ще бъде предимно облачно, през деня ще превалява сняг, а минималните температури ще достигнат до минус 10 градуса, обясни Матев в \"България сутрин\".\n\r\nВ петък е възможно да превали в Централна и Източна България. Облаците обаче се разкъсват и ще има много слънчеви лъчи\n\r\nПрез уикенда се очаква затопляне. Съботният ден ще бъде ветровит, но вятърът ще разгони облаците. Максималните температури ще бъдат от 14 до 20 градуса. Най-топлият ден от седмицата ще бъде неделя.", "date": "2019.03.14", "title": "Въпреки сутрешното слънцe: Очаква ни ден с превалявания"}
{"url": "https://www.dnes.bg/politika/2019/03/14/cherveniiat-deputat-slavcho-velkov-hvyrli-ostavka.404563", "text": "Соцдепутатът Славчо Велков е подал оставка като народен представител. Това обяви шефката на парламента Цвета Караянчева в началото на днешния пленарен ден.\n \r\nПричината депутатът от БСП да напусне Народното събрание е влошеното му здравословно състояние. Велков обяснява, че се нуждае от продължително лечение.\r\nДепутатите гласуваха оставката му и така го освободиха като народен представител.\r\nАндон Дончев от \"Воля\" изрази съжалението си за напускането на Славчо Велков, тъй като той бил един от най-достойните депутати и липсата му в парламента щяла да се усети.\r\nСлавчо Велков бе водач на листата на БСП в Пазарджик.", "date": "2019.03.14", "title": "Червеният депутат Славчо Велков хвърли оставка"}
{"url": "https://www.dnes.bg/notifikacii/2019/03/14/shpionski-skandal-shveciia-rusiia-stokholm-goni-diplomat.404552", "text": "Шведското външно министерство извика руския посланик Виктор Татаринцев и настоя един от служителите в посолството да напусне страната, съобщи шведският вестник \"Дагенс нюхетер\", цитиран от ТАСС.\n\r\n\"Мога да потвърдя, че извикахме посланика във връзка с дейността на един дипломат\", заяви говорителят на министерството Патрик Нилсон.\n\n\r\nПо данни на вестника става дума за руски дипломат, който се срещнал с 45-годишен швед в ресторант в Стокхолм. Шведът бил задържан на тази среща от служители на шведското контраразузнаване по подозрение в шпионска дейност в полза на Русия.\n\r\nСлед инцидента се появи информация, че дипломатът е напуснал страната, но както се изясни, това не се случило, пише БТА. Във връзка с това шведското министерство на външните работи поискало руснакът доброволно да напусне страната.\n                \n                \r\nШведското контраразузнаване СЕПО смята, че задържаният швед бил вербуван от агент на руското разузнаване, работещ под дипломатическо прикритие. Ако вината му бъде доказана, той може да бъде осъден на затвор от шест месеца до четири години.\n\r\nМъжът отрича вината си. Той има собствена компания в Швеция в сферата на високите технологии и работи с информация, която според СЕПО представлява интерес за чужди разузнавания.\r\n ", "date": "2019.03.14", "title": "Шпионски скандал Швеция-Русия, Стокхолм гони дипломат"}
{"url": "https://www.dnes.bg/obrazovanie/2019/03/14/obrazovanie-i-kariera-bez-granici-na-edno-miasto.404569", "text": "На 15-ти и 16-ти март в Националния дворец на културата ще се проведе новото издание на традиционното изложение \"Образование без граници\" и кариерния форум \"Образование и кариера\". Събитието обединява двата сектора – образование и кариера, като представя водещи учебни заведения и компании. На изложението ще участват фирми, работодатели, училища, университети, академии, институции и организации от цял свят. Това е единственото място, където можете да намерите желаното обучение и реализация и да се информирате за съвременните изисквания от водещите работодатели. \n\r\nОрганизаторите тази година разширяват обхвата на изложението с темата, перспективите и възможностите за кариерно развитие. Този акцент – \"Образование и кариера\" е съпътстван и с конкретни предложения, които ще бъдат представени от десетки български работодатели и германската работодателска агенция. Като основната идея е образованието да бъде отговорна, сериозна крачка и условие за успешна кариера в България. Посланието е след добро образование в чужбина, младите хора да се завърнат България и у нас да развият, приложат своите знания, квалификация и творчески възможности.\n                    \n                    \n                \r\nАмбицията тази година е и да се представят нов тип образователни инициативи. Поводът е Международният Ден на потребителя – 15 март. \n\r\nВ рамките на изложението квалифицирани и интересни лектори ще говорят за основните права на потребителя. Беседите ще бъдат на теми - правото на образование, правото на информация, правото да бъдеш чут, правото на здравословна околна среда, правото на безопасност. \n\r\nМладежката конференция започва от 13:00 ч. след официалното откриване и в нея ще вземат участие интересни лектори от Асоциация Активни Потребители, Асоциация на европейските журналисти – България, Европейски потребителски център – България, WWF в България, Институт за пътна безопасност. Темата за право на образование ще бъде развита от един от най-обичаните преподаватели в Софийския университет доц. д-р Владислав Миланов, който ще представи защо езиковата култура и образованието стоят в основата на нашето общество.\n\r\nВсеки желаещ да посети изложението и младежката конференция може да се регистрира предварително на сайта на изложението (www.edu-fair.eu) или на място в Националния дворец на културата. Входът е свободен. ", "date": "2019.03.14", "title": "Образование и кариера без граници. На едно място"}
{"url": "https://www.dnes.bg/sofia/2019/03/14/kyde-niama-da-ima-voda-v-petyk.404573", "text": "\"Софийска вода\" временно ще прекъсне водоснабдяването в някои части на столицата, съобщиха от дружеството.\n\r\nНа 15 март 2019 г. (петък), във връзка с подмяна на сградно водопроводно отклонение на ул.“Крум Попов“ кв. „Лозенец“, се налага спиране на водоподаването от 09:00 до 18:00 часа на клиентите на „Софийска вода”, живеещи в района на ул. „Крум Попов“ от ул. „Криволак“ до ул. „Милин камък“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Цанко Церковски“ ъгъла с ул. „Крум Попов“.\n                    \n                    \n                \r\nНа 15 март 2019 г. (петък), във връзка с подмяна на уличен водопровод на ул. 271 местност „Орион“ община „Връбница“се налага спиране на водоподаването от 09:00 до 21:00 часа на клиентите на „Софийска вода”, живеещи в района на ул. „Владимир Зограф“ от ул. „Танкист“ до жп. прелеза, ул. 271, ул. 214, ул. 215. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. 271 ъгъла с ул. „Владимир Зограф“.\n\r\nНа 15 март 2019 г. (петък), във връзка с подмяна на спирателен кран на ул.“Иглика“ кв. „Курило“, се налага спиране на водоподаването от 09:00 до 19:00 часа на клиентите на „Софийска вода”, живеещи в района на ул. „Иглика“, ул. „Копривщица“, ул. „Светъл път“, ул. „Момина сълза“, ул. „Козница“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Козница“ ъгъла с ул. „Иглика“.\n\r\nНа 15 март 2019 г. (петък), във връзка с подмяна на сградно водопроводно отклонение на ул.“Монтевидео“ кв. „Овча купел“, се налага спиране на водоподаването от 10:00 до 15:00 часа на клиентите на „Софийска вода”, живеещи в района на ул. „Бойчо Бойчев“ №16, ул. „Монтевидео“ №21А. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Бойчо Бойчев“ №16.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването, отчитат от дружеството.\n\r\nЗасегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез  .", "date": "2019.03.14", "title": "Къде няма да има вода в петък?"}
{"url": "https://www.dnes.bg/obshtestvo/2019/03/14/maiki-na-protest-niama-mesta-v-detskite-gradini.404557", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Майки са готови да излязат на протест заради липсата на места в детските градини в София. Те вече са подготвили онлайн петиция, която до момента е подписана от близо 400 човека.\n\r\nОбщината пък се събира да уточни какви критерии трябва да бъдат въведени, за да могат деца да записвани в детски градини. Градоначалниците са категорични, че е необходимо да бъдат построени още 15 детски градини.\n\r\n\"Направихме онлайн петицията заради липсата на детски градини в община \"Триадица\". Всичко започна преди няколко години, когато за моето дете нямаше място в ясла и след това в детска градина. При такава демографска криза няма как да има такъв проблем. Затова реших да направя петиция. Към този момент около 400 души са се включили в подписката\", обясни пред  Михаела Стоянова, която е един от организаторите на петицията.\n                    \n                    \n                \r\nПо нейните думи общината трябва да види, че има нужда от взимане на мерки. Според нея системата за набиране на точки не е направена за образовани и интелигентни хора, които имат брак. \"За нас няма места, защото не може да съберем точките по въпросната система. Нямам обяснение защо няма места!\", заяви родителят.\r\nПо думите на Михаела Стоянова, новите изчисления за прием в детските градини улеснява до някаква степен влизането в детското заведение, но дискриминира хората, идващи от малкото населено място.\r\n\"Има места, където няма работа, доктор\", обясни тя и допълни, че тези хора също имат права и не трябва да бъдат по този начин разделяни, защото това е дискриминиращо.\r\n\"Петицията ще бъде представена на общината, за да бъдат взети мерки. Ако това не се случи, ще трябва да си търсим правата\", заяви Михаела Стоянова в \"България сутрин\".", "date": "2019.03.14", "title": "Майки на протест: Няма места в детските градини!"}
{"url": "https://www.dnes.bg/index/2019/03/14/receptata-dnes-fetuchini-s-pileshko-tekila-i-zelenchuci.404463", "text": " :\r\n:\r\n \r\nВ голям тиган запържете кориандъра, чесъна и лютата чушка с 2 лъжици от маслото на средна температура за около 5 минути, като разбърквате. Добавете бульона, текилата и лимоновия сок. Оставете да кипне и гответе, докато се редуцира. Свалете от огъня и оставете настрана.\r\n \r\nЗалейте нарязаните на парчета пилешки гърди със соевия сос. Междувременно в друг тиган сотирайте лука и чушките в остатъка от маслото. Сварете и фетучините в подсолена вода. Отцедете и оставете настрана.\r\n \r\nВ дълбокия тиган смесете фетучините, пилето, соевия сос и зеленчуковата смес. Добавете и сметаната. Оставете да заври. След като пилешкото се сготви, а сосът се редуцира, свалете от огъня. Гарнирайте с още кориандър и сервирайте.\r\n\r\n\r\n \r\n ", "date": "2019.03.14", "title": "Рецептата Dnes: Фетучини с пилешко, текила и зеленчуци "}
{"url": "https://www.dnes.bg/stranata/2019/03/14/myj-zagina-pri-pojar-v-doma-si-v-grad-zavet.404571", "text": "60-годишен мъж от град Завет е загинал при пожар в дома му, съобщиха от Областната дирекция на МВР-Разград. \r\nСигналът е подаден на тел.112 около 16.40 часа на 13 март от съсед, който видял пушек да излиза от къщата. След загасянето на пожара е намерен трупът на самотно живеещия мъж. \r\nПри извършения оглед са установени множество фасове около тялото. Предполага се, че причина за пожара е незагасена цигара в леглото. \r\nЗа случая е уведомен дежурен прокурор.", "date": "2019.03.14", "title": "Мъж загина при пожар в дома си в град Завет"}
{"url": "https://www.dnes.bg/politika/2019/03/14/i-volia-na-mareshki-napuska-parlamenta-zashto-ne-e-iasno.404579", "text": "\n\r\nНай-малката парламентарна група в парламента - \"Воля - българските родолюбци\", също реши да напусне парламента. Това обяви лидерът на партията Веселин Марешки, като не даде подробности каква е причината за решението на партията му. \n\n\n Първи депутатите от БСП решиха да бойкотират пленарните заседания в знак на протест заради приетите поправки в Изборния кодекс през февруари. Близо месец червените не ходят на работа в парламента, а кворумът се осигуряваше от депутатите на ГЕРБ, \"Обединени патриоти\" и \"Воля\". \n\r\nДнес обаче и партията на Марешки реши да напусне пленарната зала.\n                    \n                    \n                \r\n\"Днес на съвещание на парламентарната група взехме решение също да напуснем парламента. За да няма фалшиви новини, реших лично да го съобщя. Причината не мога да ви ги споделя, защото продължават разговорите, те не са лесни\", обяви лидерът на \"Воля\".\n\r\nМарешки подчерта, че ролята на \"Воля\" в парламента е да \"осветява манипулациите и лъжите в парламента, в политиката и в обществото, както и да сваля маските на фалшивите политици и партии\".\n\r\n\"Нека това наше решение да го приемате като част от тази наша последователна политика\", завърши Марешки и обеща, че скоро ще даде още разяснения за решението на партията.", "date": "2019.03.14", "title": "И \"Воля\" на Марешки напуска парламента! Защо - не е ясно"}
{"url": "https://www.dnes.bg/obshtestvo/2019/03/14/iumruci-tormoz-istoriiata-na-veselka-svikvame-li-s-domashnoto-nasilie.404562", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Броят на жертвите на домашно насилие нараства в последните години. Една от тях е Веселка. Тя работи като преводач и е станала жертва на домашно насилие от съпруга си. В крайна сметка след сериозен тормоз решава да подаде молба за развод. Тогава става жертва на психически тормоз, като се стига дори до спирането на тока и водата в семейното им жилище.\n\r\n\"Бяхме в мола и взех спагети, които той не погледна. Преди да се качим в колата се скарахме за якето на детето и той ме замери с врелите спагети. Когато се качихме в колата бях ударена от него. Една вечер искаше да излезе. Аз исках да си останем вкъщи. Повиших му тон, той ме хвана за косата и бях свалена на земята. Каза ми, че трябва да стоя където ми е мястото. Взе ключовете от апартамента и колата. Той винаги прави така - взима ми ключовете, за да не мога да отида нито в полицията, нито да го търся. Месеци по-късно пак са скарахме и той ме повали на дивана и ме удари с юмрук в рамото и главата, получих хематом. Тогава реших, че ще му дам последен шанс заради децата. Най-лошото е, че децата го видяха. На следващия ден подадох жалба в районното. След делото за развод той искаше по всякакъв начин да ми отмъщава. Спряха ми тока за неплатени сметки, тъй като апартаментът е записан на неговото дружество. Без ток живяхме 4 месеца. Когато разбра, че са ми възстановили тока, той реши да ни спре водата\", разказа Веселка пред .\n                    \n                    \n                \r\nЕлена Кръстева от Алианса за защита от насилие заяви в \"България сутрин\", че е крайно наложително да бъдат открити множество консултативни центрове, в които жертвите на домашно насилие да получат помощ от психолог и юрист.\n\n\n\n\r\n\"Тук става въпрос за домашно насилие и срещу жената, и срещу децата. Най-важното е на кого ще бъдат присъдени правата на децата. Крайно наложително е хората да сигнализират още при първия случай на домашно насилие. Има крещяща нужда от отваряне на множество консултативни центрове, в които жертвите на домашно насилие могат да бъдат консултирани от психолог и юрист. Трябва да бъдат направени и кризисни центрове, в които децата и потърпевшите от домашно насилие да бъдат настанявани\", каза Кръстева.\n\r\nПсихиатърът Веселин Герев пък бе категоричен, че в последно време българите свикнаха с домашното насилие. Той сподели, че във всяко трето семейсто у нас има домашно насилие.\n\r\n\"Спирането на водата и тока е допълнителен тормоз. Ние вече свикнахме с насилието. Във всяко трето семейство има такова нещо. Вече мислим, че един мъж е мъж, само когато блъска по масата, вика, крещи. Не се дава гласност на тези случаи. Лошото е, че при първия случай на насилие жертвата не взима мерки, а дава втори шанс. Също така е неприятно, че системното физическо и психическо насилие става пред децата. Това им влияе зле. Момчетата свикват, че татко бие мама и като пораснат започват и те така да правят. Момичетата пък са възпитавани, че баща им ще се проправи и трябва да търпят\", заяви Герев.\n\r\n ", "date": "2019.03.14", "title": "Юмруци, тормоз... Историята на Веселка. Свикваме ли с домашното насилие?"}
{"url": "https://www.dnes.bg/politika/2019/03/14/radeva-se-podhlyzna-sys-slovenskata-celuvka-tova-ne-sa-baba-i-vnuche.404568", "text": "Съпругата на президента Десислава Радева е допуснала грешка при целувката със словенския президент Борут Пахор и с жеста, с който след това изтрива следата от червило по бузата на своя домакин, смята Кристина Крънчева, експерт по протокол и корпоративен етикет. \n\n Кадрите от посрещането на българския държавен глава и неговата съпруга в Словения бяха споделени  от самия словенски държавен глава, който се пошегува с неловката ситуация в Instagram.\n\r\n\"Въпрос - какво прави съпругата на българския президент по време на посрещането: а) бие ми шамар; б) благославя ме; в) изтрива червилото\". \n\r\nМалко по-късно публикува и видеото с верния отговор. \n                    \n                    \n                \r\n\"Правилният отговор на въпроса от предишната публикация е: съпругата на българския президент изтрива следата от целувката си. Таня се опитва да ме скрие от камерите\", написа Пахор в Instagram към видеото.\n\r\nВъпреки шегата, неловката ситуация остава в историята като гаф на Десислава Радева.\n\r\n\"Целувките са съвсем нормално нещо между политиците. Въпросът е начинът, по който това се прави – всъщност те не се целуват, а само допират бузи\", отбеляза Кристина Крънчева пред bTV.\r\n \r\nСпоред  нея поведението на Радева изглежда като непознаване на етикета. \n\r\nЕкспертът по протокол отбеляза също, че има и много червила, които не оставят следи.\n\r\nЖестът с изтриването на червилото от бузата на словенския президент от страна на Радева пък е напълно недопустим, коментира Крънчева.\n\r\n\"Жестът е мил, когато става въпрос за дете в семейството, ако случайно баба му го целуне и му остави червило на бузките. Иначе е абсолютно недопустимо. Дори и да има следа, това е работа на протокола, който ще каже: \"Избършете се\". Протоколът е за това – да каже, че ви виси конец от сакото или че имате прах по обувките\", подчерта тя.\n\r\nКрънчева отбеляза, че правилното в случая е да не се прави нищо.\n\r\n\"Виждате и си  продължавате\", коментира експертът. \n\r\nСпоред нея с поста си в Instagram словенският президент \"поема момента, за да излезе от ситуация г-жа Радева, което е много добър жест\". \n\r\n\"Така са го посъветвали пиарите му. На видеото се вижда как е стъписан, след това вече се усмихва\", изтъкна Крънчева.\n\r\nЕкспертът по протокол посочи, че новият българския посланик в Индия Елеонора Димитрова, която връчи акредитивните си писма с българска носия, се е представила страхотно.\n\r\n\"Националната носия е най-официалното облекло, както и военната униформа\", подчерта Крънчева. ", "date": "2019.03.14", "title": "Радева се подхлъзна със \"словенската\" целувка, това не са баба и внуче! "}
{"url": "https://www.dnes.bg/obshtestvo/2019/03/14/rajdame-se-s-noi-umirame-s-noi-idva-li-vreme-za-reforma.404564", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСлед арестите в НОИ Силистра отново се заговори за схемите с фалшифицирането на трудовия стаж. Всичко това на фона на български пенсионери, които продължават да живеят с пари под прага на бедността. Дойде ли времето, в което реформата в социалната система не само е препоръчителна, а и наложителна? \n\n\n\"Трудовата книжка е много потребна, когато започнем да се пенсионираме. Това е документ, защитен от държавата. Получих данни, че се печатат фалшиви формуляри. Когато формулярът е направен по съответния ред, той е защитен. Трудовата книжка е едно от малкото доказателства какво се е случвало с работника преди 1997 година\", заяви лидерът на КТ \"Подкрепа\" Димитър Манолов в \"България сутрин\".\r\n                    \n                    \n                \"По законов ред аз съм длъжен да уведомя Министерството на финансите. Ако те преценят, че това е престъпление – тогава да подадат сигнал към прокуратурата\", подчерта още той.\n\r\nСиндикалният лидер подчерта, че НОИ започва да работи с всеки един български гражданин 45 дни преди да се роди и продължава месец, след като е починал. Раждаме се с НОИ и умираме с НОИ, \n\r\nПо отношение на предстоящите избори Маринов изтъкна, че го дразни опитът на политиците да използват проблемите с труда на хората, за да трупат политически дивиденти. Според него в държавата ни няма адекватен капацитет, който да проведе социалната реформа.\n\r\n ", "date": "2019.03.14", "title": "Раждаме се с НОИ, умираме с НОИ... Идва ли време за реформа?"}
{"url": "https://www.dnes.bg/sofia/2019/03/14/postaviat-vremenni-koshcheta-za-smet-na-ul-graf-ignatiev.404567", "text": "Днес започва поставянето на временни кошчета за смет по улица \"Граф Игнатиев\". Те ще бъдат разположени съобразено със строителните дейности в района и откъдето минават най-много пешеходци, предаде .\r\nКошчетата ще останат до края на ремонта на \"Графа\". А тяхната цел е да се осигури редовно сметосъбиране по улицата.\r\nПродължава и монтирането на паркова мебел, в това число и съдове за отпадъци, които ще бъдат въведени в експлоатация с приемането на обекта.\r\n ", "date": "2019.03.14", "title": "Поставят временни кошчета за смет на ул. \"Граф Игнатиев\""}
{"url": "https://www.dnes.bg/eu/2019/03/14/na-ostrova-15-dni-predi-brexit-unijenie-i-sriv.404574", "text": "След снощното поредно гласуване в британския парламент британската преса коментира ситуацията около Brexit-а и възможните варианти за развитие.\n\r\n\"Унижение\" и \"срив\" - това са двете думи, които се повтарят по първите страници на британските издания след още един ден, в който Тереза Мей получи тежки политически удари. В.\"Файненшъл таймс\" пише, че Мей е била принудена да отправи ултиматум, след като Камарата на общините изключи варианта за излизане от ЕС без сделка.\n\r\nЕдно от заглавията на в. \"Таймс\" гласи \"Тереза Мей мисли като главен префект, а не като министър-председателка\". Авторът посочва, че липсата на гъвкавост у Мей я прави бледо копие на политици, които са умеели да убеждават - като Тони Блеър и Маргарет Тачър. \n                    \n                    \n                \r\nВ друг материал вестникът посочва, че един решаващ и важен вот се е превърнал в безсмислено раздуване на проблема. \"Докато слушаме как Мей грачи и се напъва да говори, давайки си сметка, че вариантът за излизане без сделка наистина е възможен, очакванията на всички за здравословна вечеря изчезват. Вместо това ще има индийска храна, пица и вино\", коментира иронично авторката.\n\r\nВ. \"Телеграф\" пише, че снощи е бил задействан \"заговор за отлагане на Brexit\" с до две години, след като четирима министри от кабинета на Мей са я предали, като са помогнали да бъде унищожена завинаги възможността за излизане без сделка. Изданието отбелязва, че в паметната нощ Мей е изгубила контрола върху Консервативната си партия и върху процеса, свързан с Brexit, защото четиримата членове на кабинета са нарушили партийната дисциплина и не са гласували както се е очаквало. Заглавието на вестника е \"Brexit е отложен до второ нареждане, след като бандата на четиримата се разбунтува\".\n\n\n\r\nВ друг коментар на \"Телеграф\" се посочва, че британските елити, които са за оставане в ЕС, с поведението си са обявили война на самата демокрация.\n\r\nНайджъл Фараж заявява пред \"Телеграф\", че предателството спрямо Brexit е една от най-срамните страници в историята на страната. А бившият министър за Brexit Дейвид Дейвис пише, че се опасява, че сега парламентът ще намери начин да спре излизането от ЕС. Автор на изданието изтъква, че, като отхвърлиха за втори път сделката на Мей, привържениците на Brexit всъщност оставиха Brexit на милостта на привържениците на членството в ЕС и на самия ЕС.\n\r\nВ. Индипендънт\" пише, че излизане от ЕС без сделка би било безпрецедентен акт на икономическо самонараняване. Друг автор на \"Индипендънт\" смята, че бъдещето на Brexit в този момент зависи от гарантирането на отлагане, което да позволи гласоподавателите отново да си кажат думата. Той критикува линията на поведение на премиерката Мей, която нарича разрушително упорита и посочва, че гледайки Мей, му идва на ум заглавието на филма \"Осъденият на смърт идва\", което перифразира като \"Осъдената на смърт идва\".\n\r\nПредстои британското правителство да обясни какъв е смисълът да се иска отлагане на Brexit-а, а ЕС ще трябва да се задоволи с факта, че не е хванат в капана на вечното чистилище Brexit. Заради подготовката на изборите за Европарламент 23 май е твърдият краен срок, който не може лесно да бъде отложен. Със сигурност това ще бъде използвано от Мей, за да убеди парламента да гласува за сделка, която на два пъти отхвърли с голямо мнозинство, пише вестникът, но добавя, че \"пълното объркване продължава\".\n\r\nВестникът посочва, че на практика до момента британският парламент не е гласувал за излизане със сделка или за такова без сделка, а само за полусделка - тоест за самото споразумение за напускане. Целият драматизъм около предпазния механизъм, правата на гражданите на ЕС и други проблеми всъщност замъгли факта, че два много важни аспекта на бъдещите взаимоотношения - за търговския достъп и сигурността, въобще липсват.\n\r\nЕдинствен в. \"Дейли експрес\" не описва Мей като унижена, а като бунтарка. Вестникът пише: \"Хаос в камарата при отхвърлянето на излизане без сделка, но дръзката Мей казва на законодателите \"да се изправят пред последствията\" на повтарящи се опити за саботиране на Brexit\".\r\n \r\n/БТА/\n\r\n ", "date": "2019.03.14", "title": "На Острова 15 дни преди Brexit: Унижение и срив"}
{"url": "https://www.dnes.bg/usa/2019/03/14/kaliforniia-vs-trymp-premahvat-li-se-smyrtnite-nakazaniia-v-shtata.404543", "text": "Губернаторът на Калифорния Гавин Нюсъм вчера обяви мораториум върху изпълнението на смъртните присъди в щата, където 737 затворници чакат в \"коридора на смъртта\", съобщиха Франс прес и ДПА. \n\n\r\n\"Смъртната присъда е несъвместима с нашите основополагащи ценности\", заяви губернаторът демократ, който ръководи Калифорния от януари. \"Да убиеш човек преднамерено е безнравствено. В качеството си на губернатор, няма да позволя екзекутирането на нито един човек\", добави Нюсъм, дългогодишен противник на смъртното наказание.\n\r\nРешението му явно не беше по вкуса на президента републиканец Доналд Тръмп, отбелязва АФП. \"Губернаторът на Калифорния ще спре всички екзекуции на 737 безмилостни убийци, осъдени на смърт. Приятелите и семействата на жертвите, които продължават да са забравени, не са очаровани от това, както и аз\", написа той в Туитър, цитира БТА. \n                    \n                    \n                \r\nВ затворите в Калифорния се намират една четвърт от всички осъдени на смърт в САЩ, но последната екзекуция в щата беше изпълнена през 2006 година.", "date": "2019.03.14", "title": "Калифорния vs Тръмп – премахват ли се смъртните наказания в щата?"}
{"url": "https://www.dnes.bg/notifikacii/2019/03/14/facebook-se-srina-prichinite-neizvestni.404544", "text": "Причините за безпрецедентното прекъсване на \"Facеbook\" все още не са публично известни, пише БНТ. \r\nВчера, за няколко часа, социалната мрежа беше на практика неизползваема, не работеха няколко от основните ѝ приложения. \r\nТова е най-сериозният проблем в работата на \"Facebook\" от 2008 г. Тогава потребителите ѝ са около 150 милиона. Днес те са близо два милиарда и 300 милиона.", "date": "2019.03.14", "title": "Facebook се срина – причините неизвестни"}
{"url": "https://www.dnes.bg/stranata/2019/03/14/stanishev-s-rekordna-podkrepa-za-evroizborite.404545", "text": "В рекордни 150 от 168 червени структури, които са провели събранията си до момента, Сергей Станишев е най-желан за водач или има най-голям брой номинации за евролистата на БСП. \n\n\n\r\nСлед президента на ПЕС по предпочитания на соцактива се нарежда депутатката Елена Йончева. Това сочат данни от проведените до момента общински събрания, съобщава \"\". \n\r\nКонференциите продължават до събота, а в неделя Националният съвет на партията ще трябва да определи водача и да посочи местата за гражданска квота и коалиционни партньори в евролистата.\n\r\nМного от структурите са заявили желанието си първият да е партиец, а не гражданска квота. Заради вътрешните битки в БСП по темата пък част от местните организации не са посочвали водач, а са класирали предпочитанията си по брой номинации.\n                    \n                    \n                \r\nВ Плевен например Станишев е първи, следван от депутата Румен Гечев, който също си прави кампания. Президентът на ПЕС е желан за водач в 6 от 10-те общини в Шуменско, както и в областите Кюстендил, Перник и Видин. 50% от 7000-те социалисти в Монтанско също застават зад него. Води в някои от варненските общини, където след него и Елена е класиран Борислав Гуцанов.\n\r\nВ една от общините в Пловдив-област пък Станишев и Йончева са с равен брой гласове, но в решението си червените изрично са записали, че не искат депутатката за водач на листата.\n\r\nВ Шумен и Казанлък обаче Йончева има повече номинации от бившия си приятел.\n\r\nОт “Позитано” 20 налагат в листата и депутата проф. Иво Христов. Почти сигурно обаче втора ще е зам.-шефката на БСП Деница Златева.\n\r\nСред новите имена в номинациите се появява това на бившия дипломат и експерт в борбата с тероризма Боян Чуков. Българският представител в Съда в ЕС доц. Александър Корнезов, който е син на ексдепутата Любен Корнезов, също е изненада.\n\r\nНоминации имат още депутатите Антон Кутев, Валери Жаблянов, Петър Витанов и Димитър Данчев, както и евродепутатът Петър Курумбашев. Много от структурите желаят за водач лидерката Корнелия Нинова.", "date": "2019.03.14", "title": "Станишев с рекордна подкрепа за евроизборите "}
{"url": "https://www.dnes.bg/muzika-drugi/2019/03/14/pancho-vladigerov-poeziia-v-noti.404546", "text": "Който се е докоснал до музиката на Панчо Владигеров е разбрал, че тя е истинска поезия в ноти, заяви в интервю за БТА Сара-Нора Кръстева, художествен ръководител на балета на Националната опера и балет. Тя припомни, че Софийската опера и балет ще отбележи 120-годишнината от рождението на класика на българската музикална култура Панчо Владигеров с премиерата на балета \"Легенда за езерото\" на 15 март. Следващите премиерни спектакли са на 16 и 17 март. Честването на големия композитор е под патронажа на президента на републиката Румен Радев.\n\n\r\nБалетът \"Легенда за езерото\" е още едно стойностно заглавие в богатия репертоар на трупата ни, появата на това прекрасно произведение на сцената на Софийската опера и балет е забележителна проява и ще остави траен отпечатък у зрителя с редица компоненти - постановка на танца, изпълнение на балета, сценография, изключителни костюми, режисура, атмосфера и, разбира се, великолепна музика, каза Сара-Нора Кръстева.\n                    \n                    \n                \r\nСпектакълът е със съвсем нов прочит от всякакво естество, отбеляза тя. Либретото търси нови измерения на образно-интонационните пластове и балетната лексика, допълни Сара-Нора Кръстева. \"Почеркът на известния хореограф от световна величина Донвена Пандурски проличава във всяко едно движение на сцената. Иновацията се крие в самата постановка\", каза тя.\n\r\nСара-Нора Кръстева постъпва в балетната трупа на Националната опера и балет, преминавайки през всички категории от ансамбъл до солистка. От 2003 г. е прима, а от 2009 г. е най-младият директор на Националния балет. През 2003 г. е удостоена с наградата на Съюза на музикалните и танцови дейци \"Кристална лира\" за ролята на Черния рицар в \"Кръстоносци\". През 2008 г. е наградена от министъра на културата проф. Стефан Данаилов със \"Сребърен ритон\" за изключителни заслуги за популяризиране на българската култура. През 2011 г. получава награда \"ЗОЛОТАЯ МУЗА\" за принос в българо-руските взаимотношения в областта на културата. Под нейно ръководство през 2013 г. балетът на Софийската опера и балет е награден със \"Златно перо\"- за принос в българската култура. През 2016 г. Сара-Нора Кръстева е наградена с най-високото отличие на Министерството на културата - \"Златен век\" - за изключително големи заслуги в развитието и популяризирането на българската култура и изкуство. В момента Сара-Нора Кръстева е художествен ръководител на балета на Софийската опера и балет.", "date": "2019.03.14", "title": "Панчо Владигеров – поезия в ноти! "}
{"url": "https://www.dnes.bg/notifikacii/2019/03/14/den-bez-tok-vyv-venecuela-e-raven-na-500-obrani-magazina.404547", "text": "Над 500 магазина бяха разграбени във венецуелския град Маракайбо по време на голямата авария с електроснабдяването, обяви вчера сдружението на търговците, които поискаха от властите да възстановят реда, съобщи Франс прес.\n\n\n\r\nВ комюнике Националният съвет на търговията и услугите изрази съжаление за \"безнаказаността, с която групи хора, възползвайки се от кризата с електричеството, разрушиха съоръженията на основния търговски център в Маракайбо и други 500 магазина\", пише БТА. \n\r\nВ столицата Каракас също се съобщаваше за разграбени магазини, но броят им беше несравним с мащаба на мародерствата в Маракайбо, отбелязва агенцията.\n                \n                \r\nОт вторник електричеството постепенно се възстановява в Каракас и повечето щати, но продължава да няма ток в западните части на страната.\n\r\nСпоред института за икономически анализи Екоаналитика аварията с електроснабдяването, продължила шест дни, е струвала близо 875 милиона долара на страната.", "date": "2019.03.14", "title": "Ден без ток във Венецуела е равен на 500 обрани магазина"}
{"url": "https://www.dnes.bg/obshtestvo/2019/03/14/bitkata-pri-klokotnica-ili-bylgariia-na-tri-moreta.404521", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Цар Иван Асен II е бил изключителен дипломат и стратег. Той дълго време е планирал възхода, който изживява българската държава след битката при Клокотница. Това, че е набучил на копие мирния договор, който е имал с Теодор Комнин, не e патриотична легенда, за това пише Георги Акрополит.\r\nВойските на българския цар са били с висок боен дух и са били силно мотивирани. В българската история често по-малобройни наши войски са побеждавали по-многобройни противници. Заради своята доброта и липсата на жестокост към пленените и победените, Иван Асен II е от малкото наши владетели, които са хвалени от нашите противници и врагове.\r\nСлед 1230 години територията на България отново достига бреговете на три морета. В управлението на обширната си територия Иван Асен II се проявява като опитен администратор и стратег. Той без проблем е могъл да превземе дори и Солун, но е предпочел да управлява там в сянка, оставяйки остатъците от Епирското деспотство като противовес на Никейската империя, разказа историкът д-р Кирил Господинов в операция \"История\" по \n                    \n                    \n                \r\nСамочувствието на българите от онази епоха е друго. Има апокрифни текстове, в които пише \"има три царства на земята - ромейското, алеманското и българското…\".", "date": "2019.03.14", "title": "Битката при Клокотница или България на три морета"}
{"url": "https://www.dnes.bg/notifikacii/2019/03/14/chernite-kutii-na-etiopskiia-boing-737-max-otivat-vyv-franciia.404548", "text": "Черните кутии на разбилия се в Етиопия самолет Боинг 737 МАКС 8 ще бъдат изпратени за анализ във Франция, съобщи Франс прес.\n\n\r\nПо молба на етиопските власти анализът ще бъде извършен от френската Служба за разследване и анализ на безопасността на гражданската авиация /БЕА/. Представител на службата уточнил, че етиопските власти ще бъдат държани в течение на всички резултати от разследването.\r\nПо данни на френската телевизия Бе Еф Ем черните кутии ще пристигнат още днес в централата на БЕА, разположена край Париж, съобщи ТАСС.\r\nВчера германското Федерално бюро за разследване на авиационни катастрофи заяви, че не може да анализира черните кутии, тъй като не разполага с необходимите технически възможности.\r\nНа 10 март самолет \"Боинг 737 МАКС 8\" на етиопската авиокомпания се разби шест минути след излитане от Адис Абеба, при което загинаха всички 157 души на борда, пише БТА.", "date": "2019.03.14", "title": "Черните кутии на етиопския Боинг 737 MAX отиват във Франция"}
{"url": "https://www.dnes.bg/notifikacii/2019/03/14/vtoro-zlato-za-bylgariia-na-svetovnoto-po-shtangi-v-las-vegas.404549", "text": "България спечели втора титла в двубоя на продължаващото в Лас Вегас Световно първенство по вдигане на тежести за 17-годишни щангисти.\r\nВ категория до 102 кг Стефчо Христов грабна златото с общ резултат 315 кг. В изхвърлянето Христов не успя на старта със 140 кг, но във втория опит се поправи и с третия си осигури победа в движението със 145 кг. В изтласкването българинът записа три шампионски излизания на подиума: 160 кг, 165 кг и 170 кг, което означаваше злато и български химн за втори път в залата на Световното първенство в Лас Вегас.\n\n\r\nСтефчо Христов е представител на варненската школа с треньор Живко Николов, състезател на НСК Титан. Той е по-малкият брат на младежкия олимпийски вицешампион от Буенос Айрес 2018 Христо Христов.\n                \n                \r\nТова е второ злато за България на първенството в Щатите след като преди два дни Карлос Насар грабна титлата в кат. 73 кг с двубой 291 кг. Третият ни представител Георги Йочев се класира на пето място в кат. 89 кг\n\r\nСветовните шампиони Карлос Насар и Стефчо Христов, както и останалите от българската делегация се прибират в София тази събота, 16 март, с полет през Истанбул, който се очаква на Терминал 2 на Аерогара София в 20.25 ч.", "date": "2019.03.14", "title": "Второ злато за България на Световното по щанги в Лас Вегас"}
{"url": "https://www.dnes.bg/notifikacii/2019/03/14/zaloviha-prodavachi-na-radioaktiven-uran-cenata-2-8-mln.404550", "text": "Грузия съобщи вчера, че е задържала двама души, опитващи се да продадат за 2,8 млн. долара радиоактивен уран-238, който може да бъде използван за направа на ядрена бомба след преработка, предаде Ройтерс.\n\n\n\r\nСъобщавайки за арестите в грузинския град Кобулети на Черно море, силите за сигурност не казват дали двамата, които според съобщението били част от престъпна група, са имали купувач за урана, нито откъде са се снабдили с него, предава БТА.\n\r\n\"Обектът, иззет след обиск на задържаните, бе подложен на експертиза, която установи, че тежестта му е 40,19 грама и съдържа радиоактивен изотоп уран-238\", съобщи пред журналисти следователят от службата за сигурност Савле Мотиашвили. Той добави, че иззетото вещество представлява заплаха за живота и за здравето. Двамата заподозрени ги грози затвор от 5 до 10 г., ако бъдат признати за виновни за трафик на радиоактивни материали.\n                \n                \r\nУран-238 е най-слабо радиоактивния изотоп на урана и съставлява над 99 процента от естествения уран. Той не може да се използва за предизвикване на верижна реакция, както изисква ядреното оръжие. За тази цел се използва уран-235, посочва Ройтерс.", "date": "2019.03.14", "title": "Заловиха продавачи на радиоактивен уран, цената – $2,8 млн."}
{"url": "https://www.dnes.bg/notifikacii/2019/03/14/livyrpul-izrita-baiern-ot-shampionskata-liga.404551", "text": "Ливърпул се класира на четвъртфиналите в Шампионската лига, след като победи Байерн напълно заслужено с 3:1 насред Мюнхен в реванша. Първата среща на английската земя завърши без попадения.\n\r\nМърсисайдци откриха резултата в средата на първото полувреме, когато Садио Мане се възползва от колективната грешка в отбраната на съперника и реализира елегантно.\n\r\nШест минути преди почивката надеждата на баварците се завърна след автогола на Жоел Матип, но мераците на Байерн за пълен обрат бяха охладени от гола на Върджил ван Дайк с глава в 69-ата минута. В 84-ата минута вторият гол на Мане в мача сложи точка на спора.\n\r\nТака миналогодишният финалист Ливърпул продължава своя поход към шеста титла на Стария континент, докато за Байерн това беше първо отпадане още на 1/8-финал от 2011 година насам.\n                \n                \r\nВ другия мач от снощи Барселона се класира за 1/4-финалите на Шампионската лига, след като победи Олимпик Лион с 5:1 в реванша на стадион \"Камп Ноу\". Първата среща между двата тима завърши 0:0.\n\r\nНапук на драматичните резултати из последните мачове в турнира на богатите, каталунците не позволиха изненада в собствения си дом и хладнокръвно стигнаха до триумфа. Лионел Меси (18') донесе гола на успокоението в началото на срещата след елегантно изпълнена дузпа в стил \"Паненка\". Филипе Коутиньо (31') удвои преднината за домакините, а като за капак на всичко вратарят на Лион - Антъни Лопес получи контузия и бе принудително заменен.\n\r\nПрез втората част Люка Тусар (59') върна едно попадение. Малко по-късно обаче Меси (78') отново се разписа. В края на дувбоя Жерард Пике (81') и Усман Дембеле (86') също бяха точни за каталунците.\r\n\r\n ", "date": "2019.03.14", "title": "Ливърпул изрита Байерн от Шампионската лига"}
{"url": "https://www.dnes.bg/sofia/2019/03/14/tyrsiat-se-shofiori-vatmani-za-sofiia-srednata-zaplata-1800-lv.404553", "text": "До 100 лева бонус допълнително ще получават шофьорите на автобусите от градския транспорт на София. \n\r\nСтоличният кмет Йорданка Фадъкова вече предложи техните заплати да бъдат увеличени за втори път през тази години. \n\n\n Градският транспорт в София се оперира от 4 дружества, но и с много сериозна субсидия. Увеличението, което предлагам е второто, от февруари шофьорите получиха 10-процентно увеличение на заплатите“, обясни тя пред БНТ. \n\r\nС новия скок на заплатите средната заплата на водачите в градския транспорт ще стане около 1800 лева. \n\r\nВъпреки това в момента има нужда от допълнително 251 души, които да возят софиянци. \n                    \n                    \n                \r\n\"В процентно изражение този недостиг е 13%. По дружества недостигът е със следната структура: 116 са липсващите ватмани и шофьори на тролеи и 135 са свободните места за шофьори на автобуси\", отчете кметът. \n\r\nСпоред нея работата е много трудна, шофьорите носят голяма отговорност. \n\r\n\"Нашата политика е за използването на градски транспорт, тази година ще сме подменили 90% от автобусите, обновили сме и тролейбусният парк с почти 90 %. Освен всички останали ремонтни дейности, другата седмица предвиждаме деконструкция на трамвайната линия по улица \"Каменоделска\", каза още Фандъкова.\r\nСпоред нея обаче темата със заплатите доста се политизира.\n\r\n\"Увеличението им ще дойде от бюджета на Столична община. Икономиката на София се развива. Това е реалното увеличение на заплатите, всичко останало е подстрекаване\", коментира тя.\n\r\nПрез месец април се очаква да приключат ремонтите по \"Графа\". \n\r\n\"В проекта бяха заложени ограничители, но те предизвикват, не само по естетически причини, но и от гледна точка на безопасност проблеми. Ще трябва да съгласуваме тази промяна, моето мнение е, че тези ограничители трябва да бъдат сменени с по-безопасни\", каза още Фандъкова.", "date": "2019.03.14", "title": "Търсят се шофьори, ватмани за София... Средната заплата – 1800 лв."}
{"url": "https://www.dnes.bg/akoshtete-vqrvaite/2019/03/14/piit-za-vryzkata-s-keit-niamam-problem-s-vyzrastta.404387", "text": "Пийт Дейвидсън не се притеснява от голямата разлика в годините, която имат с Кейт Бекинсейл. Комикът е на 25 г., а актрисата - на 45 г. Той посочи, че има много известни мъже, които излизат с по-възрастни жени и никой не коментира това. Но за неговата връзка с Кейт се говори постоянно.\r\n\"Хората имат някакъв странен интерес към разликата във възрастта ни. Това не ни притеснява нас. Ако имате въпроси за връзки, в които двамата имат голяма възрастова разлика, питайте Леонардо Ди Каприо, Джейсън Стейтъм, Майкъл Дъглас, Ричард Гиър, Мик Джагър и др.\", коментира той в предаването \"Saturday Night Live\".\r\n\r\n\r\n ", "date": "2019.03.14", "title": "Пийт за връзката с Кейт: Нямам проблем с възрастта"}
{"url": "https://www.dnes.bg/stranata/2019/03/14/goliama-ot-s-golemo-selo-spipaha-piiana-shofiorka-s-4-43-promila.404581", "text": "53-годишна жена от с. Големо село е задържана от полицията в Бобов дол след тестване с дрегер за алкохол, съобщава dariknews.bg. \n\r\nУредът е отчел над 4.43 промила, което се равнява на близо литър твърд алкохол. Жената е отказала да даде кръвна проба за анализ. \r\nПо случая е образувано бързо полицейско производство.", "date": "2019.03.14", "title": "Голяма от с. Големо село - спипаха пияна шофьорка с 4.43 промила"}
{"url": "https://www.dnes.bg/sofia/2019/03/14/izgrajdat-kanalizaciia-i-podmeniat-vodoprovod-v-kv-gorubliane.404591", "text": "Стартира проект за изграждане на канализация и подмяна на съществуващ водопровод по улиците, попадащи във водосбора на Главен колектор IV в кв. \"Горубляне\". \r\nЗа последните десет години \"Софийска вода\" е инвестирала малко над 13 милиона лева, като са изградени 8 758 метра водопровод и 6 597 метра канал в квартала.\r\n ", "date": "2019.03.14", "title": "Изграждат канализация и подменят водопровод в кв. \"Горубляне\""}
{"url": "https://www.dnes.bg/obshtestvo/2019/03/14/politolog-amnistiiata-za-veroizpovedaniiata-beshe-vic.404578", "text": "Управляващите сътвориха виц. Така политологът Първан Симеонов коментира амнистията за дълговете на вероизповеданията и промяната след последвалото обществено недоволство.\n\nСпоред него действията на ГЕРБ са провокирани от усещането, че системно бъркат във важно политическо качество – да чуваш общественото мнение. Въпреки това от партията показали, че могат да поправят подобни проблеми.\r\n\"Това беше стъпка към увеличаване контрола и наблюдението върху дейността на вероизповеданията у нас, което е смислено и разбираемо, но не се прави така в чисто комуникационен план. В дните, когато се говори за данъчни, които под прикритие са играли хоро и се споменават суми като 1,50 лв., да кажеш опрощаваме 8 млн. лв. задължения - това е готов виц\", коментира политологът пред Радио \"Фокус\".\r\n                    \n                    \n                По думите му подобно нещо могат да направят хора, които нямат представа от пиар или подценяват българското общество.\r\n\"Отдавна е доказано, че в съвременната политика, в нашата част от света, понякога най-опасното е просто да допускаш грешки. ГЕРБ е отборът, който води мача, води с резултата и в такава ситуация е достатъчно да не позволяваш да ти отбележат гол, но за сметка на това ГЕРБ си вкара два автогола за последния един месец – единият беше с преференциите и другият с амнистията на дълговете на вероизповеданията. И това се дължи на това увличане, че всичко е наред и че те водят в резултата\", смята Първан Симеонов.\r\nСпоред него случващото се не е нищо ново за последните десет години, но разликата е, че тогава ГЕРБ е била в по-изгодна позиция.", "date": "2019.03.14", "title": "Политолог: Амнистията за вероизповеданията беше виц!"}
{"url": "https://www.dnes.bg/sofia-film-fest/2019/03/14/izkustvoto-da-namirash-pari-producentyt-nik-pauyl-na-sff.404570", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Продуцентът Ник Пауъл е начело на Международното жури на 23-тия \"София Филм Фест\". В началото на 70-те години, заедно с британския бизнесмен Ричард Брансън, Ник Пауъл създава \"Virgin Records\".\n\r\nЗвукозаписната компания само за 10 години се превръща в световен конгломерат. В началото на 80-те продава акциите си в нея. Основава компанията \"Palace Pictures\", която изключително бързо се налага във филмовата индустрия.\n\r\nНик Пауъл е изпълнителен продуцент на над 60 заглавия, много от които носители на престижни награди, сред които и \"Оскар\".\n\r\nОбщо 12 заглавия влизат в надпреварата в международния конкурс на \"София Филм Фест\". Сред тях и 2 български филма – \"Прасето\" на Драгомир Шолев и \"Снимка с Юки\" на Лъчезар Аврамов. Измежду тях Ник Пауъл и останалите членове на журито трябва да изберат най-вълнуващата продукция.\n                    \n                    \n                \r\n\"Аз съм много широкоскроен човек, който иска Великобритания да остане в европейското семейство. Искам да гледам интересни филми с интересни истории за светове, които не познавам. Или за такива, които познавам, но разказани по свеж начин. Искам истински персонажи, които са такива дори във фантастични ситуации. Искам да им вярвам като хора. Няма нещо, което да не искам да видя. Е, освен може би порнография в 9 сутринта\", сподели Ник Пауъл.\n\r\nПоследният филм, на който Ник Пауъл е изпълнителен продуцент, е \"Върба\" на работещия в САЩ македонец Милчо Манчевски. Признава, че има афинитет към европейското кино.\n\r\n\"Много неща в Холивуд ме притесняват. Пак казвам – аз съм доста широкоскроен. Мога да гледам екшъни, драми, всичко. Стига да е свежо и интересно. На киното трябва да се гледа като на приобщаваща медия, не изключваща. Не като на такава, в която определен тип кино не се счита за кино. Намирам това за лош подход. Когато гледах селекцията за \"Оскарите\", защото аз гласувам за тях, се впечатлих от чужедстранните филми. Бяха много по-добри от англоезичните. Това бяха най-вълнуващите продукции\", посочи режисьорът.\n\r\nА продуцентството британецът определя като редене на пъзел.\n\r\n\"Парите обикновено не са мои. Моята работа е да събера филма – от писането на сценария до привличането на талантлив екип пред и зад камера. Когато съм свършил всичко това, събирам парите за филма. Често работя с режисьори, които правят дебютните си пълнометражни филми. Търся хора с оригинално мислене в киното, но и с майсторство в занаята. Рядко се срещат такива, които притежават и двете. Трябва да ги откривам рано – в късмотрежани филми, в малките киносалони, дори в телевизията. Точно затова обичам късометражната програма на филмовите фестивали\", отбеляза Пауъл пред .\n\r\nВъпреки че е изпълнителен продуцент на близо 60 филма, Ник Пауъл не възнамерява да сяда на режисьорския стол.\n\r\n\"Абсолютно не! Виждам с колко блестящи режисьори работя. Ако аз правя филм, мисля, че ще се получи добре, но не искам просто \"добри\" филми. Аз имам ум, който има навика да се разтяга в различни посоки, а великите режисьори са напълно фокусирани върху конкретния филм. Обичам да подкрепям хората, които имат естествени способности. Единственото общо помежду ни е, че и аз умея да разказвам истории. Винаги се притеснявам, когато се озова в бар със сценарист или режисьор, който не може да разказва истории. Ако не може да ме грабне в бара, какъв е шансът му в киното?!\", изтъкна Ник Пауъл.\n\r\nПрез 2018 година Ник Пауъл се отказва от поста директор на прочутото Национално училище за кино и телевизия в Обединеното кралство. Докато го ръководи, филмите на студентите получават многобройни номинации за \"Оскар\" и наградите на БАФТА. В момента концентрира усилията си върху това да управлява \"Scala Productions\". А във визитката му можем да видим филми като носителя на \"Оскар\" \"Играчка плачка\", \"Абсолютно начинаещи\" на Джулиън Темпъл, който ще видим на \"София Филм Фест\", \"Backbeat\" на Иън Софтли, \"Неоновата библия\" на Терънс Дейвис, дебютът на Шейн Медоуз \"Twenty Four: Seven\", номинираният за \"Оскар\" и спечелилият \"Златен глобус\" \"Little Voice\" на Марк Хърман, \"Last Orders\" на Фред Шепизи, \"Дами в лилаво\" на Чарлс Данс, както и \"Brimstone\" на Мартин Кулховен с Гай Пиърс, Дакота Фанинг и Кит Харингтън, представен премиерно на кинофестивала във Венеция през септември 2016 година, а след това показан в Торонто и Лондон.\n\r\n\r\n ", "date": "2019.03.14", "title": "Изкуството да намираш пари: Продуцентът Ник Пауъл на СФФ"}
{"url": "https://www.dnes.bg/obshtestvo/2019/03/14/preizchisliavane-na-pensiiata-samo-s-edno-zaiavlenie.404586", "text": "Личната пенсия ще може да се преизчислява служебно, ако пенсионерът натрупа стаж или стаж и осигурителен доход след пенсионирането си. Това предвиждат промени в Наредбата за пенсиите и осигурителния стаж, пуснати за обществено обсъждане.\r\nС тях се намалява административната тежест за гражданите при преизчисляването на пенсиите им, като това ще става с подаването ежегодно само на едно заявление, предаде \"Труд\".\n\r\nНационалният осигурителен институт вече ще връчва електронно разпореждания, свързани с пенсиите, гласи друга промяна.\n\r\nВъзрастните хора могат да посочат в НОИ лична платежна сметка, по която да им превеждат отпуснатата пенсия. Досега в наредбата беше записано, че може да се декларира само лична банкова сметка.\n                    \n                    \n                \r\nДруга новост касае пенсиите, отпуснати след 31 декември 2018 г., когато осигурителният доход на лицето след 31 декември 1999 г. е за период, по-малък от 36 месеца. В този случай при изчисляване на индивидуалния коефициент ще се взема и последният осигурителен доход преди 1 януари 2000 г. за период, допълващ периода от 36 месеца.\n\r\nНаредбата предвижда още да се отпускат наследствени пенсии за военна инвалидност на родителите на курсантите и школниците, починали по време на обучението си. Право на такава ще имат и родители на военнослужещи, загинали при изпълнение на военна служба в операции или мисии извън територията на страната.\n\r\nСоциалното министерство предлага и промени в наредбата за обезщетенията за безработица. Съгласно тях при определяне на правото на обезщетение ще се зачита както стажът, придобит по международни договори, по които България е страна, така и по законодателството на друга държава членка по силата на европейските регламенти за координация на системите за социална сигурност.", "date": "2019.03.14", "title": "Преизчисляване на пенсията - само с едно заявление "}
{"url": "https://www.dnes.bg/technology/2019/03/14/shte-vryshta-li-pari-na-reklamodatelite-facebook.404587", "text": "Социалната мрежа Facebook претърпя един от най-разпространените и постоянни сривове на системата си, след като потребителите в целия свят не можеха да получат достъп до социалните си мрежи и услуги - от Instagram до Messenger, в голяма част от вчерашния ден.\r\nСпоред Downdetector - сайтът, който обявява проблеми с приложения и сайтове, абонатите на социалните мрежи на Facebook са имали проблеми с логването или опресняването на лентата със съобщения. В Европа проблемите започнаха след 18ч. българско време в сряда вечерта.\r\nОт около вечерните часове в София потребителите успяваха частично да заредят страниците си или изобщо не можеха да видят съдържание, придружено от съобщение, че е станала грешка. Засегнатите региони включват района на Ню Йорк, части от Калифорния и региона на Сиатъл, според Downdetector. Други проблемни места са Япония, Филипините, Перу и големите градове в Австралия, както и голяма част от Европа.\r\n                    \n                    \n                Няколко маркетолози съобщиха, че системата за закупуване на реклами във Facebook също не работи. В нощните часове Facebook заяви, че все още проучва цялостното въздействие, „включително възможността за възстановяване на суми за рекламодателите“.\r\nПродажбите на реклами са живителната сила на компанията, а подобни постоянни трудности могат да бъдат скъпи. На база прогнозите за приходите от продажби през 2019 г. Facebook Inc. ще генерира средни дневни приходи от около 189 млн. долара, коментира Bloombeeg.\r\nПотребителите са имали затруднения не само с Facebook, но и с платформата за споделяне на снимки Instagram, инструментите за съобщения Messenger и Whatsapp и устройствата за виртуална реалност Oculus. Instagram обаче възстанови услугата си през нощта, поясни услугата в официалния си профил в Twitter.\r\nНякои потребители са получили съобщение, показващо, че Facebook е в режим на поддръжка. „Знаем, че някои хора в момента имат проблеми с достъпа до семейството от приложения на Facebook. Ние работим за разрешаването на проблема възможно най-скоро“,  заяви говорител на Facebook.\r\n\r\n \r\n \r\n ", "date": "2019.03.14", "title": "Ще връща ли пари на рекламодателите Facebook?"}
{"url": "https://www.dnes.bg/stranata/2019/03/14/psihichno-bolen-opita-da-krade-tok-podpali-cial-blok.404582", "text": "23-годишен с психични проблеми подпали цял жилищен блок в Кюстендил. \n\r\nПо чудо десетки семейства се разминаха само с уплаха, опушени стени и адска миризма.\n\r\nИнцидентът е станал във вторник малко след 20 часа. Тогава е пламнало електрическото табло и цялото стълбище на блок №2, намиращ се на улица \"Демокрация\", на пъпа на Кюстендил. \n\r\nПо това време всички обитатели на блока били в домовете си, когато усетили адска миризма. \n\r\n\"Някой от съседите е подал сигнал на тел.112. Не ни се мисли какво можеше да стане. Целият блок е газифициран. Всичко можеше да избухне\", коментира възрастна жена, живееща в същата жилищна сграда пред \"Монитор\".\n                    \n                    \n                \r\nСпоред нея най-вероятно 23-годишният Иван Цветков се е опитвал да краде ток.\n\r\n\"Това момче живее само в апартамент на първия етаж. Миналата седмица го бяха хванали отново да краде ток. Когато пристигнаха криминалистите казаха, че имало някакви поставени жици, които най-вероятно са негово дело\", обяснява притеснена кюстендилка, пожелала анонимност от страх за живота си.\n\r\nИван Цветков не веднъж заплашвал съседите си със саморазправа. На няколко пъти те са подавали сигнали до институциите, но без резултат.\n\r\n\"Това момче живее при нечовешки условия. През зимата се отоплява на ютия и на готварска печка. Да не говорим, че слагаше клечки от кибрит в ключалките на вратите само и само да ни създава проблеми. Просто вече не се издържа. Заплашва ни постоянно. Преди време е настаняван за лечение, но после пак е пуснат да се прибере. \r\nТрябва ли да стане някоя трагедия, да изгорим като пилци, за да се вземат някакви мерки\", гневяха се кюстендилци.\n\r\nВ продължение на едно денонощие десетки семейства, сред които възрастни хора и малки деца, са останали на тъмно и студено заради липсата на електричество. Не е ясно и кога ще бъде пуснат тока с оглед на изцяло унищоженото електрическо табло.\n\r\n\"Настояваме държавата да се намеси. Оказва се, че не се полагат необходимите грижи за психично болните и те са на свобода. В близост до всички нас и опасни за обществото. Трябва ли да се стигне до някоя трагедия, за да бъде настанено за лечение това момче, което видимо не е добре психически и създава редица проблеми на всички нас\", твърдят още съседите на Иван.", "date": "2019.03.14", "title": "Психично болен опита да краде ток, подпали цял блок"}
{"url": "https://www.dnes.bg/obshtestvo/2019/03/14/sled-vlojeni-miliardi-idva-li-kraiat-na-programata-na-boeing-737-max-8.404560", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСамолетната катастрофа с Boeing 737 MAX 8 на Етиопските авиолинии изкара на преден план взаимодействието между уменията на пилота и автоматизацията на машината. В крайна сметка тези самолети бяха приземени в цяла Европа и в САЩ до изясняване на причините за двете идентични катастрофи в последните 6 месеца.\r\n\"Тези катастрофи навярно няма да сринат имиджа на компанията. Това не е прецедент, тъй като и преди е приземяван самолет на  Boeing, посочи водещият на \"Авиошоу\" по Bulgaria ON AIR Александър Богоявленски.\r\nТой припомни как преди десетина години друг модел на Boeing също беше приземен и то за близо 40 дни, поради проблем със самовъзпламеняване на литиево-йонни батерии. Тогава обаче всичко се размина без жертви.\n                    \n                    \n                \r\n\"Имиджът на Boeing пострада сериозно, има откази от направените поръчки. Към момента 5111 самолети MAX 8 са поръчани, като това е най-популярният модел в момента по отношение на продажбите. Предстои да видим какъв ще бъде икономическия ефект\", подчерта Богоявленски. . \n\r\nПо думите му над 90% от обучението на екипажа в днес преминава в симулатори, но те са достатъчно съвършени, за да запознаят пилота с действителността. \n\r\n\"Има много признаци да мислим, че инцидентите с Boeing са еднотипни. Оказва се, че има несъответствие между възможностите на машината и уменията на пилота. Въведено е допълнително обучение на пилотите с автоматиката на машината. Но явно не е било достатъчно. Самолетният транспорт е доказан като най-безопасния\",  гл. ас. по безопасност на полетите в ТУ-София инж. Марин Петров.\n\r\nПо думите му в този самолет има много нововъведения, но явно има несъответствие между възможностите на машината и уменията на пилота. \n\r\nПрекалено много инвестиции са дадени за създаването на този самолет, така че едва ли програмата по производството му ще бъде прекратена, заяви още Петров. Думите му бяха подкрепени и от Александър Богоявленски, който посочи, че в програмата за създаване на Boeing 737 MAX 8 са вложени огромни пари и затова няма как тя просто да бъде прекратена.", "date": "2019.03.14", "title": "След вложени милиарди: Идва ли краят на програмата на Boeing 737 MAX 8?"}
{"url": "https://www.dnes.bg/notifikacii/2019/03/14/predizvestena-tragediia-niakolko-pilota-syobshtavat-che-boeing-737-e-opasen.404576", "text": "Оказва се, че проблемите свързани с Boeing 737 MAX не са новост. Данни, че нещо не е наред с електрониката на самолета е имало още преди да се случи трагедията с полета на Етиопските авиолинии, а и дори преди разбиването на машината на Lion Air. \n\n\n\r\nВ своите доклади след полетите си двама американски пилоти съобщили, че проблем с автопилота е накарал самолетите им рязко да се наклонят с носа надолу и да започнат да губят височина.\r\nДокладите са разсекретени миналата година, като не се споменава нито маршрута на самолетите, нито имената на пилотите или авиолиниите.\r\nЗа първия инцидент главният пилот съобщава, че секунди след като включил автопилота, помощник пилотът му съобщил, че се снишават. Думите му са потвърдени от смразяващ запис, на който се чува гласът на един от мъжете, изпаднал в паника. Той крещял: \"Не падай! Не падай! Не падай!“\r\n                \n                \"И двамата си мислехме, че трябва да се обърне внимание на проблема, тъй като от доста време Boeing 737 MAX предизвиква притеснение\", пишат в заключението си пилотите.\r\nВторият инцидент е подобен. Секунди след като автопилотът е включен, носът на самолета се наклонява напред и започва да се спуска. Той пада с близо 450 метра на минута. И тук автопилотът е изключен и самолетът започва да се изкачва обратно към нормалната си височина.\r\nВ доклада си, помощник пилотът пише, че \"не може да се сети за причина, която би накарала машината да пропадне толкова агресивно“.\r\nИнтересното е, че доклада след катастрофата на полета на Lion Air  посочва, че пилотът няколко пъти е подал сигнал, че самолетът се е наклонил с носа надолу преди да падне в морето.\r\nПричината за падането на етиопския Boeing 737 MAX все още не е ясна. \r\n ", "date": "2019.03.14", "title": "Предизвестена трагедия: Няколко пилота съобщават, че Boeing 737 е опасен"}
{"url": "https://www.dnes.bg/cars/2019/03/14/formula-1-zagubi-legendarniia-direktor-charli-uaiting.404584", "text": "Три дни преди началото на новия сезон във Формула 1, световният шампионат остана без своя директор на състезанията. На 66 години в Мелбърн внезапно почина Чарли Уайтинг, човекът, когото зрителите виждаха да дава старта на всяка една надпревара от над 20 години насам.\r\nФИА потвърди смъртта на Уайтинг, а причината е белодробна емболия, съобщава .\n\r\nУайтинг зае поста директор на състезанията във Формула 1 през 1997 година, като отговаряше и за подобряване на безопасността. Точно той беше движещата сила в налагането на системата Halo за началото на миналия сезон.\n\r\nУайтинг влиза във Формула 1 през 1977 година като механик в Hesketh, след това се мести в Brabham, където стига до главен механик и има важна роля за спечелването на двете титли на Нелсон Пикет с тима през 1981 и 1983 година. Уайтинг остава в тима до 1988, когато Бърни Екълстоун го продава и след това преминава във ФИА.\n                    \n                    \n                \r\nПрезидентът на ФИА Жан Тод нарече Уайтинг \"страхотен директор на състезанията, централна фигура във Формула 1, верен приятел и харизматичен посланик на спорта\".\n\r\nОт ФИА все още не са съобщили кой ще поеме функциите на Уайтинг този уикенд, както и в хода на предстоящия сезон, който започва с Гран при на Австралия в неделя.", "date": "2019.03.14", "title": "Формула 1 загуби легендарния директор Чарли Уайтинг"}
{"url": "https://www.dnes.bg/sofia/2019/03/14/slavcho-velkov-ne-napuska-ns-stava-syvetnik-na-ninova.404602", "text": "Червеният депутат Славчо Велков, който хвърли оставка като депутат, отрече да има политически подтик в решението му. Той разясни и че не напуска парламента, а ще бъде личен сътрудник и съветник на лидерката на БСП Корнелия Нинова.\n\n\r\nВ началото на днешното пленарно заседание парламентът гласува оставката на Славчо Велков. Като мотив за напускането на Народното събрание той посочи влошеното си здравословно състояние и необходимостта от възстановяване.\n\r\n\"Имам нужда от възстановяване, но до есента ще бъда във форма и очаквам да бъда вкаран отново в игралното поле. Няма политически подтик, с Нинова сме беседвали, тя е наясно. Оставката за мен не означава напускане, тя означава оставане, тъй като аз ще бъда тук като личен сътрудник и съветник на Нинова по въпросите на националната сигурност и специалните служби\", обясни вече бившият соцдепутат.\n                    \n                    \n                \r\nТой добави и че следващият в листата, който ще заеме неговото място, е Георги Вергиев. Според Велков е вероятно той да заеме и мястото му в парламентарните комисии, в които е член и зам.-председател.\n\r\nСлавчо Велков благодари и за добрите на думи по негов адрес от страна на \"Воля\" и шеговито изрази надежда, че напускането на парламента на партията на Марешки не е свързано с неговата оставка.", "date": "2019.03.14", "title": "Славчо Велков не напуска НС, става съветник на Нинова"}
{"url": "https://www.dnes.bg/stranata/2019/03/14/desetoklasnichka-namushka-syuchenichka-prati-ia-v-speshnoto.404611", "text": "След като ученички се биха в Габрово и Ловеч, а в един от инцидентите се включи и преподавател, отново случай на насилие в училище.\r\nПловдивската районна прокуратура разследва случай на спречкване между две ученички.\n\nВ полицията била получена информация, че десетокласничка от пловдивска гимназия е приета в спешен кабинет с порезна рана на гърба. След преглед тийнейджърката е оставена под лекарско наблюдение без опасност за живота.\r\nПри проверката е установено, че нараняването тя получила от своя съученичка, нанесла й удар с остър предмет в коридора на учебното заведение, пише \"24 часа\".\r\nОбразувано е досъдебно производство за нанасяне на лека телесна повреда по хулигански подбуди. Работата по изясняване на причините и обстоятелствата около случилото се продължават разследващи и инспектор \"Детска педагогическа стая\" от районното управление.\r\n ", "date": "2019.03.14", "title": "Десетокласничка намушка съученичка, прати я в спешното"}
{"url": "https://www.dnes.bg/sofia/2019/03/14/noshtniiat-transport-v-sofiia-ostava-cenata-na-bileta-syshto.404608", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Цената на билета на градския транспорт в София няма да поскъпва, няма да бъдат разреждани и линии, увери столичният кмет Йорданка Фандъкова. \nОтмяна на нощния транспорт не се обмисля. Фандъкова изтъкна, че решението е взето на база на необходимостите и развитието на града, но може да се коментира по какъв начин той ще бъде гарантиран.\r\n\"Предстои да се види дали ще се предлага на външен оператор, дали дружествата ще се справят с налични шофьори да обезпечат тези линии\", обясни кметът.\r\nТя уточни, че линиите от нощния транспорт са били въведени експериментално и ще се анализира дали те са най-правилните, предаде \"Фокус\".\r\n                    \n                    \n                Фандъкова коментира предстоящото прекратяване на концесиите на някои от линиите в София, като посочи, че това е един от проблемите.\r\n\"Моето усилие през всичките тези години е да можем да предоставяме услугата обществен транспорт с възможностите на общинските дружества. Дали това ще е възможно в бъдеще, предстои да видим, и то ще е на база на привличането на шофьори“, каза още столичният кмет.\r\n \r\n ", "date": "2019.03.14", "title": "Нощният транспорт в София остава, цената на билета - също"}
{"url": "https://www.dnes.bg/usa/2019/03/14/6-kurshuma-v-tialoto-na-frank-kali-bos-na-klana-gambino.404629", "text": "Шест куршума влизат в тялото на 53-годишният Франческо Кали, познат като \"Франко бой“ пред дома му Ню Йорк. След това убиеца прегазва трупа му с пикапа си и изчезва. \r\nТози кървав акт слага край на три десетилетия мир между мафиотските кланове в Ню Йорк и най-вероятно ще разпали нова война, тъй като сега Гамбино трябва да отмъстят.\r\n35 години минават от последното убийство на мафиотски бос в Ню Йорк. През 1985 година Джон Готи поръчва убийството на Пол Кастелиано.\r\n\"Дори Готи имаше по-голямо уважение към жертвата си, направи го извън Манхатън“, казва източник на New York Post.\r\nСпоред свидетели на случката, Франческо бил застрелян пред дома си, а съпругата и децата му били вътре. Едно от тях изхвърчало на улицата, крещейки \"Татко! Татко!“, паднало до трупа и се разплакало. Съпругата му крещяла по телефона: \"Защо линейката не идва?! Той не диша!“\r\n                    \n                    \n                Полицията почти веднага реагирала на обаждането на 911. Откриват Кали с шест огнестрелни рани, но все още с капка живот у него. Мафиотът издъхва малко по-късно в болницата. Разследване ще покаже, дали Франко Бой е поръчан от един от петте клана в Ню Йорк или е убит от човек, действал самостоятелно.\r\nФранческо Кали поема клана Гамбино през 2015 година, когато Доменико Кефалу се оттегля.Той е женен за племенницата на Пол Кастелиано и вадел парите си главно от трафик на хероин. Задържан е само веднъж – през 2008 г. и е прекарал едва 16 месеца в затвора.\r\nСпоред  New York Post, полицията твърди, че Франческо Кали бил \"старомоден, тих бос“.  В началото на кариерата му са го описвали като \"изгряващата звезда на американската мафия“.\r\n ", "date": "2019.03.14", "title": "6 куршума в тялото на Франк Кали, бос на клана Гамбино "}
{"url": "https://www.dnes.bg/obshtestvo/2019/03/14/radev-s-vyprosi-visok-bvp-no-zashto-horata-ne-go-useshtat.404583", "text": "\nПрезидентът Румен Радев заяви, че никоя икономика не може да бъде успешна, ако държавата не създаде необходимата благоприятна среда, както и държавното управление не може без силна икономика.\r\n\"Времето пред нас неумолимо изтича. Икономиката ни е поставена пред  редица сериозни предизвикателства - и във вътрешен, и особено в глобален  план. Тя трябва да се преструктурира и затова е дошло време за важни  решения със стратегически хоризонт\", изтъкна държавният глава, който участва в кръгла маса по темата.\r\nСпоред Радев, когато говорим за реално състояние и проблеми на икономиката, е важно с кого, как и кога се сравняваме.\r\n                    \n                    \n                \"Дали с България от преди 30-20 или 10 години, дали с постиженията на предишните управляващи, дали с държавите от Субсахарска Африка, с нашите съседи или Централна и Източна Европа. Дали ще сравняваме България на днешния ден с това, което ни очаква като мащабни промени и образ на икономиката в един глобален план и разбира се, каква е нашата готовност за тези процеси, които предстоят“, посочи държавният глава.\r\nСпоред президента най-важното в процеса на изграждане на силна, конкурентоспособна и устойчива икономика е откровеният и навременен диалог между всички участници.\r\n\"Най-вероятно е да чуем министрите да говорят за висок ръст на икономиката, за висок БВП - и те ще имат своите основания да го направят. Но в същото време стои другият тежък въпрос - защо този висок ръст не може да се усети от мнозинството граждани като доходи, качество и стандарт на живот, инфраструктура, качествено здравеопазване, образование\", коментира Румен Радев. Той постави и въпроса достатъчен ли е този темп на икономически растеж, като добави, че дистанцията между нас и страните от Централна и Източна Европа се увеличава.\r\nРадев засегна и темата за чуждестранните инвестиции, като определи като добра новина нарастването им с 10 процента тази година, но коментира, че най-важно е да се види каква е структурата им, защото само тези в индустрията могат да гарантират устойчив икономически темп на развитие.\r\n\"Важно е и да обсъдим кои са факторите, които отблъскват чуждестранните инвестиции\", добави Румен Радев. Като актуален той определи въпроса дали не продължаваме да опитваме да ги привличаме с фактори, имали значение преди години - като ниски данъци, ниско платена работна ръка.\r\nПрезидентът очаква и обсъждането на въпроси като какъв е делът на производствата с ниска добавена стойност, на иновативните предприятия, както и дали фирмите у нас са равнопоставени, когато става въпрос за достъпа до еврофондове и обществени поръчки. Дали бизнесът е доволен от качеството и предвидимостта на законотворческия процес, президентът определи като много важен въпрос,предаде БТА.\r\nРадев коментира също, че икономиката е все по-голям заложник на демографията. Изчерпана ли е тя откъм човешки ресурси и технологии, готови ли сме за големите предизвикателства на бъдещето, постави още въпроси президентът.\r\nСпоред вицепремиера Томислав Дончев големият въпрос за българската икономика е как да мигрира до ново еволюционно стъпало, защото ръстът на разходите за труд е по-висок от ръста на Брутния вътрешен продукт и след 4-5 години ниската цена на труда няма да е конкурентно предимство.\r\nВисоката добавена стойност, иновациите, дигитализацията и икономиката, базирана на знанието, е следващото еволюционно стъпало на икономката, посочи Дончев. Всяка държавна намеса в икономиката има тъмна и светла страна, защото тя е добра за предприятията, на които се помага, но изкривява пазара, каза той.\r\nЗа нас свободното движение на хора и стоки може да е със знак плюс, защото повишава експортните ни възможности и със знак минус, защото е причина за тежката демографска ситуация в страната, посочи Дончев.\r\nСпоред него два са начините за по-добро благосъстояние - първото е икономиката да произвежда повече и втората - как се разпределя националното богатство, защото сега това богатство е нерентабилно разпределено.\r\nПравителството поддържа стабилна фискална позиция като основа за конкурентоспособност на икономиката, каза по време на форума финансовият министър Владислав Горанов.\r\nПрез следващите няколко месеца нашите усилия ще са насочени за успешното завършване на проекта за установяване на тясно сътрудничество с ЕЦБ по отношение на банковия надзор и едновременно с това и кандидатстване, и надявам се включване, на българския лев във валутно обменния механизъм на еврото, посочи Горанов.\r\nСпоред него това се предпоставки за подобряване на инвестиционния климат и на позицията на България в рамките на ЕС.", "date": "2019.03.14", "title": "Радев с въпроси: Висок БВП, но защо хората не го усещат?"}
{"url": "https://www.dnes.bg/obshtestvo/2019/03/14/prezidentyt-biznesyt-da-si-plashta-danycite-da-vlaga-v-horata.404630", "text": "Бизнесът трябва да си плаща данъците, да не генерира сива икономика, да не мами, да работи в рамките, които държавата е определила. Това заяви президентът Румен Радев при закриването на кръгла маса за икономиката.\r\n\"Бизнесът да не търси лесния начин за постигане на резултат и да не корумпира администрацията, а да развива конкурентоспособност, да развива човешкия капитал, да влага в своите служители по отношение на образование\", посочи президентът.\r\nСпоред него фирмите ни трябва да работят повече за самореклама, защото имат наистина прекрасно и производство и услуги.\r\nПрезидентът призова преди да привличаме работници отвън, да задържим българите да не напускат страната и да създаваме добри условия да остават в България.\r\n                    \n                    \n                \"Като краен участник в законотворческия процес, дори и с риск да стана \"шампион\", ще продължа да бъда бариера за лобистко законодателство,  което е във вреда на българския бизнес, чрез налагане на вето и сезиране  на Конституционния съд\", заяви държавният глава. Той се ангажира да  организира срещи и дискусии, на които да се набелязват решенията за  проблемите на икономическия сектор и на бизнеса.\r\nПрезидентът призова за еднакъв достъп до обществени поръчки за всички  фирми, а не само на определен кръг от тях, и за финансова дисциплина. \"Това означава да се проследи ефективността на всеки един лев от  публичния ресурс - от разписването на бюджета до реденето на павета на \"Граф Игнатиев\", заяви той.\r\nРумен Радев посочи, че ако се \"наливат\" обществени ресурси в проекти, без накрая да се констатира  високо качество, това може да е индикатор за три проблема – наличие на  корупция или непрофесионална администрация, или мързелива администрация,  която се приема за несменяема.\r\n\"Трябва да изискваме високо качество,  защото то е нашият атестат за нивото на амбициите ни за бъдещето на  държавата ни, за образа ни пред света\", допълни Радев.\r\n \r\nПо думите му хората и бизнесът в България загубиха доверие в българската  антикорупционна система. Според него пример  за това е оживлението, предизвикано у нас от новината Лаура Кьовеши да  стане европейски главен прокурор. Ако под давлението на чужди служби в  България се разкрият крупни корупционни схеми и се стигне до ефективни  присъди, ако това се случи отвън, а не отвътре, това ще означава, че  България е капитулирала пред корупцията, каза Румен Радев.\r\n \r\nСлед като в началото на конференцията президентът подчерта значението на  диалога за икономическия растеж между държавата, бизнеса, образованието  и науката, в заключителното си изказване Румен Радев подчерта и  важността от ясни процедури и правила, които всеки един от тези  участници да очаква. \"Всяко разминаване в комуникацията и  взаимодействието рано или късно води до катастрофа\", посочи държавният  глава.\r\n\r\n \n\r\n \r\n ", "date": "2019.03.14", "title": "Президентът: Бизнесът да си плаща данъците, да влага в хората!"}
{"url": "https://www.dnes.bg/evroizbori-19/2019/03/14/noviiat-systav-na-cik-iasen-do-dni.404633", "text": "\nПравната комисия в парламента изслуша кандидатите за членове за нова Централната избирателна комисия.\n\r\nОбщият им брой е 20. \n\n\n ГЕРБ има 7 членове в новата комисия, БСП - 6, по двама - \"Обединени патриоти\" и ДПС, а по 1 член ще имат \"Воля\", \"Реформаторския блок\" и бившата коалиция около евродепутата Николай Бареков.\n\r\nОт предложенията, които бяха направени става ясни, че ГЕРБ подменя половината си членове, а БСП остава само един от досегашните си.\n\r\nГЕРБ предлага за председател на ЦИК съдия Стефка Стоева от Върховния Административен съд, а за нови членове - говорителя на комисията Александър Андреев, Мирослав Джеров и Димитър Димитров, предложен от Асоциацията на политолозите в България. Партията запазва Георги Баханов, Йорданка Ганчева и Мария Бойкинова.\n                    \n                    \n                \r\nОт \"Обединени патриоти\" предлагат за зам.-председател доц. Таня Йосифова и за член Бойко Арнаудов.\n\r\nБСП запазва единствено Наталия Цанева от досегашните си членове в ЦИК. Останалите петима са Николай Николов, Силва Дюкенджиева, Силвия Стойчева, Цветанка Георгиева и Емил Войнов. \n\r\nДПС ще запази досегашните си двама от трима членове в ЦИК - Севинч Солакова за секретар и Ерхан Чаушев за член.\n\r\nОт \"Воля\" предлагат Кристина Стефанова, от Реформаторския блок - Ивайло Ивков, а коалицията около Николай Бареков - Катя Иванова \n\r\nБСП обявиха, че ще представят кандидатите си в Правната комисия, но няма да се явят в парламента, за да ги подкрепят. Мандатът на сегашната Централна избирателна комисия изтича на 21 март.", "date": "2019.03.14", "title": "Новият състав на ЦИК ясен до дни"}
{"url": "https://www.dnes.bg/obshtestvo/2019/03/14/moldovskite-turisti-u-nas-vse-poveche-vsiaka-godina.404620", "text": "Забележителен туристически интерес към България отчетоха премиерът Бойко Борисов и президентът на Молдова Игор Додон. \r\nПрез 2015 г. той е нараснал с около  29,3% спрямо 2014 г. През 2016 г. увеличението е с нови 10% спрямо 2015  г. През 2017 г. нараства с още 16,8% и достига 209 000 туристи. Днес  Република Молдова заема 10-11 място по брой чуждестранни туристи,  посетили България, съобщиха от правителствената пресслужба.\n\r\nБългарският премиер заяви, че българската диаспора в Молдова, която е  втората по-големина след тази в Украйна, е мост в отношенията между  двете държави. \"Това допълнително отваря възможностите за двустранни  контакти и сътрудничество между страните ни\", посочи още  министър-председателят. Двамата разговаряха в рамките на Седмия глобален Бакински форум.\r\n                    \n                    \n                Борисов подчерта, че има добър потенциал за по-нататъшно развитие на икономическите връзки. Той подчерта, че асортиментът от стоки, изнасяни на българския пазар, е много разнообразен и прикани молдовските предприемачи да бъдат още по-активни. \"Нашият пазар може да приеме дори по-широк спектър от стоки, особено в  хранително-вкусовата промишленост\", каза още премиерът.\n\r\nПо време на срещата министър-председателят Бойко Борисов и президентът на Молдова Игор Додон обсъдиха и възможността съвместни предприятия в Молдова да спомогнат за по-ниска себестойност и по-ниски транспортни разходи за реализация на продукцията. \"Нужно е прагматично отношение на всякакво ниво у нас към тази страна, която се променя пред очите ни\", посочи още българският премиер.", "date": "2019.03.14", "title": "Молдовските туристи у нас все повече всяка година "}
{"url": "https://www.dnes.bg/mish-mash/2019/03/14/ekstravagantnata-zlatna-mladost-na-eva-ionesko.404640", "text": "\n\r\nДансингът на легендарният клуб \"Ла Палас“ в Париж през 70-те и 80-те е приютявал някои от най-големите икони в изкуството. Там вечерите си прекарват Карл Лагерфелд, Анди Уорхол, Мик Джагър и още куп знаменитости.\r\nЦветен, екстравагантен, с неповторим стил. Точно такъв е представен \"Ла Палас“ във филма \"Златна младост“ на режисьора Ева Йонеско. А неговият дансинг е мястото, където се ражда звездата на младата Роуз. Сираче, което заедно с гаджето си Мишел купонясва почти всяка вечер. Там те срещат Люсил и Юбер – бохемска двойка на средна възраст, живееща в огромна къща извън Париж, която им показва какво е истински разюздан живот.\r\n                    \n                    \n                Те се обичат и творят, взимат огромно количество наркотици, правят секс и дори се женят в една от най-алтернативните сватбени сцени в историята на киното.\r\nВсъщност, историята на Роуз е вдъхновена от истински събития. И то не на кой да е, а на самата Ева Йонеско.  А в ролята на първата й голяма любов се превъплъщава собственият й син - Лукас Йонеско.\r\n\"Първоначално категорично отказах да участвам във филма. Все пак става въпрос за първото гадже на майка ми. - каза Лукас пред публиката на София Филм Фест. - Но после помислих и реших, че всъщност може да се окаже интересна възможност“  Майка му дори му дава истинските дрехи, които нейната първа любов е носила през онзи период.\r\nПред изпитание е изправена и изгряващата актриса Галатеа Белуги. Тя трябва да влезе в кожата на Роуз.\r\n\"Страхувах се, защото трябваше да изиграя младата Ева пред самата нея. Доста е трудно да влизаш в ролята на човек, който стои пред теб. Но тя беше страхотна. Напътстваше ме и ми даваше съвети“, разказва Белуги.\r\nКогато гледаш \"Златна младост“, неизменно изниква въпросът простена ли е глупостта на младите? Роуз е едва на 17. Не ходи на училище, а заедно с Люсил и Юбер не спят с дни.\r\n\"Времената много са се променили от тогава до сега, обяснява Лукас. - Родителите ни са живеели на принципа, че утре може и да няма. Купонясвали са като луди, докато могат. Живеели са си живота. Сега не е така. Ако сме на парти два дни поред, започваме да се изморяваме, да търсим време да си починем. Начинът, по който виждаме света се е променил изцяло.“\r\nНай-голямо влияние върху младежите във филма оказва Люсил, изиграна от прекрасната Изабел Юпер. Може да се каже, че това е една от най-добрите й роли в последно време. Люсил се вживява в ролята на меценат на младия Лукас. Поръчва му да й нарисува портрет, а по-късно му осигурява и бъдеще като художник.\r\n\"Беше голяма чест да играя рамо до рамо с Изабел Юпер“, споделя Галатеа Белуги. \r\n\"Мен първоначално ме беше страх. Всеки ми казваше, че характерът й е труден, че е много дръпнат и студен човек. Но всъщност тя беше страхотна. Истински професионалист. Постоянно ми даваше съвети. Не я виждахме извън снимки, само пред камерата. Не можем да кажем, че сме си станали приятели с нея, но винаги ще помня как, когато приключихме всичко вдигнахме парти и тя беше в центъра на дансинга, танцуваше и се забавляваше“, разказва Лукас.\r\nИсторията на Ева, пресъздадена като Роуз е ясна – от модел, тя става актриса. Така приключва филма. А сега е режисьор. От лентата не става ясно обаче, успял ли е Мишел да изживее мечтата си като художник?\r\n\"Често се виждам с него, обяснява Лукас. - С майка ми все още са много близки“. И да, той е успял да се превърне в наистина добър и известен художник.\r\n\"Златна младост“ е вторият пълнометражен филм на  Ева Йонеско след \"Моята малка принцеса\" от 2011 г. Дебютът й също е вдъхновен от лична история.  По думите на режисьорката, с него тя \"разчиства сметките с майка си Ирина Йонеско\". \r\n", "date": "2019.03.14", "title": "Екстравагантната \"Златна младост\" на Ева Йонеско "}
{"url": "https://www.dnes.bg/kino/2019/03/14/tarantino-na-festival-v-kolumbiia-da-ama-ne.404554", "text": "Дирекцията на международния кинофестивал в Баранкиля, Колумбия, призна, че информацията, че сред присъстващите на форума ще е Куентин Тарантино, не отговаря на истината и е свързана с рекламна стратегия, предаде Франс прес.\r\nВъпросната рекламната стратегия стана причина за много подигравки и критики. Като се вдъхновявила от епизод от радиоспектакъла \"Войната на световете\" на Орсън Уелс, който през 1938 г. предизвикал паника в Ню Йорк, обявявайки пристигането на извънземни, дирекцията възнамерявала да направи реклама на фестивала, предаде БТА.\r\nТой започна вчера и ще продължи до 22 март, но това вероятно ще е последното му издание поради недостиг на финансови средства. \"Вместо да предизвикаме паника, 80 години по-късно генерирахме ентусиазъм у хиляди хора, които желаят да доближат Тарантино\", се казва в комюнике на дирекцията. Тази стратегия бе посрещната с негодувания и подигавки в социалните мрежи, като местните власти също се дистанцираха от нея.\r\n                    \n                    \n                Един от директорите на фестивала Джулиано Кавали поясни, че целта била изпитващият сериозни финансови трудности форум да фокусира вниманието върху себе си. \"Стремим се да популяризираме фестивала\", каза той", "date": "2019.03.14", "title": "Тарантино на фестивал в Колумбия? Да, ама не!"}
{"url": "https://www.dnes.bg/notifikacii/2019/03/14/policiiata-izdirva-66-godishna-jena-ot-vrachansko.404626", "text": "Полицията издирва 66-годишна жена от врачанското село Нивянин, съобщиха от МВР.  Геновева Иванова се издирва  по молба на близките. На 8 март тя излязла от дома си в село Нивянин, област Враца, и оттогава е в неизвестност.\r\nИма данни, че за последен път е била забеляна около 11 часа на 10 март на автогара в град Вършец, област Монтана.\r\nГеновева Параскевова ИвановаЖената е висока 160-165 см, с къса, чуплива коса с червен оттенък, овално лице и кафяви очи. Облечена е с тъмен анцуг и светложълта блуза с дълъг ръкав.\r\nХората, които разполагат с информация за издирваната жена, могат да сигнализират на тел.: 112, 092/692393, 692318 или в най-близкото поделение на МВР.", "date": "2019.03.14", "title": "Полицията издирва 66-годишна жена от Врачанско"}
{"url": "https://www.dnes.bg/stranata/2019/03/14/myj-izlyga-trima-s-pokupka-na-koli-vtora-ryka.404595", "text": "Мъж, измамил трима души под предлог за закупуване на коли втора ръка, е задържан в Търговище.\r\nМошеникът е на 48 години от село Здравец. Той е извършвал престъплението между 11 януари - 30 октомври 2018 г., съобщиха от полицията.\r\nИзлъгани от него били 55-годишен мъж от село Давидово - с 1500 евро, 46-годишен мъж със 750 евро и 43-годишна жена, от която взел 1800 лв. и 1000 евро.\r\nИзвършителят е известен на полицията с предишни измами на територията на страната. Осъждан е, неколкократно е изтърпявал ефективно наказание \"лишаване от свобода\".\r\nЗадържан е за срок до 72 часа с постановление на наблюдаващ прокурор. Повдигнато му е обвинение за извършени измами в условията на опасен рецидив. По случая е образувано досъдебно производство.\r\n ", "date": "2019.03.14", "title": "Мъж излъга трима с покупка на коли втора ръка "}
{"url": "https://www.dnes.bg/akoshtete-vqrvaite/2019/03/14/piian-kitaec-glytna-zapalka-i-edva-ne-se-vzrivi.404590", "text": "Пиян китаец глътнал запалка и едва не си взриви стомаха, пише сайтът Лента.\n\r\n23- годишният жител на град Шънян по време на запой решил да покаже героизъм пред приятелите си и глътнал запалката. След инцидента той не почувствал неразположение веднага , но след няколко часа усетил режеща болка, пише БТА. \r\nКитаецът Ли отишъл в местната болница и съобщил какво му се е случило. Хирурзите видели, че стомашната киселина била разяла 8-сантиметровата запалка и възпламеняващата течност от устройството можела да изтече във всеки момент.\r\nСпоред докторите запалката престоял в стомаха на г-н Ли около 30 часа, което можело да доведе до взрив. Специалистите достигнали до запалката по спешност чрез ендоскоп само за три минути, считайки този метод за най-безопасен. Чуждото тяло било отстранено незабавно.", "date": "2019.03.14", "title": "Пиян китаец глътна запалка и едва не се взриви"}
{"url": "https://www.dnes.bg/eu/2019/03/14/orban-se-izvini-i-moli-da-ne-izkliuchvat-fides-ot-enp.404628", "text": "Премиерът на Унгария Виктор Орбан написа писма до лидерите на европейски консервативни партии, поискали изключването на неговата партия Фидес от Европейската народна партия, предаде Ройтерс.\n\n\r\nВ писмата Орбан поднася извиненията си за използвания от него обиден език, но отбелязва, че в политическите му възгледи няма промяна.\r\nВ копието на писмо, до което Ройтерс успя да получи достъп, унгарският премиер отправя молба към лидера на белгийската партия \"Християндемократи и фламандци\" Ваутер Беке да преосмисли предложението си за изключване на Фидес от ЕНП, пише БТА. \r\nГоворител на унгарското правителство заяви, че подобни писма са били изпратени до всички 13 партии, присъединили се към предложението.\r\n ", "date": "2019.03.14", "title": "Орбан се извини и моли да не изключват Фидес от ЕНП"}
{"url": "https://www.dnes.bg/eu/2019/03/14/vtori-referendum-za-brexit-deputatite-reshiha-niama-da-ima.404655", "text": "Втори референдум за Brexit няма да има. Това решиха британските депутати, които отхвърлиха поправка, с която се предвиждаше правителството да отложи Brexit.\n\n\r\nИдеята беше да се организира втори референдум за членството на Великобритания в ЕС, предаде Reuters.\r\nОбщо 334 депутати гласуваха против поправката, а само 85 я подкрепиха.\r\nДнешното гласуване в Камарата на общините се състоя близо три години след референдума през юни 2016 г., на който британците гласуваха за напускане на ЕС, и 15 дни преди датата 29 март, на която Великобритания теоретично трябва да излезе от ЕС. ", "date": "2019.03.14", "title": "Втори референдум за Brexit? Депутатите решиха: Няма да има!"}
{"url": "https://www.dnes.bg/notifikacii/2019/03/14/www-veche-30-g-sme-onlain-kakvo-oshte-triabva-da-se-promeni.404469", "text": "Днес, 30 години след първото ми предложение за създаване на световна информационна система, половината свят е онлайн. Сега е моментът да празнуваме, колко далеч сме стигнали, но и да си дадем сметка, колко много път ни остава да извървим“, така започва своето отворено писмо сър Тимъти Джон Бърнърс-Лий, създателят на world wide web.\n\r\nНа 12 март се навършиха точно 30 години от създаването на мрежата, която според сър Бърнърс-Лий сега се е превърнала в библиотека, лекарски кабинет, магазин, училище, студио за дизайн, офис, кино, банка и още много други неща. Но също така е накарала много хора да се чудят \"дали наистина интернет е сила на доброто\".\n\r\nВ своя текст, сър Джон Бърнърс-Лий призовава за глобални мерки срещу хакерството, езикът на омразата, фалшивите новини и криминалните практики в мрежата.\n                \n                \r\n“Интернетът създаде възможности, даде глас на малцинствата и направи живота ни по-лесен. Но също така даде възможности на измамниците, даде глас на тези, които разпространяват омраза и направи всякакви видове престъпления все по-лесни за извършване“, пише Бърнърс-Лий.\n\r\nОще преди няколко години той изрази своето притеснение относно това, в което се превръща онлайн пространството. По думите му \"да спасим мрежата е една от най-важните каузи на поколението ни“.\n\r\n\"Не можем да обвиним само правителствата, една социална мрежа или човешкия дух...За да се справим, трябва да сме едно обединено глобално общество“, заявява компютърният специалист. \n\r\nСпоред него най-големите проблеми са спонсорираното хакерството, кликбейта и разпространението на фалшива информация.\n\r\n\"Като вземем предвид колко много се е променил интернетът в последните 30 години, би било немислимо да кажем, че не можем да го променим за добро в следващите 30. Ако се откажем да се борим за по-добра мрежа сега, интернетът няма да ни е предал. Ние ще сме го предали“, пише още в изявлението си  сър Тимъти Джон Бърнърс-Лий.", "date": "2019.03.14", "title": "www... Вече 30 г. сме онлайн, какво още трябва да се промени? "}
{"url": "https://www.dnes.bg/notifikacii/2019/03/14/sysedski-skandal-i-strelba-s-gazov-pistolet-v-plovdiv.404632", "text": "33-годишен мъж бе задържан за закана с убийство. \r\nОколо 7 часа във вторник на тел. 112 постъпил сигнал за междусъседско скарване в жилищна кооперация в квартал \"Захарна фабрика\" в Пловдив.\r\nПристигналите полицаи установили участниците - 43-годишен пловдивчанин и негов 33-годишен съсед, който бил произвел няколко изстрела с нерегистриран газов пистолет. По време на стрелбата няма пострадали хора.\r\nИзвършителят бил отведен за едно денонощие в полицейския арест. Иззето е оръжието и 7 боеприпаса. \r\nСлучаят е докладван в Районна прокуратура - Пловдив. Образувано е досъдебно производство.", "date": "2019.03.14", "title": "Съседски скандал и стрелба с газов пистолет в Пловдив"}
{"url": "https://www.dnes.bg/notifikacii/2019/03/14/sankcii-li-samo-vijte-kolite-na-kim-chen-un.404558", "text": "Севернокорейският лидер Ким Чен Ун явно изобщо не се впечатлява от санкциите на ООН. Който иска да се увери в това, нека види с какви автомобили разполага Ким. Точно това направиха и от ООН.\n\r\nПрез изминалите месеци севернокорейският държавен глава Ким Чен Ун се появяваше на различни международни срещи ту с Ролс-Ройс, ту с Мерцедес или Лексус. Ако санкциите на ООН действително имаха някакъв ефект, тези луксозни автомобили изобщо не би трябвало да се намират в неговия гараж, пише .\n\r\nДоклад на ООН показва обаче до каква степен севернокорейският режим съумява да заобиколи тези санкции: \"Севернокорейците си доставят каквото си поискат. Те получават най-доброто, от което се нуждаят\", казва координаторът на експертната комисия за контрол над санкциите на ООН Хю Грифитс.\n                \n                \r\nПрез октомври миналата година Ким Чен Ун се появи на срещата с американския външен министър Майк Помпео с Ролс-Ройс „Фантом“, чиято каталожна цена е 400 000 евро. По време на срещата на върха с американския президент Доналд Тръмп в Сингапур севернокорейската делегация се придвижваше с цяла флотилия от Мерцедеси без номера. А на срещата на върха между двете Кореи през септември представителите на Пхенян се возеха на лимузини Лексус -последен модел.\n\r\nДемонстрирането на тези скъпи возила бе разтълкувано като сигнал за това, че Ким Чен Ун ни най-малко не се  впечатлява от санкциите, наложени на страната. Хю Грифитс остро разкритикува това поведение. Подобни \"очевидни нарушения на санкциите по време на международни срещи не водят в положителна посока. Не може да се подиграваш със санкциите\", заяви той.\n\r\nЕкспертната комисия дава и други примери за това как Северна Корея заобикаля санкциите, които бяха наложени на страната заради нейната ядрена и ракетна програма. Напук на ограниченията Пхенян например продължава да изнася въглища и да внася петрол. Стоките се прехвърлят от един танкер на друг в открито море: \"Нямате представа какво се случва в международни води. Там цари истинска анархия\", допълва Хю Грифитс.\n\r\nОсвен това Северна Корея правела опити да оказва подкрепа на бунтовнически групировки в Йемен. \"Проблемът си остава актуален, той изобщо не е решен. Затова трябва да продължим със санкциите, приети от ООН – това е основната задача\", казва германският посланик в ООН Кристоф Хойсген.\r\n \r\n", "date": "2019.03.14", "title": "Санкции ли? Само вижте колите на Ким Чен Ун!"}
{"url": "https://www.dnes.bg/eu/2019/03/14/brexit-se-otlaga-za-30-iuni-parlamentyt-glasuva-za.404656", "text": "Британските депутати гласуваха с 412 гласа за и 202 против да поискат възможност за отлагане на Brexit от ЕС. \r\nТова означава, че Великобритания може би няма да напусне съюза на 29 март, както беше планирано, предаде BBC. \r\nПремиерът Тереза Мей заяви, че Brexit може да бъде отложен с три месеца, до 30 юни, ако депутатите подкрепят нейната сделка следващата седмица. \r\nАко те отново я отхвърлят, тя каза, че ще търси по-дълго отлагане. Всичко обаче трябва да бъде съгласувано с останаите 27 членки на ЕС. \r\nПо-рано британския парламент отхвърли законопроект за втори референдум за Brexit. Те не приеха и план, който трябваше да позволи на депутатите да поемат контрол върху процеза по ислизане на ЕС. \r\n ", "date": "2019.03.14", "title": "Brexit се отлага – за 30 юни! Парламентът гласува \"за\""}
{"url": "https://www.dnes.bg/notifikacii/2019/03/14/za-2-meseca-v-iambol-mvr-razkri-10-alo-izmami-za-43-bona.404572", "text": "Полицаи от Ямбол са разкрили 10 телефонни измами за 43 000 лева. Като обвиняеми са привлечени мъж на 55 години и жена на 66 години, съобщиха от МВР.\r\nПрестъпленията са извършени на територията на Ямбол в периода декември 2018 г. - януари 2019 г. Общата стойност на нанесената щета е около 43 000 лева. В хода на разследванията е изяснено, че и в десетте случая потърпевшите, възрастни хора са били въвлечени в заблуждение по схемата за оказване съдействие на полицията за задържане на телефонни измамници.\r\nВ резултат на разследването криминалистите установили и задържали двамата измамници. На 7 март в рамките на досъдебното производство те са привлечени в качеството на обвиняеми за извършено престъпление по НК. Процесуално-следствените действия продължават под надзора на Районна прокуратура - Ямбол.", "date": "2019.03.14", "title": "За 2 месеца в Ямбол: МВР разкри 10 ало измами за 43 бона"}
{"url": "https://www.dnes.bg/notifikacii/2019/03/14/narushiteli-skachat-na-policai-vse-poveche-sluchai-na-agresiia.404635", "text": "През последните години се увеличават случаите на нападения срещу полицаи, каза пред журналисти в Лясковец министърът на вътрешните работи Младен Маринов.\n\r\nТой посочи, че е нужно в измененията и допълненията в Закона за МВР да бъде облечена в по-голяма съдържателност неприкосновеността на полицаите.\n\n\nВ последно време при най-дребни случаи като неспазване на нощната тишина или нарушаване на обществения ред, полицаите срещат съпротива, подчерта той.\n\r\nСпоред министъра трябва да предвидят по-големи санкции за тези, които си позволяват физически и вербални нападения срещу полицаи. Вербалното нападение не води до физически наранявания, но уронва устоите на институцията, настоя Маринов и допълни, че както полицаят е длъжен да пази достойнството на този, който задържа за дадено престъпление, така и достойнството на полицая трябва да се пази. Затова не трябва да се смята, че една обидна дума не е нападение, добави той.\n                \n                \r\nМаринов уточни, че размерът на санкцията не е най-важното нещо, ако няма категорични гаранции от закона, че тя ще бъде наложена и събрана. \n\r\n\"Първо искаме да гарантираме, че тя ще бъде наложена, а размерът трябва да е такъв, че трябва да бъде постигнат ефектът на индивидуалната и на генералната превенция\", каза МВР шефът, цитиран от БТА.\n\r\nВсяка година правим анализ на сигналите за неправомерната употреба на сила или помощни средства от страна на полицаи, и за последните три години има намаление на жалбите от граждани, които се оплакват за неправомерни действия от страна на полицаите във всички областни дирекции, посочи главен комисар Христо Терзийски, директор на ГД \"Национална полиция\". Той уточни, че същевременно според анализите, почти всеки месец има по един сериозен случай на нападение срещу полицаи.\n\r\nВ Лясковец министърът на вътрешните работи, директорът на ГД \"Национална полиция\", роднини, близки, колеги, приятели и граждани поднесоха венци и цветя пред паметната плоча на командоса Емил Шарков, поставена в двора на СУ \"Максим Райкович\".\n\r\nПолицаят от СОБТ Емил Шарков загина на 14 март 2014 година при специализирана полицейска акция за отнемане на незаконно оръжие в дома на 54-годишния Петко Петков в Лясковец.\n\r\nВ словото си министърът припомни, че службата на командоса е високорискова и отбеляза, че лично е познавал Емил Шарков, който е бил изключително подготвен и дисциплиниран полицай, изпълнил своя служебен дълг, загинал и останал като герой.", "date": "2019.03.14", "title": "Нарушители скачат на полицаи, все повече случаи на агресия"}
{"url": "https://www.dnes.bg/balkani/2019/03/14/v-turciia-erdogan-otkri-nai-goliamata-bolnica-v-evropa.404650", "text": "Турският президент Реджеп Тайип Ердоган днес откри най-голямата болница в Турция, предаде Анадолската агенция.\r\nНовооткритата \"градска болница\" Билкент (Bilkent City Hospital) с капацитет 3633 легла и 131 операционни е и най-голямата болница в Европа и трета по големина в света, отбелязва в. \"Йени шафак\".\r\nБолница Билкент ще може да приема по 30 хиляди пациенти дневно, когато заработи в пълен капацитет. Спешното отделение на медицинското заведение ще може да приема по 8 хиляди пациенти дневно.\r\nБолничният комплекс притежава най-голямата лаборатория в Турция, както и две площадки за хеликоптери линейки, информира Анадолската агенция. (БТА)", "date": "2019.03.14", "title": "В Турция: Ердоган откри най-голямата болница в Европа "}
{"url": "https://www.dnes.bg/zvezdi/2019/03/14/spretnaha-skrita-kamera-na-deivid-bekym.404639", "text": "Скрита камера за Дейвид Бекъм спретна телевизионно шоу. Футболистът бе извикан да види финалния вариант на негова статуя, която да бъде издигната в Лос Анджелис, но не предполагаше, че ще му спретнат номер.\r\nАвтор на шегата е водещият на популярно вечерно шоу Джеймс Кордън, който е близък приятел на Бекъм. Той наема актьори, вика и представители на бившия клуб на мъжа на Виктория – Лос Анджелис Галакси.\r\n \r\nДейвид сподели видео от скритата камера с текста: „Още се смея“. Т\r\n \r\nКогато му показват статуята, той е видимо разочарован, дори шокиран от несъразмерните ѝ форми, но от възпитание не казва нищо. После обаче се осъзнава и коментира, че не би искал да сложат такова нещо. \"Ще дойдат родителите ми, жена ми, децата ми, не може да гледат това\", категоричен е той.\r\n \r\nСлед като Дейвид Бекъм казва, че статуята не му харесва, един от присъстващите я бута и тя се чупи. После всички избухват в смях и съобщават на спортиста, че се майтапят с него.\r\n \r\nНяколко дни по-късно истинската статуя на футболиста бе поставена пред стадиона на Лос Анджелис Галакси.\r\n \r\n", "date": "2019.03.14", "title": "Спретнаха скрита камера на Дейвид Бекъм"}
{"url": "https://www.dnes.bg/eu/2019/03/14/2465-bejanski-molbi-sa-podadeni-v-bylgariia-prez-2018-g.404631", "text": "580 800 нови молби за убежище в ЕС са подали в Съюза през миналата година, съобщи европейската статистическа служба Евростат. 2465 от тях са заведени в България. Те представляват 0,4% от регистрираните в ЕС нови молби за предоставяне на убежище.\n\r\nКакто в ЕС, така и у нас кандидатите за закрила са по-малко, отколкото за предходната година с 11 на сто в Съюза и с 29% у нас.\n\r\nНай-много от новите кандидати за бежанци в ЕС продължават да са сирийците - 80 900, следвани от афганистанците 41 000 и иракчаните - 39 600.\n\r\nВсеки трети кандидат е подал молбата си в Германия, всеки пети - във Франция, а един от десет - в Гърция и в Испания, отчита Евростат. Най-слаб е интересът към прибалтийските републики и Словакия, където между 100 и 200 човека са поискали бежански статут.\n                    \n                    \n                \r\n878 600 молби, подадени в предходните години, все още очакват произнасяне на властите, почти половината от тях са регистрирани в Германия.\n\r\nМеждувременно правозащитната организация “Амнести интернешънъл” публикува доклад за нарушения на човешките права на бежанците по Балканския маршрут и особено в Босна и Херцеговина и Хърватия.\n\r\nВ него се казва, че хората са принудени да излагат на опасност живота си, да търпят насилие и лишения, тъй като властите в Гърция и в България отказват да регистрират молбите им за убежище.\n\r\nОрганизацията описва така положението на бежанците: “Това пътуване не е лесно. След като преди това са влезли в ЕС от Гърция и България и след като унизително са отхвърлени от системата за предоставяне на убежище там, хората напускат ЕС и продължават пътуването си по Балканския маршрут. За да стигнат до Словения или Италия, където започва зоната за свободно движение на ЕС Шенген, те трябва да преминават през гъстите гори на Хърватия, бързо течащи реки и на някои места и през минни полета.”\n\r\nСпоред “Амнести” в момента около 5500 души се намират в босненски градчета в близост до границата с Хърватия, без достатъчно храна и лекарства. \n\r\nОрганизацията съобщава за многобройни случаи на бити и ограбвани хора от страна на хърватската полиция.\n\r\nЕвропейската комисия коментира, че наблюдава засиленото движение в региона през последните седмици, но “като цяло ситуацията остава стабилна”.\r\n“Комисията оказва съдействие, където е необходимо”, коментира неин говорител.\n\r\n125 служители на европейската гранична служба се намират в региона и са готови да се намесят при нужда.\n\r\nСпоред европейското законодателство кандидатите за убежище трябва да подадат молби за предоставянето на статут в първата европейска страна, в която влизат и тя трябва да им предостави условия да изчакат тяхното разглеждане.\n\r\n ", "date": "2019.03.14", "title": "2465 бежански молби са подадени в България през 2018 г."}
{"url": "https://www.dnes.bg/index/2019/03/14/bez-budilnik-v-milano-uikend-razhodka-za-formula-1-v-monca.404636", "text": "\n\r\nОтиваме в родния град на \"Алфа Ромео\" - Милано. Модната столица на Италия, освен любима дестинация за пазаруване, е и във фокуса на феновете на автомобилния спорт. \n\r\nТази година това ще е особено валидно през първия уикенд на септември, когато ще се състои старта на Formula 1 на пистата Монца. \n\r\nТова е най-старата писта от текущия календар на Formula 1. Още на първото първенство през 1950 г. пистата в Монца е била част от календара. \n\r\nИменно Монца е една от най-сложните писти в календара - с дълги прави и бавни шикани. Двигателите на болидите работят с пълни обороти за 80% от пистата. \n                \n                \r\nНа тази писта определено Ferrari са у дома си, защото именно техния отбор е най-успешен на пистата с 19 победи.\n\r\nДокато не се наслаждавате на Formula 1, Милано може да ви предложи доста интересни гледки. \n\r\nТук се отбийте в Миланската катедрала, впечатляващ архитектурен шедьовър, чието построяване е отнело шест века. Тя е втората по големина в Италия, като отстъпва само на катедралата \"Св. Петър\" в Рим.\n\r\nСпрете се и при замъка Сфорцеск, червената крепост, станала символ на ренесансовата вражда между италианските фамилии, символ на престиж и сила. Днес замъкът е галерия и тук се намира Пиета Ронданини, финалната скулптура на Микеланджело. \n\r\nЕ, опаковайте багажа!  е ясна - Милано!", "date": "2019.03.14", "title": "\"Без будилник\" в Милано: Уикенд разходка за Formula 1 в Монца"}
{"url": "https://www.dnes.bg/notifikacii/2019/03/14/gdbop-spria-15-saita-i-baza-za-falshivi-stoki-v-blagoevgrad.404610", "text": "\nГДБОП спря 15 сайта и производствена база за фалшиви стоки в Благоевград. Администраторът на страниците и един от основните организатори на престъпната дейност са задържани при акцията, проведена вчера, съобщиха от МВР.\r\nСлужители на отдел \"Киберпрестъпност\" в Главната дирекция \"Борба с организираната престъпност“ и колегите им от териториалния сектор \"БОП\" неутрализираха дейността на фабрика, произвеждаща фалшиви стоки, носещи белезите на защитени търговски марки.\r\nПродажбите на огромно количество дрехи, парфюми, очила, маратонки и модни аксесоари са се извършвали основно онлайн, чрез създадени и администрирани специално за целта 15 интернет страници. Сайтовете са били разработени за българоговорящи клиенти и са захранвали цялата страна с евтини и некачествени стоки, претендиращи да са оригинални продукти. Клиентите получавали своите поръчки основно чрез куриерски фирми.\r\n                \n                В хода на акцията са проведени процесуално-следствени действия в къща в с. Покровник, в която се шиели облеклата, където чрез специализирани преси били брандирани с марки като \"Hugo Boss\", \"G-Star“, \"Dolce & Gabbana\", \"Lacoste\", \"Nike\", \"Adidas\" и други.\r\nНа друг адрес - офис в Благоевград, антимафиотите открили част от произведената фалшива стока в с. Покровник, както и компютърните системи, чрез които са се администрирали 15-те интернет страници. На същия адрес е задържан и администраторът им.\r\nВ офис на куриерска фирма в момента на изпращане на поредните поръчки към клиентите си бил задържан и един от основните организатори на престъпната дейност. Той е рецидивист, с предишни криминални и съдебни регистрации за подобни престъпления.\r\nПо случая е образувано досъдебно производство за извършено престъпление по чл. 172б от НК. Работата по случая продължава под ръководството на Районна прокуратура- Благоевград.", "date": "2019.03.14", "title": "ГДБОП спря 15 сайта и база за фалшиви стоки в Благоевград "}
{"url": "https://www.dnes.bg/notifikacii/2019/03/14/zidan-zapochna-s-transferite-vze-militao-ot-porto.404641", "text": "Реал Мадрид привлече бразилския защитник от Порто Едер Милитао, съобщиха от испанския клуб. \nДоговорът на 21-годишния бранител е до лятото на 2025 година, като той ще се присъедини към лагера на \"Белия балет\" от 1 юли тази година. Така той се превърна в първия трансфер на завърналия се в отбора Зинедин Зидан.\r\nМилитао пристигна в Порто в началото на този сезон от състава на Сао Пауло и моментално се превърна в неизменен титуляр. Той играе като централен бранител или десен бек, като до момента Милитао има 34 мача за Порто, в които е реализирал 3 гола, в това число и един в Шампионската лига.\r\nПрез миналата година Милитао дебютира и за националния отбор на Бразилия.", "date": "2019.03.14", "title": "Зидан започна с трансферите: Взе Милитао от Порто"}
{"url": "https://www.dnes.bg/obshtestvo/2019/03/14/kariera-za-mramor-izkarva-kurtovo-konare-na-palatkov-lager.404622", "text": "\nЖители на пловдивското село Куртово Конаре за пореден път протестираха пред Министерството на енергетиката с искане за спиране на кариера за добив на мрамор. Те дори заплашиха, че ще излязат на палатков лагер в София, ако властите не се съобразят с исканията им. \r\nТе твърдят, че освен концесионерът още една фирма, която добива варорик нелегално.\r\nХората от селото, които са прочути с отглеждането на чушки и ябълки, настояват да бъде защитена земеделската им продукция от замърсяванията на мраморната кариера. \r\nСпоред тях заради шума и запрашаването дори са избягали пчелите. \r\nТе настоява Министерството на енергетиката да се намеси и да спре добива на варовик и да се прекрати концесията и дори се заканиха, че ако до месец не спре концесионния договор на фирмата, те ще  поискат от Столична община разрешение за палатков протест в центъра на София.", "date": "2019.03.14", "title": "Кариера за мрамор изкарва Куртово Конаре на палатков лагер?"}
{"url": "https://www.dnes.bg/muzika/2019/03/14/s-nov-album-sevi-trygvat-na-turne-v-stranata.404649", "text": "Една от най-успешните съвременни родни рок групи – SEVI, стартира национално турне в края на март. Музикантите ще представят пред публика третия си студиен албум \"Follow me\", чиято премиера бе преди броени дни в София. \nВ месеците преди появата му групата представи и три видеоклипа - \"The Call\", \"Am I Alive\" и Broken Wings\".\r\nПървият град, в който рокаджиите ще забият, е Ямбол, на 23 март. Следват концерти в Пловдив, Добрич, Русе, Стара Загора, Бургас, Шумен, Варна, Благоевград и Плевен. \r\nТурнето ще завърши на 27 април с концерт в Габрово.", "date": "2019.03.14", "title": "С нов албум: SЕVI тръгват на турне в страната"}
{"url": "https://www.dnes.bg/eu/2019/03/14/siujet-dostoen-za-kafka-a-prognozata-na-29-mart-brexit-niama-da-ima.404612", "text": "Британските депутати се изказаха против това страната да напусне Европейския съюз без сделка с Брюксел. По време на гласуването в сряда Камарата на общините (долната камара на британския парламент) подкрепи съответното предложение на правителството. За него гласуваха 321 народни избраници, против – 278.\n\r\nТози резултат обаче изобщо не отразява нажежените страсти в Камарата на общините. Ситуацията е парадоксална с това, че с вота си депутатите нанесоха ново поражение на премиера Тереза Мей, изправяйки страната на ръба на пълномащабна конституционна криза. Защото преди старта на процедурата Мей нареди на партията си да отхвърли предложението, внесено от нея самата, но не успя да постигне това, пише Иля Дмитрячов от ТАСС.\n                    \n                    \n                \r\nОще в четвъртък членовете на Камарата на общините ще се съберат отново в Уестминстърския дворец на брега на Темза, за да решат дали да удължат преговорите с Брюксел, които трябва да приключат на 29 март. От една страна, тук няма кой знае каква интрига: депутатите изглежда ще се обявят за отсрочване на преговорите, които все още са в задънена улица 16 дни преди официалния \"развод\" с ЕС.\n\r\nОт друга страна, предстоящото гласуване се очертава по-слабо предсказуемо заради ултиматума, даден в сряда от Тереза Мей. Тя постави на депутатите условие: Brexit може да се отложи, но отсрочката ще е чисто техническа и ще стане възможна, само ако Камарата на общините приеме нейния проект за споразумение с ЕС. Онзи същия, решително отхвърлен вече два пъти от британските законодатели.\n\r\nДействията на всеки участник в тази драма поотделно изглеждат логични, но като цяло картината има толкова хаотичен, заплетен и абсурден вид, че не е съвсем ясно вече с какво точно се занимават британските политици. Дали акцентират върху търсенето на възможно най-добри за страната условия за Brexit или просто развъртат спиралата на противопоставянето между законодателната и изпълнителната власт и уреждат вътрешнопартийни сметки изцяло в личен интерес?\n\r\nЦелият казус около гласуването в сряда се изчерпваше с това, че Мей съвсем не бе предложила вариантът с \"твърд\" Brexit да се изключи завинаги. В текста на предложението, внесено от кабинета й, се посочваше само датата 29 март. После се уточняваше, че \"излизането от Евросъюза без сделка остава вариант по подразбиране според законите на Великобритания и на ЕС, освен ако Камарата на общините и ЕС ратифицират споразумението\".\n\r\nМалко преди вота обаче на парламента бе предложена поправка от консерваторката Каролайн Спелман, наподобяваща правителствения проект. С едно уточнение само: изключваше се излизане без сделка не само на 29 март, но без никакви изключения, сиреч независимо колко ще траят преговорите.\r\nПредложението бе одобрено, и то с превес само от четири гласа. Приемането на поправката Спелман обърка всички карти на Тереза Мей. Премиерът спешно отмени правото на свободен вот и задължи торите да отхвърлят предложението на кабинета.\n\r\nНо вече бе твърде късно. В това сюрреалистично гласуване опозиционните лейбъристи подкрепиха премиера, а управляващите консерватори нанесоха поражение на Мей. Крайно строгата партийна дисциплина се разхвърча на парчета и 13 членове на правителството гласуваха с \"въздържал се\".\n\r\nВ един момент се очертаваше за британския премиер всичко вече да е свършено от политическа гледна точка. Наистина, как да проправяш път на сделката занапред, щом собственото правителство ти слага прът в колелата?\n\r\nВ отговор обаче Мей само вдигна залозите, като заяви пред депутатите, че смята да осъществи Brexit единствено при свои условия. Накратко, посланието на Мей към депутатите напомняше как монтьорът Мечников, измъчен от нарзана, отговаря на Остап Бендер в романа \"Дванадесетте стола\" на Илф и Петров: \"Сутринта - парите, вечерта – столовете\".\n\r\n\"Искате отсрочка за Brexit? Добре, нищо против, но тя ще е кратка и техническа и за да я получите, ще се наложи първо да приемете моята сделка за Brexit. Тогава датата на \"развода\" ще бъде изместена от 29 март за 30 юни, а през това време ще оформим споразумението като британски закони. Ако пък не щете, излизането от ЕС ще се проточи с години\" - такъв бе ултиматумът на Мей, ако го перифразираме със свои думи.\n\r\nНа пръв поглед британският премиер играе много опасна игра - настройва против себе си и съпартийците си евроскептици, и склонните кралството да остане член на ЕС. Междувременно Мей води все по-силова игра с парламента, което също може би си има цена. В печата се вихрят с пълна пара дискусии може ли председателят на Камарата на общините Джон Бъркоу да открие вратичка в дебелите скучни томове на парламентарния архив и позовавайки се на някой исторически прецедент, просто да не позволи на премиера да подложи сделката за трети път на депутатския вот.\n\r\nСилата на Мей впрочем може би е тъкмо в нейната крайно слаба позиция. Тя заяви още през декември, че няма да поведе страната към поредните избори през 2022 г. Така всъщност потвърди, че политическите й амбиции не се простират отвъд осъществяването на Brexit. И щом е така, може да играе ва банк, опитвайки се в последната минута да изтръгне от парламентаристите одобрение за своята сделка без оглед на политическите рискове.\n\r\nМей разполага с нужните инструменти. Тя спомена вече риска преговорите да се проточат. Освен това премиерът може например да заплаши евроскептиците с втори референдум - сиреч направо с отмяна на Brexit.\n\n\n\n\r\nПри това съпартийците на Мей, независимо колко силно се стремят да седнат в креслото й на Даунинг стрийт 10, явно не горят от желание да го сторят точно сега. Ще се наложи да започнат отначало преговорите с ЕС и неспирно да бъдат обсипвани с критики отвсякъде. Едно е гръмогласно да критикуваш премиера на дебати в парламента, но да отговаряш за решенията в една страна, разцепена надве от толкова нееднозначен референдум - това е нещо крайно опасно за всяка политическа кариера. Затова е далеч по-разумно да оставят на Тереза Мей привилегията върху нея да се стоварят всички камъни от лавината на Brexit.\n\r\nНе бива да забравяме и друго - че поискат ли днес британските депутати да продължат преговорите за Brexit, решение ще трябва да вземе вече ЕС. И то да бъде прието единодушно от всичките 27 останали членки на общността. Очаква се това да стане на следващата среща на върха на ЕС, насрочена за края на идната седмица.\n\r\nЕС най-вероятно ще склони да измести датата на Brexit-а, но само малко, примерно до края на май. Защото за 23-26 май са насрочени избори за Европейски парламент. Ако дотогава Brexit-ът не стане факт, ситуацията ще е много странна - в законодателния орган на ЕС ще може да бъдат избрани представители на страна, напускаща общността.\n\r\nТъй че след гласуването в сряда може повече или по-малко убедено да твърдим само едно: на 29 март Brexit няма да има. Инак трябва да сме готови за всякакви обрати и изненади, защото събитията все по-често и по-отчетливо напомнят сюжет от творбите на Франц Кафка, в които практически няма разлика между логика и абсурд.\r\n \r\n/БТА/\r\n ", "date": "2019.03.14", "title": "Сюжет, достоен за Кафка, а прогнозата? На 29 март Brexit няма да има!"}
{"url": "https://www.dnes.bg/eu/2019/03/14/borisov-es-e-nai-dobroto-miasto-za-jiveene-bezalternativno.404607", "text": "„Европейският съюз е най-доброто място за живеене. Европейският съюз е мястото, което е безалтернативно – и свободата на словото, и демокрацията, и върховенството на закона. Затова ние винаги сме се стремили да има Brexit със сделка или договор. Да има правила“. Това заяви премиерът Бойко Борисов в изказването си на Седмия глобален бакински форум в Азербайджан, цитиран от правителствената пресслужба. \n\r\nВ обръщението си към участниците във форума българският министър-председател акцентира, че само в последните 10 дни два пъти е говорил с британския премиер Тереза Мей по нейно искане. \n\r\n„С колегите от ЕС положихме огромни усилия – с Жан-Клод Юнкер, Таяни, Доналд Туск. Всички се съгласихме отново да дебатираме“, подчерта премиерът Борисов.\n\n\n\n\r\n                    \n                    \n                Той обаче добави, че към днешна дата надали има някой, който да е оптимист по темата и ако се стигне до Brexit без сделка, това касае милиони хора, като последствията ще са много тежки за всички. \n\r\nВ изказването си министър-председателят Борисов се спря на резултатите от Българското председателство на Съвета на ЕС. Той подчерта, че докато страната ни е била начело на ЕС, се даде голяма перспектива на Западните Балкани. „И в политическо отношение, и по отношение на НАТО, и в инфраструктурно отношение – за изключително важните европейски коридори номер 4, 8 и 10, по които активно се работи в момента“, обясни премиерът Борисов. Той изтъкна още важността на състоялия се форум 16 плюс 1 в София, както и на провелата се във Варна среща между ЕС и Турция. \n\r\nБългарският премиер подчерта ключовата роля на нашата страна за решаването на проблема, трупан с десетилетия, между Гърция и сегашната Северна Македония заради името й. „Положихме огромни усилия, направихме компромиси, но първо - България и Скопие като подписахме Договор за добросъседство. Ратифицираха го парламентите и това даде възможност вече да се водят разговорите между Гърция и Северна Македония“, припомни премиерът Борисов.\n\r\n„Аз съм убеден и всички трябва да работим за среща НАТО-Русия. По-възрастните от нас помнят чудовищната надпревара във въоръжаването, в ядрените оръжия преди години“, каза още в изказването си в Баку министър-председателят. \n\r\nТой бе категоричен, че надпреварата във въоръжението винаги е пряко свързана със социалните системи. „Колкото повече пари отделят бюджетите за въоръжение, толкова по-малко има за социални дейности. И в края на краищата носят смърт“, добави премиерът Борисов. \n\r\nТой акцентира, че неслучайно в момента България няма нито един конфликт със съседи в Европа и в света. „Можем да кажем, че днес с всеки един от нашите съседи имаме прекрасни взаимоотношения и те са именно на това позовани – добросъседство, взаимна изгода, уважение, религиозни, културни и всякакви ценности“, добави премиерът Борисов.\n\r\nТой изтъкна също прекрасните отношения с Азербайджан и с президента Илхам Алиев. Днес двамата ще разговарят за възможността за участие на Азербайджан в европейския газов хъб „Балкан“. „Казва се Балкан – всички  го има за свой, така няма да се говори за турски, български, сръбски, черногорски, албански поток. Балкан е символ на Балканите и мисля, че ще се приеме много добре“, завърши премиерът Борисов.", "date": "2019.03.14", "title": "Борисов: ЕС е най-доброто място за живеене, безалтернативно!"}
{"url": "https://www.dnes.bg/obrazovanie/2019/03/14/uchitelite-ni-okolo-90-000-sled-8-g-polovinata-v-pensiia.404598", "text": "В България след осем години ще имаме нужда от 39 000 учители, защото една голяма част от тях ще се пенсионират и затова трябва да се вземат мерки, за да бъде осигурена образователната ни система с учители. Това каза председателят на Синдиката на българските учители към КНСБ Янка Такева при представянето на резултатите от европейския проект \"Нов път за нови таланти в преподаването\" /NEWTT/.\r\nУчителите в България са около 90 000.\r\nПо проекта е направено изследване от Университета в Дюсбург-Есен, което сравнява уменията и нагласите на учители от традиционни и алтернативни форми на подготовка. Целта на проекта е да отвори пътя към класните за стаи за успешни и мотивирани професионалисти от различни професионални сфери.\r\n                    \n                    \n                Той възниква в отговор на няколко общи проблеми, пред които са изправени редица европейски държави - недостиг на учители, недостатъчна практическа подготовка на бъдещите педагози, ранно напускане на учителската професия и неспособност на образованието да посрещне нуждите на учениците в 21-и век.\r\nВ рамките на проекта е изследван гъвкав достъп до учителската професия през алтернативни обучителни програми, които позволяват на участниците едновременно да се обучават и да работят като учители в реална училищна среда. Иновативните програми включват и сериозна подкрепа от ментори и наставници с дългогодишен опит в преподаването, обясни ръководителят на проекта Нели Колева, пише БТА.\r\nТя каза, че за участие в проекта е имало над 4000 кандидати от петте държави, като българските учители, преминали през двегодишните обучения, са около 100. Резултатите от проекта показват, че след двегодишното обучение и преподаването в училище учителите от алтернативните програми в България и в Баския регион се чувстват най-добре подготвени за професията сред участниците от другите държави.\r\nУчителите от България и от Австрия са показали по-добри знания по педагогика от традиционно обучените педагози.\r\nЦелта на проекта е опитът, придобит чрез пилотните програми в различните държави, да се използва за препоръки за национални и европейски политики за привличане, обучение и задържане на нови специалисти в училищното образование.\r\nМОН е партньор на този проект, защото ползата от него е изключително голяма за образователната ни система, каза заместник-министърът на образованието и науката Таня Михайлова. Тя отбеляза, че по националната програма \"Мотивирани учители\" 100 специалисти в определени области ще може да се преквалифицират, за да преподават по физика, математика, астрономия, информационни технологии и по чужди езици, тъй като за тези учебни предмети има недостиг на учители.\r\nПартньори по проекта у нас са Министерството на  образованието и науката, Пловдивският университет \"Паисий Хилендарски\" и  фондацията \"Заедно в час\". Проектът се осъществява в България, Австрия,  Румъния, Латвия и в Баския регион на Испания, като се финансира от  програмата \"Еразъм+\" на Европейската комисия.", "date": "2019.03.14", "title": "Учителите ни около 90 000, след 8 г. – половината в пенсия"}
{"url": "https://www.dnes.bg/sofia/2019/03/14/v-imeto-na-chistotata-vremenni-koshcheta-po-grafa.404648", "text": "\nВъпреки че ремонтът на емблематичната столична улица \"Граф Игнатиев” продължава, от днес поне вече има кошчета за боклук. \n\n\n През дългите месеци на реконструкция, такива въобще нямаше. \n\r\nРаботници поставяха днес кошчетата на местата с най-голям пешеходен поток, в близост до кръстовища и спирки, като се съобразяваха със строителните дейности.\n\r\nКошчетата ще останат до приключването на строителните дейности и приемането на обекта, обясниха от Столичната община. \n\r\nЦелта е осигуряване на регулярно сметосъбиране по ул. \"Граф Игнатиев\".\n\r\nОчаква се скоро да започне и премахването на ограничителите между пешеходната зона и линията на трамваите след серия от инциденти с т. нар. \"перки на акули\". \n                    \n                    \n                \r\nТова ще стане, когато е ясно с какъв нов модел ограничители ще бъдат сменени.\n\r\nВече има два известни случая на спънали се граждани в ограничителите, които се сливат с пешеходната настилка.\n\r\nПреди дни мъж се спъна и удари. Дори се наложи да се викне линейка за жена, която падна пред погледа на десетки минувачи.\r\n ", "date": "2019.03.14", "title": "В името на чистотата: Временни кошчета по \"Графа\" "}
{"url": "https://www.dnes.bg/sofia/2019/03/14/dnsk-proveri-nerednosti-na-stroeja-s-padnaliia-kran-niama.404652", "text": "Проверка на ДНСК не откри нередности на строежа в столичния кв. \"Младост\", на който вчера падна кран. \r\nЕкспертите от строителната дирекция са получили цялата необходима документация, съобщиха от пресцентъра на ДНСК.\r\n\n\n\r\n\r\nУстановено е, че падналият кран отговоря на одобрения проект по част План за безопасност и здраве и няма нанесени увреждания на изпълненото до момента строителство на жилищната сграда.\r\nАвариралото повдигателно съоръжение подлежи на контрол от Държавна агенция за метеорологичен и технически надзор.\r\nОт ДНСК уточняват, че в случая няма данни за авария в строителството и нямат правно основание за намеса по случая. \r\nПрипомняме, че вчера следобед кран на строителен обект на бул. \"Филип Аврамов\" се стовари на оживения булевард. Ицидентът се размина по чудо без пострадали хора или материални щети. \r\n ", "date": "2019.03.14", "title": "ДНСК провери: Нередности на строежа с падналия кран няма!"}
{"url": "https://www.dnes.bg/obshtestvo/2019/03/14/toploto-vreme-se-zavryshta-za-uikenda.404603", "text": "Облачно ще остане времето в страната и в последния работен ден от седмицата,  на НИМХ.\n\r\nНа места в източната половина на страната ще превали дъжд, над около 1200 м - сняг. След обяд ще е почти без валежи, а от северозапад облачността ще се разкъсва и намалява. През нощта ще е почти тихо, през деня вятърът ще се ориентира от запад-северозапад и ще е предимно слаб. Минималните температури ще са между 0 и 5 , максималните - от 9 до 14 градуса.\n\r\nНад Черноморието ще е предимно облачно и до обяд ще превали дъжд. Ще духа предимно слаб вятър от запад-северозапад, привечер ще се ориентира от югозапад. Максималните температури ще са 8-10 градуса. Температурата на морската вода е 7-8. Вълнението на морето ще бъде 2-3 бала.\n                    \n                    \n                \r\nНад планините в сутрешните часове в масивите от Западна България, а до около обяд и в източните, ще има валежи от слаб сняг, по най-ниските части - и от дъжд. След обяд ще е почти без валежи, а от северозапад облачността ще се разкъсва и намалява. Ще духа предимно умерен северозападен вятър. Максималната температура на 1200 метра ще бъде около 3, на 2000 метра - около минус 4 градуса.\n\r\nВ събота ще е почти без валежи, облачността ще се разкъса и ще намалее. Вятърът от запад-северозапад временно, но чувствително ще се усили. Ще започне бързо затопляне. \n\r\nВ неделя ще е предимно слънчево. Вятърът ще отслабне, като в Източна България ще стане югозападен, ще бъде слаб до умерен, в останалата част от страната ще е слаб, променлив по посока. Максималните температури ще са близки до 20 градуса, на места и по-високи.", "date": "2019.03.14", "title": "Топлото време се завръща за уикенда"}
{"url": "https://www.dnes.bg/health/2019/03/14/glaukomata-tihiiat-kradec-na-zrenie-ima-li-spasenie.404565", "text": "Глаукомата е втората най-честа причина за слепота в световен мащаб. Изчислено е, че над 4,5 млн. души са загубили зрението си поради глаукома, и че този брой ще нарасне, като според някои прогнози през 2020 г. дори ще надхвърли 11 млн. души в световен мащаб.\r\nТова сподели в интервю за БТА офталмологът доц. Андрей Андреев по повод протичащите през март световни дни за борба с глаукомата. Доц. Андреев е управител на известна столична очна клиника и един от търсените специалисти офталмолози у нас.\r\nНаричат болестта тихия крадец на зрение, тъй като тя прогресивно уврежда зрителния нерв и често протича без симптоми. По последни данни, актуализирани към края на 2018-та година, приблизително 3,5 процента от българското население или близо четвърт милион българи имат глаукома.\r\n                    \n                    \n                Според доц. Андреев профилактичните прегледи на зрението са от голямо значение за ранната диагноза и успешното лечение на заболяването.\r\nСпециалистът сподели също, че не съществува обреченост в битката с глаукомата, като за тази коварна болест съществува голям набор от средства за лечение. Въпреки това обаче лечението е продължителен процес и зависи както от поведението на болния, така и от възможностите на съответната очна клиника.", "date": "2019.03.14", "title": "Глаукомата - тихият крадец на зрение. Има ли спасение?"}
{"url": "https://www.dnes.bg/crime/2019/03/14/mitnichari-zadyrjaha-80-kg-pasta-za-nargile-na-kapitan-andreevo.404593", "text": "Митничари иззеха 80 кг контрабандна паста за наргиле на МП Капитан Андреево, съобщиха от Агенция \"Митници\".\r\nВчера, малко след полунощ, на трасе \"Входящи леки автомобили и автобуси\", пристига микробус \"Mercedes benz\" с регистрация Република Черна гора.\r\nВ него, освен  шофьорът, пътували още петима пътници, граждани на Черна гора. Превозното средство е селектирано за щателна митническа проверка, при която под задните седалки на микробуса са открити 80 прозрачни найлонови пакета с паста за наргиле, всеки по 1 кг, без акцизен бандерол.\r\nАкцизната стока с пазарна стойност 20 240  лева е задържана. Стойността на дължимия акциз е  12 160  лева.\r\nНа шофьора на микробуса е съставен акт по Закона за митниците за превозване на акцизни стоки през държавната граница без знанието и разрешението на митническите органи. Превозното средство, послужило за внасяне и укриване на акцизна стока, е задържано за обезпечение на евентуални вземания по съставения акт.", "date": "2019.03.14", "title": "Митничари задържаха 80 кг паста за наргиле на Капитан Андреево"}
{"url": "https://www.dnes.bg/temida/2019/03/14/loshi-usloviia-v-zatvorite-ne-ima-minimalni-standarti.404589", "text": "Няма пренаселеност в затворите, навсякъде са осигурени минималните стандарти на лишените от свобода, а  броят на задържаните в арестите е плаващ. \n\n\n Въпреки това проблеми има в София, обясни правосъдният министър Цецка Цачева при изслушването в парламента за състоянието на системата на затворите и политиката на правителството. \n\r\nПрез последните две години са извършени цялостни ремонти на битовите и спалните помещения в затворите в Бургас, Варна и Сливен. \n\r\nДо края на 2019 г. ще приключат ремонтите в затворите в Пазарджик, Бобов дол и затворническо общежитие от закрит тип \"Черна гора\" към затвора в Стара Загора.\n                    \n                    \n                \r\nПравосъдното министерство търси подходящ терен за изграждане на нов модерен затвор с капацитет 400 души и нов учебен център за 100 служители, обясни още Цачева. \n\r\nСпоред нея в резултат на политиките има напредък в подобряването на условията. \n\r\nПроблеми има обаче с двата ареста в София и Софийския градски затвор. \n\r\nТова са стари сгради с десетки години история и временните ремонти не могат да постигнат желания краен ефект. \n\r\nТе имат нужда от основен ремонт, който обаче не може да бъде извършен, защото няма къде да бъдат временно преместени лицата, изтърпяващи наказания, призна Цачева.\n\r\nПо думите й по отношение на арестите - проблемът е същият.\n\r\n\"Успоредно с подобряване на условията, работим усилено и за подобряване на условията на труд и възнагражденията на служителите\", коментира Цачева, цитирана от БТА.\n\r\nЗаплатите на работещите в затворите са скочили с 35% през периода 2017 г., 2018 г. и 2019 г.\n\r\nМинистърът отбеляза, че са отпуснати допълнителни 200 бройки за системата - 134 в Главна дирекция \"Изтърпяване на наказанията\" и 66 в Главна дирекция \"Охрана\". \n\r\nМинистърът на правосъдието отчете, че поръчката за изработване на електронни гривни за наблюдаване на лишените от свобода вече е факт. \n\r\nПо думите й другият етап от проекта е извършване на обучение за персонала, който ще работи с тази система. \n\r\nЦачева обясни, че първоначално закупените гривни са общо 250 на брой, които няма да удовлетворят нуждите на цялата система, в която лишените от свобода са близо 8 000, но, по думите й, това е първата и много важна стъпка. С тези гривни ще се проследяват затворниците, които работят на външни обекти, тези под домашен арест или в пробация. \n\r\nВ отговор на въпрос правосъдният министър отбеляза, че се провеждат курсове за лишените от свобода за придобиване на професионална квалификация, което да улесни реинтеграцията им в обществото. Сред професиите, в които се обучават затворниците, са помощник в строителството, заварчик, работник в дървообработването и кулинарната индустрия.", "date": "2019.03.14", "title": "Лоши условия в затворите - не, има минимални стандарти"}
{"url": "https://www.dnes.bg/stranata/2019/03/14/otmyshtenie-ili-vandalski-akt-dve-kirki-v-kapaka-na-kola.404597", "text": "Чисто нови кирки забиха монтанчани във френски автомобил на стойност 1000 лева, информира \"\". \n\r\nСобственикът на старото возило е в недоумение защо се е стигнало до този акт на агресия срещу него. Според жителя на Монтана не са му били отправяни заплахи. Финансови неуредици също не присъствали в живота на гражданина. \r\nКолата е била паркирана на ул. \"Черковна\" в центъра на града, а в близост до мястото няма камери за видеонаблюдение.\r\nПо случая е образувано досъдебно производство.", "date": "2019.03.14", "title": "Отмъщение или вандалски акт – две кирки в капака на кола! "}
{"url": "https://www.dnes.bg/obshtestvo/2019/03/14/vse-po-malko-bylgarcheta-rajdaniiata-u-nas-po-malko-s-2441-za-godina.404621", "text": "Ражданията у нас намаляват, а ин витро процедурите се увеличават, сочи актуална информация от \"Индекс на болниците\" за ражданията през миналата година в страната.\n\r\nС 2 441 са намалели ражданията в страната през 2018 г., в сравнение с предходните 365 дни, показва информацията, направена на база на данните на НЗОК и Центъра за асистирана репродукция (ЦАР).\n\r\nОбщо 55 796 са били ражданията у нас през изминалата година. Те са били извършени в 106 болници. Запазва се тенденцията не всички лечебни заведения, които имат договор с НЗОК за тази дейност, да осъществяват минималния брой раждания за година. Според медицинския стандарт той трябва да е между 80 и 100 за болница. През миналата година обаче 13 лечебни заведения не са отговорили на това изискване. \n                    \n                    \n                \r\nНай-голяма част от ражданията отново са извършени в три болници в столицата - \"Майчин дом\" - 3400, \"Първа Св. София\" – 2442, и \"Шейново\" – 2205, сочат . \n\r\nВъпреки намаляването на ражданията, се увеличава процентът на тези, които са извършени чрез секцио - от 45.00% през 2017 г. на 46.90% през миналата година. \n\r\nСмъртността на децата при ражданията остава ниска - 0.53%, а процентът на недоносените бебета също е почти непроменен - 13.14%. Броят на клиниките, където са обгрижвани най-тежките случаи на недоносеност – бебета с тегло под 1499 гр., е бил 34.\n\r\nУспеваемостта при ин витро процедурите, които се финансират от държавата остава почти непроменена. Броят им обаче се увеличава. Общо 3233 стимулации са били извършени у нас през 2017 г. или с 523 повече спрямо 2016 г. Броят на родените бебета също е по-висок – 1023, срещу 820 през предходната. \n\r\nСредната успеваемост на всички клиники през 2017 г. е била 25.51% срещу 25.05% през предходната година. \r\n ", "date": "2019.03.14", "title": "Все по-малко българчета: Ражданията у нас по-малко с 2441 за година"}
{"url": "https://www.dnes.bg/world/2019/03/14/politikata-v-germaniia-se-okaza-paralizirana-ot-trymp.404609", "text": "Глобалният ред, подкрепящ германския просперитет, се разпада, а канцлерът Ангела Меркел не знае какво да направи на фона на променящите се условия.\r\nПрезидентът на САЩ Доналд Тръмп и стремежът му за възраждане на идеята за „Америка над всичко“ принуждават Германия да направи невъзможен избор между САЩ и Китай, пише Bloomberg.\r\nПо редица въпроси, от търговията до киберсигурността, германският канцлер остава парализирана от страха да не се противопостави на традиционните ключови партньори на страната. Опасенията във вътрешния кръг на Меркел са, че всяка една твърда позиция рискува да предизвика негативна реакция у германските съюзници, която може да доведе до ситуация, в която напрежението излиза извън контрол.\r\n                    \n                    \n                Необходимостта от предприемането на спешни мерки се засилва на фона на забавения икономически растеж на Германия и набиращите популярност популистки движения в страните членки на Европейския съюз (ЕС). Но отчаянието на канцлера става все по-очевидно.\r\n„Разделяме ли се на малки парчета от пъзел, като всеки мисли, че може да реши проблемите си сам“, попита миналия месец германският канцлер по време на конференция за сигурността в Мюнхен. „Ако това е така, в ролята си на германски канцлер аз мога само да кажа: Перспективите изглеждат недобри за нас“, добави тя.\r\nВ сърцето на бурята за германската икономика се оказа автомобилната индустрия, която вече е изправена пред редица предизвикателства в ерата на автономните и електрически коли.\r\nОще повече, че автомобилните производители в Германия, част от които са Mercedes-Benz, BMW и Volkswagen, са изправени пред заплахата от увеличаване на митата при вноса в САЩ. Налозите на Тръмп могат да струват на германския автомобилен износ около 18,4 млрд. евро (20,7 млрд. долара), сочат данни от изследване на базирания в Мюнхен институт за икономически изследвания Ifo.\r\nОстаналата част от анализа четете в сайта на \r\n \r\n \r\n ", "date": "2019.03.14", "title": "Политиката в Германия се оказа парализирана от Тръмп"}
{"url": "https://www.dnes.bg/crime/2019/03/14/postoianno-piian-sin-ubil-64-godishnata-si-maika-v-sofiia.404654", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЖестокото убийство на 64-годишна жена в София е станало след скандал със сина на жертвата. Причината е, че той е бил в постоянно алкохолно опиянение и не издържал постоянните критики на майка си. Това разкри шефът на СДВР Георги Хаджиев.\n\n\r\nТой също така допълни, че освен към алкохола 42-годишният мъж е бил пристрастен и към хазарта. Убиецът е криминално проявен и има редица регистрации за кражби, както и за шофиране в нетрезво състояние.\n\r\n\"Причината за за това жестоко убийство е възникнал спор между майката и сина заради неговото постоянно алкохолно опиянение. То е било нетърпимо и в един момент майката е отправила доста сериозни забележки. Тя дори няколко пъти го е гонила от дома им. Има данни, че също така е бил зависим от хазарт\", заяви Георги Хаджиев, цитиран от . \n                    \n                    \n                \r\nОт прокуратурата допълниха, че убийството е извършено на 10 март, но е било разкрито чак на 12, след като колеги на жертвата от столичен ресторант не успели да се свържат няколко дни с нея. Синът ѝ е направил пълни самопризнания.\r\n ", "date": "2019.03.14", "title": "Постоянно пиян син убил 64-годишната си майка в София"}
{"url": "https://www.dnes.bg/stranata/2019/03/14/hvanatite-shofiori-bez-vinetki-osnovno-na-leki-koli.404617", "text": "Общо 93 000 превозни средства са проверени досега у нас за електронни винетки.\r\nНаложени са 2700 компенсаторни такси и 350 акта за установено административно нарушение, съобщи председателят на Управителния съвет на Агенция \"Пътна инфраструктура\" Георги Терзийски в Русе.\r\nАнализите показват, че нарушителите са основно шофьори на леки автомобили.\r\nВ Русе Георги Терзийски и председателят на Държавна агенция \"Безопасност  на движението по пътищата\" Малина Крумова участваха във форум  \"Приоритетна свързаност на Северна България\". Събитието се организира от  общината и от Института за пътна безопасност, като бе открито от кмета  Пламен Стоилов.\r\n                    \n                    \n                Терзийски коментира, че магистралата Русе - Велико Търново е с одобрен ОВОС, като се очаква решение на петчленен състав на ВАС заради внесена жалба. По план ще се започне с участъка Русе-Бяла и с обхода на Бяла. Става дума за около 75 километра.\r\nПрез лятото ще бъде завършен последният неремонтиран участък от главния път Русе - Бяла, предаде БТА.\r\nКрумова коментира, че този път е с концентрация на произшествия - той е много натоварен, а в същото време е двулентов.\r\nТя каза още, че Държавната агенция \"Безопасност на движението по пътищата\" работи по изготвянето на системен анализ за всички \"черни точки\" на травматизъм по пътищата в страната.\r\n ", "date": "2019.03.14", "title": "Хванатите шофьори без винетки - основно на леки коли"}
{"url": "https://www.dnes.bg/obshtestvo/2019/03/14/nad-200-kompanii-se-vkliuchiha-v-nadprevarata-za-godishni-nagradi-na-imoti-net.404653", "text": "Над 200 компании се включиха в надпреварата за\r\n\r\n която за четвърта поредна година ще отличи най-добрите агенции и брокери на недвижими имоти за 2018 година. Голям интерес предизвика категорията „Най-добър сайт на Агенция за недвижими имоти“. За отличието се бориха над 30 уебстраници на компании, отчетоха организаторите от водещия сайт за недвижими имоти Imoti.net. И тази година най-оспорваната категория беше „Брокер на година“.\r\n„Компаниите са предложили най-добрите си брокери, тези с висок финансов дял, голяма бройка успешни сделки, богато портфолио на предлагани услуги и най-вече – десетки доволни клиенти“, обясни мениджърът на Imoti.net Снежана Стойчева. \n                    \n                    \n                \r\nМного оспорвана беше и категорията „Най-динамично развиваща се Агенция за недвижими имоти“, което показва тенденция за устойчиво развитие в сектора. \n\r\nДве са отличията за имоти, участвали на пазарa през миналата година – за  „Жилищен имот на година“ и „Бизнес имот на година“. Сред кандидатите в тези две категории преобладават обекти с жилищно предназначение, но номинираните бизнес имоти са сред най-значимите изградени през 2018 годината, отчитат организаторите на четвъртите \r\n \r\nИ тази година участниците в надпреварата са предимно от София, Пловдив, Варна и Бургас, но нараства броят на компании и експерти от Благоевград, Ловеч, Шумен и Хасково. Годишни награди на Imoti.net е единственият форум, на който се оценяват постиженията, коректността и добрата репутация на компании и експерти в сектор недвижими имоти. Експертно 21-членно жури, състоящо се от водещи експерти от различни сфери, определи победителите в отделните категории. За втора поредна година председател на журито е доц. Маню Моравенов, преподавател във ВУЗФ. Потребителите също гласуваха за своите фаворите. Над 3000 човека дадоха гласа си в категориите – „Агенция на годината“, „Брокер на годината“ и „Сайт на агенция“. Един от всички гласували ще спечели уикенд за двама в  хотел АСТЕРА – Банско. Кои са победителите в отделните категории и кой ще спечели почивка за двама ще стане ясно на специална церемония на 20 март в „Клуб 1“, НДК от 18.30ч. Водещи на церемонията ще бъдат лицата на сутрешния блок на  – Гергана Венкова и Златимир Йочев.\n\r\nГодишните награди на imoti.net 2018 се осъществяват с подкрепата на Пощенска Банка, Теленор, Realtor Assitant Pro и Бритиш Американ Табако, Камарата на строителите в България. Медийни партньори са Investor.bg, Bloomberg TV Bulgaria, Bulgaria ON AIR, Градът Медия Груп, Kmeta.bg, вестник „Строител“. \n\r\nImoti.net е част от Investor Media Group – втората най-предпочитана онлайн медийна група сред потребителите в България по данни на Gemius. Мисията на сайта е да подкрепя коректните участници в имотния бизнес, така че потребителите на техните услуги да могат да правят правилен избор в свой интерес по всяко време. В полза на потребителите Imoti.net стартира и поредицата „Доверен брокер“ със съвети за разграничаване на коректните и некоректни посредници при сделките с имоти.", "date": "2019.03.14", "title": "Над 200 компании се включиха в надпреварата за Годишни награди на Imoti.net"}
{"url": "https://www.dnes.bg/sport/2019/03/14/sled-10-godini-pak-4-angliiski-kluba-na-1-4-finalite-v-shl.404601", "text": "За първи път от 10 години ще има цели четири английски клуба на четвъртфиналите в Шампионската лига, показва статистиката.\r\nСнощи Ливърпул изнесе лекция на Байерн и го победи с 3:1 насред Мюнхен, попълвайки карето от представители на Висшата лига във финалната осмица на най-престижния европейски клубен турнир.\r\nТака беше затвърдена доминацията на англичаните над германските отбори този сезон. Припомняме, че Манчестър Сити размаза Шалке с общ резултат 10:2, а Тотнъм наби Борусия Дортмунд след два успеха с общ резултат 4:0.\r\nЗа последно имаше четири отбора на четвъртфиналите на Шампионската лига през сезон 2008/09. Тогава Ливърпул и Манчестър Юнайтед също бяха в играта, а компания им правеха Арсенал и Челси.\r\nВ края на въпросната кампания \"червените дяволи\" се класираха на финала, но загубиха от Барселона с 0:2.\r\n\r\n ", "date": "2019.03.14", "title": "След 10 години: Пак 4 английски клуба на 1/4-финалите в ШЛ"}
{"url": "https://www.dnes.bg/notifikacii/2019/03/14/obidi-mejdu-erdogan-i-netaniahu-kradec-tiranin-diktator.404561", "text": "Размяната на обидни реплики между премиера на Израел Бенямин Нетаняху и турския президент Реджеп Ердоган е сред акцентите на турския печат тази сутрин.\n\r\n\"Дирилиш постасъ\" пише, че турският президент Ердоган е отговорил остро на обидилия го с епитета \"диктатор\" \"израелски премиер ционист Нетаняху\".\n\r\n\"Ей, Нетаняху, ти си тиранин, който убива палестински деца\" - този цитат от думите на Ердоган извежда днес в заглавие вестникът. Турският лидер напомни, че израелският премиер и съпругата му са обвинени за корупция и го нарече \"крадец\".\n\r\nПрезидентът на Турция също така предупреди Нетаняху да не провокира мюсюлманите, като изпраща израелски войници да влизат в свещени за мюсюлманите места в Йерусалим. \"Ние никога не сме потискали евреите\", добави Ердоган, цитиран от в. \"Хюриет\".\n                \n                \r\n\"Ще продължим да се борим до сетен дъх за правата на палестинския народ и за това Ерусалим да бъде управляван по начин, който подхожда на неговата значимост за ислямския свят\", каза още президентът.\n\r\nСпорът се разгоря, след като говорителят на Ердоган Ибрахим Калън критикува Нетаняху заради думите му, че Израел е държава нация единствено на еврейския народ. Калън нарече по този повод израелския премиер \"расист\", припомня БТА. \n\r\nТова провокира реакцията на Нетаняху, който окачестви Ердоган като \"диктатор\" и отбеляза, че \"затворите му са пълни с журналисти и съдии\".\n\r\n\"Даденият на съд Нетаняху напада Ердоган\", пише в. \"Йени сьоз\" по темата, допълвайки, че от турска страна една след друга валят реакции по повод думите на израелския премиер, нарекъл Ердоган \"тиранина на Турция\".\n\r\nФахреттин Алтун, директор за комуникациите в турското президентство, реагира в Тwitter с мисъл на Айнщайн - \"Лудост e да правиш едно и също нещо отново и отново и да очакваш различни резултати\". В поста си в Тwitter Алтун е прикачил видео с думите на Ердоган към тогавашния израелски президент Шимон Перес по време на Световния икономически форум в Давос на 29 януари 2009 г.\n\r\n\"Нетаняху, осъзнай се!\" - този цитат от изказването на Ердоган пък извежда в заглавие днес в. \"Стар\".\n\r\n ", "date": "2019.03.14", "title": "Обиди между Ердоган и Нетаняху: Крадец, тиранин, диктатор"}
{"url": "https://www.dnes.bg/business/2019/03/14/spiraneto-na-razgovorite-za-chlenstvo-na-turciia-v-es-kakvo-sledva.404566", "text": "Спирането на преговорите за членство на Турция в ЕС може да доведе до масовото регистриране на фирми от съседката ни у нас, което не е добре в дългосрочен план, защото България се нуждае от силен икономически съсед, коментира пред  Цветан Симеонов, председател на УС на Българска-търговско промишлена палата (БТПП). \n\n\r\n\"Българската търговско-промишлена палата винаги е стояла зад това намерение Турция да се присъедини към ЕС възможно най-бързо. Историята на този процес започва още от 1959 г. Би било жалко, ако се предприеме практически решението на ЕП да се прекратят преговорите за членство в ЕС. Турция граничи съвсем пряко с ЕС\", смята Симеонов. \n                    \n                    \n                \r\nТурция е един от най-големите инвеститори в България. Почти 1 млрд.лева са дошли от южната ни съседка за периода от 1996 г. до днес. Българските туристи предпочитат най-много Турция, регистрирани са над 1 млн. 200 хил.посещения. \r\n \r\n\"Турция трябва да се поддържа като една по-демократична държава не само със заплахи, но и със стимули. Знаем нейната роля за бежанската криза. Знаем и че в сравнение с доста други ислямски държави е може би най-близо до Европа. В този смисъл Турция следва да усъвършенства вътрешната си политика, за да се съобрази с основните принципи на ЕС\", сигурен е експертът. \n\r\nЦветан Симеонов смята, че се наблюдават негативните ефекти от спада в стойността на турската лира. Нашият износ за Турция е спаднал доста сериозно, добави той. Турската икономика е показала качества и ние считаме, че ще се справят бързо и с тази криза, обобщи гостът.", "date": "2019.03.14", "title": "Спирането на разговорите за членство на Турция в ЕС, какво следва?"}
{"url": "https://www.dnes.bg/notifikacii/2019/03/14/trima-bylgari-zaginaha-pri-katastrofa-v-shotlandiia.404619", "text": "Двама мъже и една жена - и тримата българи, са загинали при верижна катастрофа на магистрала в Шотландия във вторник.  \n\r\nПо данни на шотландската полиция сблъсъкът между автобус и два леки автомобила е станал около 16.30 ч. на 12 март на магистрала А90 в участъка между Абърдийн и Дънди.\n\r\nТримата загинали са пътували в \"Рено Меган Сценик\". Шофьорът и още една жена са транспортирани в болница, като мъжът е с леки наранявания, а жената е в тежко състояние, но няма опасност за живота й. Към момента няма информация дали двамата също са българи. \n\r\n\"Самоличността на загиналите ни съграждани е установена. Посолството ни в Лондон е в контакт с местните власти по случая и оказва съдействие на близките на починалите\", съобщиха за Dir.bg от външното ни министерство.\n                \n                \r\nВ болница са откарани и шофьорът на другия смазан автомобил \"Ford B Max\", както и неговата спътничка. Тяхното състояние също е тежко, но няма опасност за живота им. Водачът на автобуса и пътниците в него не са пострадали.\n\r\nЗаради катастрофата движението по магистралата е било спряно за близо 21 часа.\r\n \r\n", "date": "2019.03.14", "title": "Трима българи загинаха при катастрофа в Шотландия "}
{"url": "https://www.dnes.bg/politika/2019/03/14/visoko-visoko-v-nebeto-s-f-16-zasega-obache-samo-na-trenajor.404615", "text": "\nФирмата Lockheed Martin, с която България най-вероятно ще сключи сделка за новите изтребители за армията ни, представи симулация на полет на F-16. \n\n\n\n\n За целта беше използван тренажор, на който евентуално ще се обучават и българските пилоти.\n\r\nАко се стигне до сделка за F- 16 на родните летци ще са нужни поне 9 месеца, за да могат да пилотират американските машини. Обучението може да продължи и до две години.\n\r\nОсвен самолетите американците предлагат и комплексна подготовка за нашите пилоти.\n\r\nF-16 е най-разпространеният изтребител в света. Претърпял е множество модернизации и отговаря на всички критерии и стандарти на НАТО.\r\n                    \n                    \n                В срядата на януари парламентът даде мандат на правителството на България да преговаря с правителството на САЩ за покупката на нови изтребители.\n\r\nТогава депутатите одобриха и промяна на условията по инвестиционния проект. По всяка вероятност ще трябва да се увеличи сумата за покупката над предвидените 1.5 млрд. лв. (без ДДС) и да бъде променен срокът на доставка на самолетите, както и начинът на плащане.\n\r\nLockheed Martin увери преди месеци, че изтребителите F-16 отговарят напълно на отбранителните нужди на България и на НАТО и военновъздушните сили на страната ще придобият най-модерния изтребител 4-то поколение на въоръжение в алианса.", "date": "2019.03.14", "title": "Високо, високо в небето с F-16... засега обаче само на тренажор"}
{"url": "https://www.dnes.bg/akoshtete-vqrvaite/2019/03/14/dakelite-sa-nai-hapeshtite-kucheta.404614", "text": "Дакелите се оказаха „най-големия враг“ на кучкарите в Русия. Според проучване на Националната руска киноложка асоциация, те са най-хапещите кучета, стана ясно от публикация на РИА \"Новости\".\n  \r\nРъководителя на асоциацията - Електрон Дементиев, заяви, че опасни могат да бъдат и стайните породи кучета, които се смятат за безобидни. Според него статистиките през годините показват, че дакелите са рекордьори по ухапвания както на хора, така и на други животни, пише БТА. \r\nКласацията се прави всяка година от 15 години насам и винаги на първото място е била немската порода кучета дакел, създадена през Средновековието, за да се бори с напастта от язовци по онова време. \r\nПо думите на специалиста, за да се избегнат неприятни инциденти, трябва да се създадат задължителни школи за обучение на кучета и на техните стопани, по подобие на автошколите.", "date": "2019.03.14", "title": "Дакелите са най-хапещите кучета"}
{"url": "https://www.dnes.bg/politika/2019/03/14/op-sreshtu-ninova-niama-nova-troina-koaliciia-bsp-upravliava-s-dps.404613", "text": "Зам.-председателят на ВМРО Искрен Веселинов възрази срещу обвиненията на червената лидерка Корнелия Нинова, че има нова \"тройна коалиция\" между ГЕРБ, \"Обединени патриоти\" и ДПС заради закона за вероизповеданията, и остро разкритикува отсъствието на социалистите от парламента. \n\n\nПо-рано Нинова настоя, че решението за разсрочването на задълженията на Главното мюфтийството, а не тяхното опрощаване, е същото като старото, но в по-завоалирана форма. Тя нападна управляващите и че има сделка между ГЕРБ, \"Обединени патриоти и ДПС\", за да се спаси правителството.\n\r\n\"Ако депутатите на Корнелия Нинова бяха в парламента, този закон изобщо нямаше да мине на първо четене. Доколкото си спомням Нинова беше съвносител с Цветанов и Карадайъ на закона, който обслужва интересите на ДПС. Този извънпарламентарен опозиционен шум цели да създаде усещането, че тя се бори за някаква правда, но мястото й да се бори е тук в пленарната зала\", отвърна й задочно Искрен Веселинов.\n                    \n                    \n                \r\nПо думите му след серия от срещи от \"Обединени патриоти\" са успели да убедят колегите си от ГЕРБ, че опростяването на задълженията на вероизповеданията е грешка. Затова и според Веселинов няма някакво задкулисие в случая.\n\r\nИскрен Веселинов бе категоричен и че патриотите не влизат с разговори с ДПС и настоя, че присъствието им във властта е именно с цел да държат движението извън управлението.\n\r\n\"Така че такива упреци от Нинова, чиято партия три пъти управлява с ДПС и доколкото разбираме пак се кани да го прави, са леко наивни\", заключи депутатът от \"Обединени патриоти\".", "date": "2019.03.14", "title": "ОП срещу Нинова: Няма нова тройна коалиция, БСП управлява с ДПС!"}
{"url": "https://www.dnes.bg/notifikacii/2019/03/14/zadyrjaha-dvama-za-ubiistvo-na-54-godishen-myj.404616", "text": "Двама мъже бяха задържани по подозрение за убийството на 54-годишен мъж в сливенското село Езеро, съобщават от Областната дирекция на МВР.\r\nРазследването е започнало на 13 март, след като в полицията постъпил сигнал за открито тялото на 54-годишен мъж. При извършения оглед са открити следи от насилствена смърт. \r\nНезабавно са предприети оперативно-издирвателни действия от криминалисти на РУ-Нова Загора и ОДМВР-Сливен. За извършеното престъпление са задържани двама мъже на 43 и 48 години от същото село. \r\nРаботата по образуваното досъдебно производство продължава под наблюдението на Окръжна прокуратура-Сливен. Според първоначалните данни, вероятната причина за престъплението е от битов характер.", "date": "2019.03.14", "title": "Задържаха двама за убийство на 54-годишен мъж"}
{"url": "https://www.dnes.bg/sofia-film-fest/2019/03/14/za-agresiiata-v-klas-prez-pogleda-na-praseto.404625", "text": "Новият филм на Драго Шолев ще има премиера в кино Люмиер Лидл тази вечер от 18.30 часа. \"Прасето\" проследява агресията в клас и е едно от двете български предложения в Международния конкурс на София Филм Фест.\n\r\n\"Заливът Ханалей\" на Даиши Матсунага, по разказ на Харуки Мураками също е история за деца. Проследява историята на японски тийнейджър, който загива докато кара сърф на Хаваите.  Самотната му майка отива в залива Ханалей, за да се справи с неочакваната загуба. Преди прожекцията ще се излъчи и филма на Григор Антонов \"След часовете\" от конкурса \"Jameson Short Film Award\".  Сюжетът ни води в малък град, в който властва безразличието и отчуждението, две деца са принудени да направят нещо нежелано, защото са изгубили надежда да намерят разбиране и подкрепа. Филмът може да гледаме в Дом на киното от 18.30 часа.\r\n                    \n                    \n                 Последната прожекция за този ден от Международния конкурс е \"Техеран,  град на любовта\" на Али Джаберансари. Разгръщайки темата за нещастната  любов, този игривно замислен триптих за хора, търсещи любов, напомня за  непостоянната природа на човешкото щастие.  \"Пипнах те\", създаденот  Стефани Дойчинова - филм от програмата \"Jameson Short Film Award\". Двете  прожекции са в Дом на киното от 21.00 часа.\r\nВ Балканския конкурс на фестивала за днес са предвидени два филма - \"Историята на един летен любовник\" на Паул Негоеску от 18.30 часа. Филмът носи свеж въздух с ретро-носталгична нотка и предлага романтична гледна точка, през която дори Букурещ (с помощта на джаза) започва да прилича на Париж.\r\nДругата прожекция е от 20.30 часа - \"Годината на маймуната\" на Владимир Блажевски. Основни персонажи в тази черна комедия са Цобе – беден пазач в зоопарка в Скопие, и шимпанзето Коко, който живее в същия този зоопарк.Тази обикновена история се заплита, когато Коко успява да избяга.\n\r\n След \"Прасето\" на Драго Шолев, от 20.30 часа е премиерата на българския документален филм \"Тайният живот на Вера\" на Тонислав Христов.  Вера е млада жена, която нарича себе си \"В\" и се бори с тежка травма\r\nот детството си. Докато се опитва да помогне на себе си и на своя брат, който е с умствено увреждане,\r\nтя намира спасение в ролевите игри, в които участва като приема различни роли и идентичности.\n\r\nМузикалните събития за днес \"В парка\" са от 22.00 часа със Svilen & Joro from Ostava & Ping-Pong Galia. Свилен Ноев и Жоро за добре познати от алтернативната българска група Ostava. След тях Ping-Pong Galia ще представи\r\nнейните музикални селекции с някои сладки и меланхолични песни.", "date": "2019.03.14", "title": "За агресията в клас през погледа на \"Прасето\""}
{"url": "https://www.dnes.bg/notifikacii/2019/03/14/vienchani-vse-po-chesto-davat-pod-naem-kolite-si.404600", "text": "Все по-често жителите на австрийската столица Виена отдават под наем за кратко време не само личното си жилище, но и личния си автомобил, съобщи БТА.\r\nСпоред последни данни само една от съществуващите във Виена интернет платформи за отдаване под наем на лични автомобили е регистрирала през миналата година 30 000 потребители, което е двойно повече от предишната година.\r\nПринципът е същият като при платформите, отдаващи лични жилища под наем. \r\nСтатистиката сочи, че броят на хората, които искат да припечелят от собствената си кола, расте неудържимо. Това се обяснява с все по-високите разходи по поддръжка на автомобила. \r\nСпоред една от фирмите за наемане на частни автомобили само за една година търсенето на клиентите е нараснало с 50 процента. Фирмите получават процент при всяка сделка.", "date": "2019.03.14", "title": "Виенчани все по-често дават под наем... колите си"}
{"url": "https://www.dnes.bg/eu/2019/03/14/evroliderite-obsyjdat-dylgo-otlagane-na-brexit.404624", "text": "Европейските лидери започват да обсъждат ще приемат ли евентуално искане от Великобритания за дългосрочно отлагане на Brexit.\n\r\nЗа това съобщи президентът на Съвета на ЕС Доналд Туск, който ще председателства срещата им на върха след седмица в Брюксел.\n\r\nТуск, който започна от днес обиколка из някои европейски столици за подготовка на срещата, написа, че по време на нея “ще апелирам към лидерите на ЕС-27 да бъдат отворени за дълъг период, ако Обединеното кралство счете за необходимо да преосмисли стратегията си за Brexit и да изгради консенсус около нея”.\n\r\nОбиколката на Туск започна днес от Холандия, а през следващите дни той ще се види с президентите и премиерите и на Германия, Франция, Ирландия и Словакия.\n\n\n\r\n                    \n                    \n                Председателят на Еврокомисията Жан-Клод Юнкер също държи връзка с лидерите, каза негов говорител. Той обаче отказа да уточни посланието, което той им отправя.\n\r\nАко Великобритания поиска отлагане на влизането в сила на Brexit на 29 март, тя трябва преди тази дата да изпрати писмо на Туск, с което предлага срок и мотиви за действието си. А решението се взема с единодушие от лидерите на оставащите 27 държави.\n\r\nГлавният преговарящ на ЕС за Brexit Мишел Барние предупреди обаче, че еврочленките трябва да засилят подготовката си за хаотична раздяла, веднага след като снощи британският парламент гласува, че излизането не може да стане без правила.\n\r\nОчаква се днес Камарата на представителите в Лондон да гласува дали да се търси удължаване на преговорите и отлагане на напускането.\n\r\n“ЕС направи всичко по силите си, за да подпомогне сключването на Споразумението за оттегляне. Безизходицата може да бъде решена само в Обединеното кралство”, смята Барние.\n\r\nВ понеделник Юнкер и Тереза Мей договориха нови правни уверения, че ЕС ще приложи само в краен случай и за ограничен период предпазната клауза за оставането на Северна Ирландия в европейския митнически съюз. Те обаче не се оказаха достатъчни за британските депутати и те за втори път отхвърлиха сделката за условията по раздялата, договорена между британското правителство и ЕС. Снощи депутатите гласуваха и за напускане без сделка. Тази вечер те ще се произнесат дали да се иска отлагане на Brexit.\r\n ", "date": "2019.03.14", "title": "Евролидерите обсъждат \"дълго отлагане\" на Brexit"}
{"url": "https://www.dnes.bg/politika/2019/03/14/volia-izliza-no-niama-kriza-kvorumyt-ot-gerb-i-op-s-disciplina.404596", "text": "Шефът на депутатите от ГЕРБ Цветан Цветанов остана изненадан от решението на \"Воля\" да напусне парламента и коментира, че не знае какви са мотивите на партията на Веселин Марешки. Въпреки това обаче той настоя, че няма парламентарна криза и това няма да доведе до предсрочни избори. \n\n\nПо-рано днес от \"Воля\" обявиха решението си да напуснат Народното събрание, но не дадоха конкретна причина за това. Излизането на най-малката парламентарна група обаче повдигна въпроса за осигуряването на кворума, тъй като БСП от близо месец бойкотира работата на Народното събрание, а от ДПС не се регистрират в началото на пленарния ден. Управляващите ГЕРБ и \"Обединени патриоти\" пък имат общо 122 народни представители, като необходими за кворума са 121.\n                    \n                    \n                \r\n\"ГЕРБ и \"Обединени патриоти\" имаме над 121 депутати. Това, което правим, е да работи парламентът\", отсече Цветан Цветанов и добави, че ще осигуряват кворума като затегнат дисциплината в редиците на \"Обединени патриоти\" и ГЕРБ.\n\r\n\"В Холандия се крепи кворумът с един глас. По този начин холандският парламент работи, правителството работи успешно, както и българското\", даде пример Цветанов. Той бе категоричен и че няма предпоставка за предсрочни избори, тъй като парламентът работи и страната е стабилна.\n\r\n\"Не обмисляме избори 2 в 1. Тази година планираме избори за европарламент и местни избори. 2020 г. планираме да е спокойна, без избори, за да може през 2021 г. да отидем на редовни парламентарни избори\", отсече Цветанов.\n\r\nТой коментира и предложението за орязването на депутатските заплати и обясни, че все още се търси решение за него, така че да не бъде в противоречие на правомощията на народния представител.\n\r\nОт своя страна Валери Симеонов, който именно предлага санкциите за неоснователните отсъствия на депутатите, заяви, че ще настоява предложението му да бъде обсъдено с ГЕРБ, тъй като хората очакват справедливост. \"Как ще отсъстват от работа, а ще получават възнаграждение\", възмути се той.\n\r\nСимеонов коментира и че не е притеснен за осигуряването на кворума и бе категоричен, че парламентарна криза няма.\n\r\n\"За кворума не съм особено притеснен. Много ми е комфортно, когато БСП ги няма, приемат се законите с едно добро темпо. Какво значи парламентарна криза?! Парламентът работи ли - работи, добре ли работи - добре работи\", отсече лидерът на НФСБ.", "date": "2019.03.14", "title": "\"Воля\" излиза, но няма криза! Кворумът – от ГЕРБ и ОП с дисциплина"}
{"url": "https://www.dnes.bg/politika/2019/03/14/sdelkata-gerb-dps-op-ili-novata-troina-koaliciia.404605", "text": "Червената шефка Корнелия Нинова скочи отново срещу ГЕРБ  заради Закона за вероизповеданията. \n\r\nСпоред нея заявката, която управляващите направиха вчера, че няма да опрощават дълговете на Главното мюфтийство към държавата, а ще им дадат възможност да бъдат разсрочени,не променят нищо. \n\n\n \"За нас от начало и докрай това е сделка между ГЕРБ, Обединени патриоти и ДПС, за да се спаси правителството\", отсече тя, цитирана от пресцентъра на БСП. \n\r\nНинова настоя, че управляващите са предложили промяната не, защото чуват гласа на хората, а защото са се уплашили от реакцията на хората.\n\r\nТя поиска финансовият министър Владислав Горанов да обяви как точно ще бъде разсрочено задължението на Главното мюфтийство и оцени новото предложение на ГЕРБ за разсрочване на задължението за същото като старото, но в по-завоалирана форма. \n                    \n                    \n                \r\n\"Никой не казва за колко време, при какви условия. Едно разсрочване за 50 години е скрито опрощаване. Искаме ясните условия, при които се разсрочват тези задължения. Министърът на финансите да излезе и да ги обяви\", соцлидерката.\n\r\nПо думите й сега управляващите манипулират обществото и хвърлят прах в очите му, че проблемът е решен. Нинова обвини управляващите, че по този начин внасят разделение в обществото, тъй като към едни и същи проблеми, се подхожда по различен начин. \n\r\nТя попита при тези условия, ще бъде ли представен график за разсрочено плащане на общинските болници, за да не фалират, ще има ли график за разсрочване на задълженията на български граждани, които дължат пари на \"Топлофикация\".\n\r\n\"Според нас сделката продължава. Гарантирам ви, че това предложение на ГЕРБ ще бъде одобрено единодушно от \"Обединени патриоти\" и ДПС. Просто, защото така е договорено. Тя е старата под различна форма. Замазват очите на хората, за да просъществува възможно най-дълго новата тройна коалиция: ГЕРБ - ДПС - Обединени патриоти\", заяви Корнелия Нинова. \n\r\nТя отказа да коментира намерението на \"Воля - българските родолюбци\" да напусне пленарната зала. \n\r\n\"Ние ги знаем тези движения напред-назад на Воля - ту подкрепят правителството, ту са в опозиция, дайте да изчакаме и да видим колко време ще продължи, ще има ли цена това излизане\", изтъкна още Нинова. \n\r\nНинова заяви още, че ПГ на \"БСП за България\" ще се върне в парламента при условие, че управляващите изпълнят исканията им за гарантиране на честни и прозрачни избори.", "date": "2019.03.14", "title": "Сделката ГЕРБ-ДПС-ОП или новата тройна коалиция"}
{"url": "https://www.dnes.bg/notifikacii/2019/03/14/eda-gioring-princesata-na-tretiia-raih-shepa-hora-razbraha-za-smyrtta-i.404599", "text": "Още с раждането си Еда Гьоринг е звезда сред нацистите. Неин кръстник е самият фюрер Адолф Хитлер, а баща й е дясната му ръка – Херман Гьоринг. По данни на The Telegraph, Принцесата на Третия райх е починала на 80-годишна възраст в Мюнхен, Германия още през декември. \r\nИ може би заради интересното й минало, за смъртта й научават шепа хора, пазена е в тайна от медиите, а тялото й е положено в гроб без име или надгробен камък.\r\nЕда Гьоринг е родена през 1938 г., една година преди началото на Втората световна война. Наричалия я малката Шърли Темпъл. Появата й на бял свят предизвиква празненства в цяла Германия, а първите години от живота й са приказка. Близо половин милион нацистки войници даряват пари на баща й, за да й построи реплика в детски размер на двореца Сансуси. Тя си имала собствени танцувални зали, кухня и много кукли.\r\n                \n                Гьоринг се отнасял с нея като принцеса. Постоянно я прегръщал и целувал. Дори ходел с нея на уроците по балет. А самият Хитлер оставя на страна факта, че нацистите губят войната и отива при малката Еда, за да отпразнуват заедно шестия й рожден ден.\r\nНо идилията за нея приключила, когато Германия била победена през 1945 година, а баща й – заловен. Той бил осъден на смърт, но надхитрил палача си и се самоубил с капсула цианид, скрита в зъба му. Еда е едва на 8.\r\nДокато Херман Гьоринг се изправя пред съда, момиченцето и нейната майка са в затвора. Когато биват освободени, са принудени да живеят в колиба в провинцията в Бавария. Нямат нито вода, нито електричество.  По-късно се местят в Мюнхен, където Еда се образова. Последно е работила като хирург в клиника.\r\nПрез 2015 година Еда Гьоринг заведе дело, с което се опита да си върне това, което й се полага от имуществото на баща й, конфискувано след края на Втората световна война. Или поне част от него, с което да \"живее прилично“. \r\nХерман Гьоринг бил известен с това, че си присвоявал скъпи бижута, мебели и картини по време на войната. Правителството на Германия обаче си ги връща обратно. Нещо, което Еда не приема и до днес. Желанието й да си върне богатството е било отхвърлено след дебати, траели едва няколко минути.\r\nЗа разлика от останалите нацистки наследници, които често се отричат от своите родители и имат сложна връзка с тях, чувствата на Еда към баща й са категорични. \"Обичах го много и си личеше колко много ме обичаше той“, казва Еда пред журналиста Джералд Познар, който след това пише книгата \"Децата на Хитлер: Синовете и дъщерите на Третия райх\".\r\n\"Всичките ми спомени с него са изпълнени само с любов. Не мога да си го представя по друг начин“, казва вече порасналата нацистка принцеса. Тя отрича баща й да е участвал в Холокоста, въпреки че множество историци твърдят обратното – че Херман Гьоринг е взел активно участие в избиването на 6 милиона евреи.\r\n\"Единственият проблем на баща ми беше лоялността му към Хитлер. Той никога не го предаде, дори и когато фюрерът отиваше прекалено далеч. Нещата, които се случиха на евреите бяха ужасни, но нямаха нищо общо с баща ми“, споделя Еда.\r\nОт какво е починала наследницата на Гьоринг не става ясно. Нито защо властите обявиха смъртта и едва тази седмица, след като е починала на 21 декември 2018 г., преди цели три месеца. \r\n ", "date": "2019.03.14", "title": "Еда Гьоринг – принцесата на Третия райх. Шепа хора разбраха за смъртта й!"}
{"url": "https://www.dnes.bg/temida/2019/03/14/piianica-i-kloshar-ubil-maika-si-s-nad-15-udara-s-noj.404594", "text": "Разследващите са арестували 42-годишния син на намерената преди два дни мъртва жена в София. Прокуратурата вече му повдигна обвинения, а съдът го остави в ареста за 72 часа. \n Жестокото убийство е било извършено на 10 март, а сигналът полицията е подаден на  12 март от съседи, след като колеги на починалата са я потърсили, защото не се явила 2 дни на работа, съобщи градският прокурор на София Емилия Русинова.\n\r\nНай-вероятно смъртта е настъпила в резултат на травматична кръвозагуба. \n\r\nУбиецът е нанесъл на 64-годишната си майка около 15 прободно-прорезни рани в областта на гръдния кош и корема.\n\r\nТакива рани има и по лицето и ръцете. \n                    \n                    \n                \r\nДо фаталните удари се е стигнало след скандал между двамата заради пиянството на убиеца. \n\r\nТой е бил пиян и когато е посегнал на майка си. \n\r\nМъжът е задържан още на 12 март вечерта в хотел в София. Русинова обясни, че има криминални регистрации, но не е осъждан. \n\r\nОсвен това е водил и скитнически начин на живот. \r\n ", "date": "2019.03.14", "title": "Пияница и клошар убил майка си с над 15 удара с нож "}
{"url": "https://www.dnes.bg/stranata/2019/03/14/mitropolit-ioan-dari-17-500-lv-za-lechenie-na-9-godishno-momche.404618", "text": "17 500 лева дари Варненският и Великопреславски митрополит Йоан за изследвания на детския диабет, както и инсулинова помпа за 9-годишно момче. Парите са събрани вместо подаръци за рождения ден на митрополита, съобщава БТА. \n\r\nМитрополит Йоан коментира, че юбилеят му е бил удобен момент, за да призове за милосърдието на гостите и да направи дарителска кампания. Митрополитът също страда от диабет.\r\nСъс събраната сума ще могат да бъдат изследвани 80 деца за диабетни антитела, каза ръководителят на клиниката по педиатрия в университетската болница \"Св.Марина\" във Варна проф. Виолета Йотова.\r\nМайката на детето, което получи инсулиновата помпа, Биляна Иванова, сподели, че тя ще направи живота на сина й много по-лек. Помпата не е никак евтина, а здравната каса не поема подобно лечение, допълни Иванова.", "date": "2019.03.14", "title": "Митрополит Йоан дари 17 500 лв. за лечение на 9-годишно момче "}
{"url": "https://www.dnes.bg/notifikacii/2019/03/14/i-sasht-prizemiavat-poletite-s-boeing-737-max-8-i-max-9.404556", "text": "Американският президент Доналд Тръмп съобщи, че САЩ възнамеряват да спрат полетите на всички самолети Boeing 737 Мax 8 и Мax 9 след катастрофата в Етиопия, при която загинаха 157 души, предаде Ройтерс.\n\r\n\"Ще издадем спешно нареждане за забрана, за да спрем всички полети със  Boeing 737 Мax 8 и 737 Мax 9, и самолети, свързани с тази линия\", заяви Тръмп пред репортери в Белия дом.\n\n\r\nВсички авиолинии са уведомени за това, допълни той.\r\nТръмп заяви, че е взел решението след разговори с министъра на транспорта Илейн Чао и изпълнителния директор на Boeing Денис Мюленбург на базата на появата на \"нова информация\" и \"физически доказателства\" за трагични инциденти, свързани със самолети 737 Max 8.\n                \n                \r\n\"Самолети, които са във въздуха, ще бъдат заземени, ако са 737 Макс, ще бъдат заземени при кацане на местоназначението.\n\r\nАвиокомпаниите са уведомени, че самолетите на Boeing Max временно са извадени от обръщение и те са съгласни с решението, твърди Тръмп.\n\r\n\"Съболезнования на всички, които са загубили любимите си хора в самолетните катастрофи в Етиопия и Индонезия. Това е ужасна трагедия. Boeing е невероятна компания и в момента всички там работят в много тежка обстановка. Надяваме се, че компанията ще излезе с бърз отговор за причините за трагедията, но докато го направят, самолетите ще бъдат приземени\", заяви Тръмп.\n\r\nОт компанията също излязоха с позиция след изявлението на Тръмп, от което става ясно, че акциите на компанията падат, но \"Boeing продължава да има пълно доверие в безопасността на 737 MAX\".\n\r\n\"Въпреки това, след консултация с Федералната авиационна администрация на САЩ (FAA), американския национален съвет за безопасност на транспорта (NTSB) и авиационните власти, Boeing реши временно да спре от експлоатация 737 MAX като предпазна мярка и за да увери властите и обществеността в безопасността на самолета\".\n\r\nБългария вече ограничи въздушното си пространство за полетите на самолети Боинг 737 Макс 8.\n\r\nСамолет Боинг 737 Макс 8 със 157 души на борда се разби близо до столицата на Етиопия. Машината на \"Етиопиън еърлайнс\" катастрофира малко след излитане от Адис Абеба, като все още не са ясни причините за катастрофата.\n\r\nРазбилият се самолет е от същия тип като този на индонезийската компания Лайън еър, който падна в морето миналия октомври 13 минути след излитането от Джакарта. Тогава загинаха 189 души.", "date": "2019.03.14", "title": "И САЩ приземяват полетите с Boeing 737 Мax 8 и  Мax 9"}
{"url": "https://www.dnes.bg/obshtestvo/2019/03/14/vypreki-sutreshnoto-slynce-ochakva-ni-den-s-prevaliavaniia.404555", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДнешният ден ще бъде по-скоро близък до зимата, защото температурите ще са по-ниски. Ще се усети и разкъсване на облачността, но преди обяд. В следобедните часове в Западна и Централна България ще превалява, а валежите ще бъдат незначителни, \n\r\nМинималните температури ще са между минус 2° и 3°, а максималните между 7° и 12°, в София около 8°. Ще духа слаб до умерен вятър от изток-североизток.\n\r\nВ планините ще бъде предимно облачно, през деня ще превалява сняг, а минималните температури ще достигнат до минус 10 градуса, обясни Матев в \"България сутрин\".\n\r\nВ петък е възможно да превали в Централна и Източна България. Облаците обаче се разкъсват и ще има много слънчеви лъчи\n\r\nПрез уикенда се очаква затопляне. Съботният ден ще бъде ветровит, но вятърът ще разгони облаците. Максималните температури ще бъдат от 14 до 20 градуса. Най-топлият ден от седмицата ще бъде неделя.", "date": "2019.03.14", "title": "Въпреки сутрешното слънцe: Очаква ни ден с превалявания"}
{"url": "https://www.dnes.bg/politika/2019/03/14/cherveniiat-deputat-slavcho-velkov-hvyrli-ostavka.404563", "text": "Соцдепутатът Славчо Велков е подал оставка като народен представител. Това обяви шефката на парламента Цвета Караянчева в началото на днешния пленарен ден.\n \r\nПричината депутатът от БСП да напусне Народното събрание е влошеното му здравословно състояние. Велков обяснява, че се нуждае от продължително лечение.\r\nДепутатите гласуваха оставката му и така го освободиха като народен представител.\r\nАндон Дончев от \"Воля\" изрази съжалението си за напускането на Славчо Велков, тъй като той бил един от най-достойните депутати и липсата му в парламента щяла да се усети.\r\nСлавчо Велков бе водач на листата на БСП в Пазарджик.", "date": "2019.03.14", "title": "Червеният депутат Славчо Велков хвърли оставка"}
{"url": "https://www.dnes.bg/notifikacii/2019/03/14/shpionski-skandal-shveciia-rusiia-stokholm-goni-diplomat.404552", "text": "Шведското външно министерство извика руския посланик Виктор Татаринцев и настоя един от служителите в посолството да напусне страната, съобщи шведският вестник \"Дагенс нюхетер\", цитиран от ТАСС.\n\r\n\"Мога да потвърдя, че извикахме посланика във връзка с дейността на един дипломат\", заяви говорителят на министерството Патрик Нилсон.\n\n\r\nПо данни на вестника става дума за руски дипломат, който се срещнал с 45-годишен швед в ресторант в Стокхолм. Шведът бил задържан на тази среща от служители на шведското контраразузнаване по подозрение в шпионска дейност в полза на Русия.\n\r\nСлед инцидента се появи информация, че дипломатът е напуснал страната, но както се изясни, това не се случило, пише БТА. Във връзка с това шведското министерство на външните работи поискало руснакът доброволно да напусне страната.\n                \n                \r\nШведското контраразузнаване СЕПО смята, че задържаният швед бил вербуван от агент на руското разузнаване, работещ под дипломатическо прикритие. Ако вината му бъде доказана, той може да бъде осъден на затвор от шест месеца до четири години.\n\r\nМъжът отрича вината си. Той има собствена компания в Швеция в сферата на високите технологии и работи с информация, която според СЕПО представлява интерес за чужди разузнавания.\r\n ", "date": "2019.03.14", "title": "Шпионски скандал Швеция-Русия, Стокхолм гони дипломат"}
{"url": "https://www.dnes.bg/obrazovanie/2019/03/14/obrazovanie-i-kariera-bez-granici-na-edno-miasto.404569", "text": "На 15-ти и 16-ти март в Националния дворец на културата ще се проведе новото издание на традиционното изложение \"Образование без граници\" и кариерния форум \"Образование и кариера\". Събитието обединява двата сектора – образование и кариера, като представя водещи учебни заведения и компании. На изложението ще участват фирми, работодатели, училища, университети, академии, институции и организации от цял свят. Това е единственото място, където можете да намерите желаното обучение и реализация и да се информирате за съвременните изисквания от водещите работодатели. \n\r\nОрганизаторите тази година разширяват обхвата на изложението с темата, перспективите и възможностите за кариерно развитие. Този акцент – \"Образование и кариера\" е съпътстван и с конкретни предложения, които ще бъдат представени от десетки български работодатели и германската работодателска агенция. Като основната идея е образованието да бъде отговорна, сериозна крачка и условие за успешна кариера в България. Посланието е след добро образование в чужбина, младите хора да се завърнат България и у нас да развият, приложат своите знания, квалификация и творчески възможности.\n                    \n                    \n                \r\nАмбицията тази година е и да се представят нов тип образователни инициативи. Поводът е Международният Ден на потребителя – 15 март. \n\r\nВ рамките на изложението квалифицирани и интересни лектори ще говорят за основните права на потребителя. Беседите ще бъдат на теми - правото на образование, правото на информация, правото да бъдеш чут, правото на здравословна околна среда, правото на безопасност. \n\r\nМладежката конференция започва от 13:00 ч. след официалното откриване и в нея ще вземат участие интересни лектори от Асоциация Активни Потребители, Асоциация на европейските журналисти – България, Европейски потребителски център – България, WWF в България, Институт за пътна безопасност. Темата за право на образование ще бъде развита от един от най-обичаните преподаватели в Софийския университет доц. д-р Владислав Миланов, който ще представи защо езиковата култура и образованието стоят в основата на нашето общество.\n\r\nВсеки желаещ да посети изложението и младежката конференция може да се регистрира предварително на сайта на изложението (www.edu-fair.eu) или на място в Националния дворец на културата. Входът е свободен. ", "date": "2019.03.14", "title": "Образование и кариера без граници. На едно място"}
{"url": "https://www.dnes.bg/sofia/2019/03/14/kyde-niama-da-ima-voda-v-petyk.404573", "text": "\"Софийска вода\" временно ще прекъсне водоснабдяването в някои части на столицата, съобщиха от дружеството.\n\r\nНа 15 март 2019 г. (петък), във връзка с подмяна на сградно водопроводно отклонение на ул.“Крум Попов“ кв. „Лозенец“, се налага спиране на водоподаването от 09:00 до 18:00 часа на клиентите на „Софийска вода”, живеещи в района на ул. „Крум Попов“ от ул. „Криволак“ до ул. „Милин камък“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Цанко Церковски“ ъгъла с ул. „Крум Попов“.\n                    \n                    \n                \r\nНа 15 март 2019 г. (петък), във връзка с подмяна на уличен водопровод на ул. 271 местност „Орион“ община „Връбница“се налага спиране на водоподаването от 09:00 до 21:00 часа на клиентите на „Софийска вода”, живеещи в района на ул. „Владимир Зограф“ от ул. „Танкист“ до жп. прелеза, ул. 271, ул. 214, ул. 215. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. 271 ъгъла с ул. „Владимир Зограф“.\n\r\nНа 15 март 2019 г. (петък), във връзка с подмяна на спирателен кран на ул.“Иглика“ кв. „Курило“, се налага спиране на водоподаването от 09:00 до 19:00 часа на клиентите на „Софийска вода”, живеещи в района на ул. „Иглика“, ул. „Копривщица“, ул. „Светъл път“, ул. „Момина сълза“, ул. „Козница“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Козница“ ъгъла с ул. „Иглика“.\n\r\nНа 15 март 2019 г. (петък), във връзка с подмяна на сградно водопроводно отклонение на ул.“Монтевидео“ кв. „Овча купел“, се налага спиране на водоподаването от 10:00 до 15:00 часа на клиентите на „Софийска вода”, живеещи в района на ул. „Бойчо Бойчев“ №16, ул. „Монтевидео“ №21А. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Бойчо Бойчев“ №16.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването, отчитат от дружеството.\n\r\nЗасегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез  .", "date": "2019.03.14", "title": "Къде няма да има вода в петък?"}
{"url": "https://www.dnes.bg/obshtestvo/2019/03/14/maiki-na-protest-niama-mesta-v-detskite-gradini.404557", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Майки са готови да излязат на протест заради липсата на места в детските градини в София. Те вече са подготвили онлайн петиция, която до момента е подписана от близо 400 човека.\n\r\nОбщината пък се събира да уточни какви критерии трябва да бъдат въведени, за да могат деца да записвани в детски градини. Градоначалниците са категорични, че е необходимо да бъдат построени още 15 детски градини.\n\r\n\"Направихме онлайн петицията заради липсата на детски градини в община \"Триадица\". Всичко започна преди няколко години, когато за моето дете нямаше място в ясла и след това в детска градина. При такава демографска криза няма как да има такъв проблем. Затова реших да направя петиция. Към този момент около 400 души са се включили в подписката\", обясни пред  Михаела Стоянова, която е един от организаторите на петицията.\n                    \n                    \n                \r\nПо нейните думи общината трябва да види, че има нужда от взимане на мерки. Според нея системата за набиране на точки не е направена за образовани и интелигентни хора, които имат брак. \"За нас няма места, защото не може да съберем точките по въпросната система. Нямам обяснение защо няма места!\", заяви родителят.\r\nПо думите на Михаела Стоянова, новите изчисления за прием в детските градини улеснява до някаква степен влизането в детското заведение, но дискриминира хората, идващи от малкото населено място.\r\n\"Има места, където няма работа, доктор\", обясни тя и допълни, че тези хора също имат права и не трябва да бъдат по този начин разделяни, защото това е дискриминиращо.\r\n\"Петицията ще бъде представена на общината, за да бъдат взети мерки. Ако това не се случи, ще трябва да си търсим правата\", заяви Михаела Стоянова в \"България сутрин\".", "date": "2019.03.14", "title": "Майки на протест: Няма места в детските градини!"}
{"url": "https://www.dnes.bg/index/2019/03/14/receptata-dnes-fetuchini-s-pileshko-tekila-i-zelenchuci.404463", "text": " :\r\n:\r\n \r\nВ голям тиган запържете кориандъра, чесъна и лютата чушка с 2 лъжици от маслото на средна температура за около 5 минути, като разбърквате. Добавете бульона, текилата и лимоновия сок. Оставете да кипне и гответе, докато се редуцира. Свалете от огъня и оставете настрана.\r\n \r\nЗалейте нарязаните на парчета пилешки гърди със соевия сос. Междувременно в друг тиган сотирайте лука и чушките в остатъка от маслото. Сварете и фетучините в подсолена вода. Отцедете и оставете настрана.\r\n \r\nВ дълбокия тиган смесете фетучините, пилето, соевия сос и зеленчуковата смес. Добавете и сметаната. Оставете да заври. След като пилешкото се сготви, а сосът се редуцира, свалете от огъня. Гарнирайте с още кориандър и сервирайте.\r\n\r\n\r\n \r\n ", "date": "2019.03.14", "title": "Рецептата Dnes: Фетучини с пилешко, текила и зеленчуци "}
{"url": "https://www.dnes.bg/stranata/2019/03/14/myj-zagina-pri-pojar-v-doma-si-v-grad-zavet.404571", "text": "60-годишен мъж от град Завет е загинал при пожар в дома му, съобщиха от Областната дирекция на МВР-Разград. \r\nСигналът е подаден на тел.112 около 16.40 часа на 13 март от съсед, който видял пушек да излиза от къщата. След загасянето на пожара е намерен трупът на самотно живеещия мъж. \r\nПри извършения оглед са установени множество фасове около тялото. Предполага се, че причина за пожара е незагасена цигара в леглото. \r\nЗа случая е уведомен дежурен прокурор.", "date": "2019.03.14", "title": "Мъж загина при пожар в дома си в град Завет"}
{"url": "https://www.dnes.bg/politika/2019/03/14/i-volia-na-mareshki-napuska-parlamenta-zashto-ne-e-iasno.404579", "text": "\n\r\nНай-малката парламентарна група в парламента - \"Воля - българските родолюбци\", също реши да напусне парламента. Това обяви лидерът на партията Веселин Марешки, като не даде подробности каква е причината за решението на партията му. \n\n\n Първи депутатите от БСП решиха да бойкотират пленарните заседания в знак на протест заради приетите поправки в Изборния кодекс през февруари. Близо месец червените не ходят на работа в парламента, а кворумът се осигуряваше от депутатите на ГЕРБ, \"Обединени патриоти\" и \"Воля\". \n\r\nДнес обаче и партията на Марешки реши да напусне пленарната зала.\n                    \n                    \n                \r\n\"Днес на съвещание на парламентарната група взехме решение също да напуснем парламента. За да няма фалшиви новини, реших лично да го съобщя. Причината не мога да ви ги споделя, защото продължават разговорите, те не са лесни\", обяви лидерът на \"Воля\".\n\r\nМарешки подчерта, че ролята на \"Воля\" в парламента е да \"осветява манипулациите и лъжите в парламента, в политиката и в обществото, както и да сваля маските на фалшивите политици и партии\".\n\r\n\"Нека това наше решение да го приемате като част от тази наша последователна политика\", завърши Марешки и обеща, че скоро ще даде още разяснения за решението на партията.", "date": "2019.03.14", "title": "И \"Воля\" на Марешки напуска парламента! Защо - не е ясно"}
{"url": "https://www.dnes.bg/obshtestvo/2019/03/14/iumruci-tormoz-istoriiata-na-veselka-svikvame-li-s-domashnoto-nasilie.404562", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Броят на жертвите на домашно насилие нараства в последните години. Една от тях е Веселка. Тя работи като преводач и е станала жертва на домашно насилие от съпруга си. В крайна сметка след сериозен тормоз решава да подаде молба за развод. Тогава става жертва на психически тормоз, като се стига дори до спирането на тока и водата в семейното им жилище.\n\r\n\"Бяхме в мола и взех спагети, които той не погледна. Преди да се качим в колата се скарахме за якето на детето и той ме замери с врелите спагети. Когато се качихме в колата бях ударена от него. Една вечер искаше да излезе. Аз исках да си останем вкъщи. Повиших му тон, той ме хвана за косата и бях свалена на земята. Каза ми, че трябва да стоя където ми е мястото. Взе ключовете от апартамента и колата. Той винаги прави така - взима ми ключовете, за да не мога да отида нито в полицията, нито да го търся. Месеци по-късно пак са скарахме и той ме повали на дивана и ме удари с юмрук в рамото и главата, получих хематом. Тогава реших, че ще му дам последен шанс заради децата. Най-лошото е, че децата го видяха. На следващия ден подадох жалба в районното. След делото за развод той искаше по всякакъв начин да ми отмъщава. Спряха ми тока за неплатени сметки, тъй като апартаментът е записан на неговото дружество. Без ток живяхме 4 месеца. Когато разбра, че са ми възстановили тока, той реши да ни спре водата\", разказа Веселка пред .\n                    \n                    \n                \r\nЕлена Кръстева от Алианса за защита от насилие заяви в \"България сутрин\", че е крайно наложително да бъдат открити множество консултативни центрове, в които жертвите на домашно насилие да получат помощ от психолог и юрист.\n\n\n\n\r\n\"Тук става въпрос за домашно насилие и срещу жената, и срещу децата. Най-важното е на кого ще бъдат присъдени правата на децата. Крайно наложително е хората да сигнализират още при първия случай на домашно насилие. Има крещяща нужда от отваряне на множество консултативни центрове, в които жертвите на домашно насилие могат да бъдат консултирани от психолог и юрист. Трябва да бъдат направени и кризисни центрове, в които децата и потърпевшите от домашно насилие да бъдат настанявани\", каза Кръстева.\n\r\nПсихиатърът Веселин Герев пък бе категоричен, че в последно време българите свикнаха с домашното насилие. Той сподели, че във всяко трето семейсто у нас има домашно насилие.\n\r\n\"Спирането на водата и тока е допълнителен тормоз. Ние вече свикнахме с насилието. Във всяко трето семейство има такова нещо. Вече мислим, че един мъж е мъж, само когато блъска по масата, вика, крещи. Не се дава гласност на тези случаи. Лошото е, че при първия случай на насилие жертвата не взима мерки, а дава втори шанс. Също така е неприятно, че системното физическо и психическо насилие става пред децата. Това им влияе зле. Момчетата свикват, че татко бие мама и като пораснат започват и те така да правят. Момичетата пък са възпитавани, че баща им ще се проправи и трябва да търпят\", заяви Герев.\n\r\n ", "date": "2019.03.14", "title": "Юмруци, тормоз... Историята на Веселка. Свикваме ли с домашното насилие?"}
{"url": "https://www.dnes.bg/politika/2019/03/14/radeva-se-podhlyzna-sys-slovenskata-celuvka-tova-ne-sa-baba-i-vnuche.404568", "text": "Съпругата на президента Десислава Радева е допуснала грешка при целувката със словенския президент Борут Пахор и с жеста, с който след това изтрива следата от червило по бузата на своя домакин, смята Кристина Крънчева, експерт по протокол и корпоративен етикет. \n\n Кадрите от посрещането на българския държавен глава и неговата съпруга в Словения бяха споделени  от самия словенски държавен глава, който се пошегува с неловката ситуация в Instagram.\n\r\n\"Въпрос - какво прави съпругата на българския президент по време на посрещането: а) бие ми шамар; б) благославя ме; в) изтрива червилото\". \n\r\nМалко по-късно публикува и видеото с верния отговор. \n                    \n                    \n                \r\n\"Правилният отговор на въпроса от предишната публикация е: съпругата на българския президент изтрива следата от целувката си. Таня се опитва да ме скрие от камерите\", написа Пахор в Instagram към видеото.\n\r\nВъпреки шегата, неловката ситуация остава в историята като гаф на Десислава Радева.\n\r\n\"Целувките са съвсем нормално нещо между политиците. Въпросът е начинът, по който това се прави – всъщност те не се целуват, а само допират бузи\", отбеляза Кристина Крънчева пред bTV.\r\n \r\nСпоред  нея поведението на Радева изглежда като непознаване на етикета. \n\r\nЕкспертът по протокол отбеляза също, че има и много червила, които не оставят следи.\n\r\nЖестът с изтриването на червилото от бузата на словенския президент от страна на Радева пък е напълно недопустим, коментира Крънчева.\n\r\n\"Жестът е мил, когато става въпрос за дете в семейството, ако случайно баба му го целуне и му остави червило на бузките. Иначе е абсолютно недопустимо. Дори и да има следа, това е работа на протокола, който ще каже: \"Избършете се\". Протоколът е за това – да каже, че ви виси конец от сакото или че имате прах по обувките\", подчерта тя.\n\r\nКрънчева отбеляза, че правилното в случая е да не се прави нищо.\n\r\n\"Виждате и си  продължавате\", коментира експертът. \n\r\nСпоред нея с поста си в Instagram словенският президент \"поема момента, за да излезе от ситуация г-жа Радева, което е много добър жест\". \n\r\n\"Така са го посъветвали пиарите му. На видеото се вижда как е стъписан, след това вече се усмихва\", изтъкна Крънчева.\n\r\nЕкспертът по протокол посочи, че новият българския посланик в Индия Елеонора Димитрова, която връчи акредитивните си писма с българска носия, се е представила страхотно.\n\r\n\"Националната носия е най-официалното облекло, както и военната униформа\", подчерта Крънчева. ", "date": "2019.03.14", "title": "Радева се подхлъзна със \"словенската\" целувка, това не са баба и внуче! "}
{"url": "https://www.dnes.bg/obshtestvo/2019/03/14/rajdame-se-s-noi-umirame-s-noi-idva-li-vreme-za-reforma.404564", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСлед арестите в НОИ Силистра отново се заговори за схемите с фалшифицирането на трудовия стаж. Всичко това на фона на български пенсионери, които продължават да живеят с пари под прага на бедността. Дойде ли времето, в което реформата в социалната система не само е препоръчителна, а и наложителна? \n\n\n\"Трудовата книжка е много потребна, когато започнем да се пенсионираме. Това е документ, защитен от държавата. Получих данни, че се печатат фалшиви формуляри. Когато формулярът е направен по съответния ред, той е защитен. Трудовата книжка е едно от малкото доказателства какво се е случвало с работника преди 1997 година\", заяви лидерът на КТ \"Подкрепа\" Димитър Манолов в \"България сутрин\".\r\n                    \n                    \n                \"По законов ред аз съм длъжен да уведомя Министерството на финансите. Ако те преценят, че това е престъпление – тогава да подадат сигнал към прокуратурата\", подчерта още той.\n\r\nСиндикалният лидер подчерта, че НОИ започва да работи с всеки един български гражданин 45 дни преди да се роди и продължава месец, след като е починал. Раждаме се с НОИ и умираме с НОИ, \n\r\nПо отношение на предстоящите избори Маринов изтъкна, че го дразни опитът на политиците да използват проблемите с труда на хората, за да трупат политически дивиденти. Според него в държавата ни няма адекватен капацитет, който да проведе социалната реформа.\n\r\n ", "date": "2019.03.14", "title": "Раждаме се с НОИ, умираме с НОИ... Идва ли време за реформа?"}
{"url": "https://www.dnes.bg/sofia/2019/03/14/postaviat-vremenni-koshcheta-za-smet-na-ul-graf-ignatiev.404567", "text": "Днес започва поставянето на временни кошчета за смет по улица \"Граф Игнатиев\". Те ще бъдат разположени съобразено със строителните дейности в района и откъдето минават най-много пешеходци, предаде .\r\nКошчетата ще останат до края на ремонта на \"Графа\". А тяхната цел е да се осигури редовно сметосъбиране по улицата.\r\nПродължава и монтирането на паркова мебел, в това число и съдове за отпадъци, които ще бъдат въведени в експлоатация с приемането на обекта.\r\n ", "date": "2019.03.14", "title": "Поставят временни кошчета за смет на ул. \"Граф Игнатиев\""}
{"url": "https://www.dnes.bg/eu/2019/03/14/na-ostrova-15-dni-predi-brexit-unijenie-i-sriv.404574", "text": "След снощното поредно гласуване в британския парламент британската преса коментира ситуацията около Brexit-а и възможните варианти за развитие.\n\r\n\"Унижение\" и \"срив\" - това са двете думи, които се повтарят по първите страници на британските издания след още един ден, в който Тереза Мей получи тежки политически удари. В.\"Файненшъл таймс\" пише, че Мей е била принудена да отправи ултиматум, след като Камарата на общините изключи варианта за излизане от ЕС без сделка.\n\r\nЕдно от заглавията на в. \"Таймс\" гласи \"Тереза Мей мисли като главен префект, а не като министър-председателка\". Авторът посочва, че липсата на гъвкавост у Мей я прави бледо копие на политици, които са умеели да убеждават - като Тони Блеър и Маргарет Тачър. \n                    \n                    \n                \r\nВ друг материал вестникът посочва, че един решаващ и важен вот се е превърнал в безсмислено раздуване на проблема. \"Докато слушаме как Мей грачи и се напъва да говори, давайки си сметка, че вариантът за излизане без сделка наистина е възможен, очакванията на всички за здравословна вечеря изчезват. Вместо това ще има индийска храна, пица и вино\", коментира иронично авторката.\n\r\nВ. \"Телеграф\" пише, че снощи е бил задействан \"заговор за отлагане на Brexit\" с до две години, след като четирима министри от кабинета на Мей са я предали, като са помогнали да бъде унищожена завинаги възможността за излизане без сделка. Изданието отбелязва, че в паметната нощ Мей е изгубила контрола върху Консервативната си партия и върху процеса, свързан с Brexit, защото четиримата членове на кабинета са нарушили партийната дисциплина и не са гласували както се е очаквало. Заглавието на вестника е \"Brexit е отложен до второ нареждане, след като бандата на четиримата се разбунтува\".\n\n\n\r\nВ друг коментар на \"Телеграф\" се посочва, че британските елити, които са за оставане в ЕС, с поведението си са обявили война на самата демокрация.\n\r\nНайджъл Фараж заявява пред \"Телеграф\", че предателството спрямо Brexit е една от най-срамните страници в историята на страната. А бившият министър за Brexit Дейвид Дейвис пише, че се опасява, че сега парламентът ще намери начин да спре излизането от ЕС. Автор на изданието изтъква, че, като отхвърлиха за втори път сделката на Мей, привържениците на Brexit всъщност оставиха Brexit на милостта на привържениците на членството в ЕС и на самия ЕС.\n\r\nВ. Индипендънт\" пише, че излизане от ЕС без сделка би било безпрецедентен акт на икономическо самонараняване. Друг автор на \"Индипендънт\" смята, че бъдещето на Brexit в този момент зависи от гарантирането на отлагане, което да позволи гласоподавателите отново да си кажат думата. Той критикува линията на поведение на премиерката Мей, която нарича разрушително упорита и посочва, че гледайки Мей, му идва на ум заглавието на филма \"Осъденият на смърт идва\", което перифразира като \"Осъдената на смърт идва\".\n\r\nПредстои британското правителство да обясни какъв е смисълът да се иска отлагане на Brexit-а, а ЕС ще трябва да се задоволи с факта, че не е хванат в капана на вечното чистилище Brexit. Заради подготовката на изборите за Европарламент 23 май е твърдият краен срок, който не може лесно да бъде отложен. Със сигурност това ще бъде използвано от Мей, за да убеди парламента да гласува за сделка, която на два пъти отхвърли с голямо мнозинство, пише вестникът, но добавя, че \"пълното объркване продължава\".\n\r\nВестникът посочва, че на практика до момента британският парламент не е гласувал за излизане със сделка или за такова без сделка, а само за полусделка - тоест за самото споразумение за напускане. Целият драматизъм около предпазния механизъм, правата на гражданите на ЕС и други проблеми всъщност замъгли факта, че два много важни аспекта на бъдещите взаимоотношения - за търговския достъп и сигурността, въобще липсват.\n\r\nЕдинствен в. \"Дейли експрес\" не описва Мей като унижена, а като бунтарка. Вестникът пише: \"Хаос в камарата при отхвърлянето на излизане без сделка, но дръзката Мей казва на законодателите \"да се изправят пред последствията\" на повтарящи се опити за саботиране на Brexit\".\r\n \r\n/БТА/\n\r\n ", "date": "2019.03.14", "title": "На Острова 15 дни преди Brexit: Унижение и срив"}
{"url": "https://www.dnes.bg/akoshtete-vqrvaite/2019/03/14/piit-za-vryzkata-s-keit-niamam-problem-s-vyzrastta.404387", "text": "Пийт Дейвидсън не се притеснява от голямата разлика в годините, която имат с Кейт Бекинсейл. Комикът е на 25 г., а актрисата - на 45 г. Той посочи, че има много известни мъже, които излизат с по-възрастни жени и никой не коментира това. Но за неговата връзка с Кейт се говори постоянно.\r\n\"Хората имат някакъв странен интерес към разликата във възрастта ни. Това не ни притеснява нас. Ако имате въпроси за връзки, в които двамата имат голяма възрастова разлика, питайте Леонардо Ди Каприо, Джейсън Стейтъм, Майкъл Дъглас, Ричард Гиър, Мик Джагър и др.\", коментира той в предаването \"Saturday Night Live\".\r\n\r\n\r\n ", "date": "2019.03.14", "title": "Пийт за връзката с Кейт: Нямам проблем с възрастта"}
{"url": "https://www.dnes.bg/usa/2019/03/14/kaliforniia-vs-trymp-premahvat-li-se-smyrtnite-nakazaniia-v-shtata.404543", "text": "Губернаторът на Калифорния Гавин Нюсъм вчера обяви мораториум върху изпълнението на смъртните присъди в щата, където 737 затворници чакат в \"коридора на смъртта\", съобщиха Франс прес и ДПА. \n\n\r\n\"Смъртната присъда е несъвместима с нашите основополагащи ценности\", заяви губернаторът демократ, който ръководи Калифорния от януари. \"Да убиеш човек преднамерено е безнравствено. В качеството си на губернатор, няма да позволя екзекутирането на нито един човек\", добави Нюсъм, дългогодишен противник на смъртното наказание.\n\r\nРешението му явно не беше по вкуса на президента републиканец Доналд Тръмп, отбелязва АФП. \"Губернаторът на Калифорния ще спре всички екзекуции на 737 безмилостни убийци, осъдени на смърт. Приятелите и семействата на жертвите, които продължават да са забравени, не са очаровани от това, както и аз\", написа той в Туитър, цитира БТА. \n                    \n                    \n                \r\nВ затворите в Калифорния се намират една четвърт от всички осъдени на смърт в САЩ, но последната екзекуция в щата беше изпълнена през 2006 година.", "date": "2019.03.14", "title": "Калифорния vs Тръмп – премахват ли се смъртните наказания в щата?"}
{"url": "https://www.dnes.bg/notifikacii/2019/03/14/facebook-se-srina-prichinite-neizvestni.404544", "text": "Причините за безпрецедентното прекъсване на \"Facеbook\" все още не са публично известни, пише БНТ. \r\nВчера, за няколко часа, социалната мрежа беше на практика неизползваема, не работеха няколко от основните ѝ приложения. \r\nТова е най-сериозният проблем в работата на \"Facebook\" от 2008 г. Тогава потребителите ѝ са около 150 милиона. Днес те са близо два милиарда и 300 милиона.", "date": "2019.03.14", "title": "Facebook се срина – причините неизвестни"}
{"url": "https://www.dnes.bg/stranata/2019/03/14/stanishev-s-rekordna-podkrepa-za-evroizborite.404545", "text": "В рекордни 150 от 168 червени структури, които са провели събранията си до момента, Сергей Станишев е най-желан за водач или има най-голям брой номинации за евролистата на БСП. \n\n\n\r\nСлед президента на ПЕС по предпочитания на соцактива се нарежда депутатката Елена Йончева. Това сочат данни от проведените до момента общински събрания, съобщава \"\". \n\r\nКонференциите продължават до събота, а в неделя Националният съвет на партията ще трябва да определи водача и да посочи местата за гражданска квота и коалиционни партньори в евролистата.\n\r\nМного от структурите са заявили желанието си първият да е партиец, а не гражданска квота. Заради вътрешните битки в БСП по темата пък част от местните организации не са посочвали водач, а са класирали предпочитанията си по брой номинации.\n                    \n                    \n                \r\nВ Плевен например Станишев е първи, следван от депутата Румен Гечев, който също си прави кампания. Президентът на ПЕС е желан за водач в 6 от 10-те общини в Шуменско, както и в областите Кюстендил, Перник и Видин. 50% от 7000-те социалисти в Монтанско също застават зад него. Води в някои от варненските общини, където след него и Елена е класиран Борислав Гуцанов.\n\r\nВ една от общините в Пловдив-област пък Станишев и Йончева са с равен брой гласове, но в решението си червените изрично са записали, че не искат депутатката за водач на листата.\n\r\nВ Шумен и Казанлък обаче Йончева има повече номинации от бившия си приятел.\n\r\nОт “Позитано” 20 налагат в листата и депутата проф. Иво Христов. Почти сигурно обаче втора ще е зам.-шефката на БСП Деница Златева.\n\r\nСред новите имена в номинациите се появява това на бившия дипломат и експерт в борбата с тероризма Боян Чуков. Българският представител в Съда в ЕС доц. Александър Корнезов, който е син на ексдепутата Любен Корнезов, също е изненада.\n\r\nНоминации имат още депутатите Антон Кутев, Валери Жаблянов, Петър Витанов и Димитър Данчев, както и евродепутатът Петър Курумбашев. Много от структурите желаят за водач лидерката Корнелия Нинова.", "date": "2019.03.14", "title": "Станишев с рекордна подкрепа за евроизборите "}
{"url": "https://www.dnes.bg/muzika-drugi/2019/03/14/pancho-vladigerov-poeziia-v-noti.404546", "text": "Който се е докоснал до музиката на Панчо Владигеров е разбрал, че тя е истинска поезия в ноти, заяви в интервю за БТА Сара-Нора Кръстева, художествен ръководител на балета на Националната опера и балет. Тя припомни, че Софийската опера и балет ще отбележи 120-годишнината от рождението на класика на българската музикална култура Панчо Владигеров с премиерата на балета \"Легенда за езерото\" на 15 март. Следващите премиерни спектакли са на 16 и 17 март. Честването на големия композитор е под патронажа на президента на републиката Румен Радев.\n\n\r\nБалетът \"Легенда за езерото\" е още едно стойностно заглавие в богатия репертоар на трупата ни, появата на това прекрасно произведение на сцената на Софийската опера и балет е забележителна проява и ще остави траен отпечатък у зрителя с редица компоненти - постановка на танца, изпълнение на балета, сценография, изключителни костюми, режисура, атмосфера и, разбира се, великолепна музика, каза Сара-Нора Кръстева.\n                    \n                    \n                \r\nСпектакълът е със съвсем нов прочит от всякакво естество, отбеляза тя. Либретото търси нови измерения на образно-интонационните пластове и балетната лексика, допълни Сара-Нора Кръстева. \"Почеркът на известния хореограф от световна величина Донвена Пандурски проличава във всяко едно движение на сцената. Иновацията се крие в самата постановка\", каза тя.\n\r\nСара-Нора Кръстева постъпва в балетната трупа на Националната опера и балет, преминавайки през всички категории от ансамбъл до солистка. От 2003 г. е прима, а от 2009 г. е най-младият директор на Националния балет. През 2003 г. е удостоена с наградата на Съюза на музикалните и танцови дейци \"Кристална лира\" за ролята на Черния рицар в \"Кръстоносци\". През 2008 г. е наградена от министъра на културата проф. Стефан Данаилов със \"Сребърен ритон\" за изключителни заслуги за популяризиране на българската култура. През 2011 г. получава награда \"ЗОЛОТАЯ МУЗА\" за принос в българо-руските взаимотношения в областта на културата. Под нейно ръководство през 2013 г. балетът на Софийската опера и балет е награден със \"Златно перо\"- за принос в българската култура. През 2016 г. Сара-Нора Кръстева е наградена с най-високото отличие на Министерството на културата - \"Златен век\" - за изключително големи заслуги в развитието и популяризирането на българската култура и изкуство. В момента Сара-Нора Кръстева е художествен ръководител на балета на Софийската опера и балет.", "date": "2019.03.14", "title": "Панчо Владигеров – поезия в ноти! "}
{"url": "https://www.dnes.bg/notifikacii/2019/03/14/den-bez-tok-vyv-venecuela-e-raven-na-500-obrani-magazina.404547", "text": "Над 500 магазина бяха разграбени във венецуелския град Маракайбо по време на голямата авария с електроснабдяването, обяви вчера сдружението на търговците, които поискаха от властите да възстановят реда, съобщи Франс прес.\n\n\n\r\nВ комюнике Националният съвет на търговията и услугите изрази съжаление за \"безнаказаността, с която групи хора, възползвайки се от кризата с електричеството, разрушиха съоръженията на основния търговски център в Маракайбо и други 500 магазина\", пише БТА. \n\r\nВ столицата Каракас също се съобщаваше за разграбени магазини, но броят им беше несравним с мащаба на мародерствата в Маракайбо, отбелязва агенцията.\n                \n                \r\nОт вторник електричеството постепенно се възстановява в Каракас и повечето щати, но продължава да няма ток в западните части на страната.\n\r\nСпоред института за икономически анализи Екоаналитика аварията с електроснабдяването, продължила шест дни, е струвала близо 875 милиона долара на страната.", "date": "2019.03.14", "title": "Ден без ток във Венецуела е равен на 500 обрани магазина"}
{"url": "https://www.dnes.bg/obshtestvo/2019/03/14/bitkata-pri-klokotnica-ili-bylgariia-na-tri-moreta.404521", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Цар Иван Асен II е бил изключителен дипломат и стратег. Той дълго време е планирал възхода, който изживява българската държава след битката при Клокотница. Това, че е набучил на копие мирния договор, който е имал с Теодор Комнин, не e патриотична легенда, за това пише Георги Акрополит.\r\nВойските на българския цар са били с висок боен дух и са били силно мотивирани. В българската история често по-малобройни наши войски са побеждавали по-многобройни противници. Заради своята доброта и липсата на жестокост към пленените и победените, Иван Асен II е от малкото наши владетели, които са хвалени от нашите противници и врагове.\r\nСлед 1230 години територията на България отново достига бреговете на три морета. В управлението на обширната си територия Иван Асен II се проявява като опитен администратор и стратег. Той без проблем е могъл да превземе дори и Солун, но е предпочел да управлява там в сянка, оставяйки остатъците от Епирското деспотство като противовес на Никейската империя, разказа историкът д-р Кирил Господинов в операция \"История\" по \n                    \n                    \n                \r\nСамочувствието на българите от онази епоха е друго. Има апокрифни текстове, в които пише \"има три царства на земята - ромейското, алеманското и българското…\".", "date": "2019.03.14", "title": "Битката при Клокотница или България на три морета"}
{"url": "https://www.dnes.bg/notifikacii/2019/03/14/chernite-kutii-na-etiopskiia-boing-737-max-otivat-vyv-franciia.404548", "text": "Черните кутии на разбилия се в Етиопия самолет Боинг 737 МАКС 8 ще бъдат изпратени за анализ във Франция, съобщи Франс прес.\n\n\r\nПо молба на етиопските власти анализът ще бъде извършен от френската Служба за разследване и анализ на безопасността на гражданската авиация /БЕА/. Представител на службата уточнил, че етиопските власти ще бъдат държани в течение на всички резултати от разследването.\r\nПо данни на френската телевизия Бе Еф Ем черните кутии ще пристигнат още днес в централата на БЕА, разположена край Париж, съобщи ТАСС.\r\nВчера германското Федерално бюро за разследване на авиационни катастрофи заяви, че не може да анализира черните кутии, тъй като не разполага с необходимите технически възможности.\r\nНа 10 март самолет \"Боинг 737 МАКС 8\" на етиопската авиокомпания се разби шест минути след излитане от Адис Абеба, при което загинаха всички 157 души на борда, пише БТА.", "date": "2019.03.14", "title": "Черните кутии на етиопския Боинг 737 MAX отиват във Франция"}
{"url": "https://www.dnes.bg/notifikacii/2019/03/14/vtoro-zlato-za-bylgariia-na-svetovnoto-po-shtangi-v-las-vegas.404549", "text": "България спечели втора титла в двубоя на продължаващото в Лас Вегас Световно първенство по вдигане на тежести за 17-годишни щангисти.\r\nВ категория до 102 кг Стефчо Христов грабна златото с общ резултат 315 кг. В изхвърлянето Христов не успя на старта със 140 кг, но във втория опит се поправи и с третия си осигури победа в движението със 145 кг. В изтласкването българинът записа три шампионски излизания на подиума: 160 кг, 165 кг и 170 кг, което означаваше злато и български химн за втори път в залата на Световното първенство в Лас Вегас.\n\n\r\nСтефчо Христов е представител на варненската школа с треньор Живко Николов, състезател на НСК Титан. Той е по-малкият брат на младежкия олимпийски вицешампион от Буенос Айрес 2018 Христо Христов.\n                \n                \r\nТова е второ злато за България на първенството в Щатите след като преди два дни Карлос Насар грабна титлата в кат. 73 кг с двубой 291 кг. Третият ни представител Георги Йочев се класира на пето място в кат. 89 кг\n\r\nСветовните шампиони Карлос Насар и Стефчо Христов, както и останалите от българската делегация се прибират в София тази събота, 16 март, с полет през Истанбул, който се очаква на Терминал 2 на Аерогара София в 20.25 ч.", "date": "2019.03.14", "title": "Второ злато за България на Световното по щанги в Лас Вегас"}
{"url": "https://www.dnes.bg/notifikacii/2019/03/14/zaloviha-prodavachi-na-radioaktiven-uran-cenata-2-8-mln.404550", "text": "Грузия съобщи вчера, че е задържала двама души, опитващи се да продадат за 2,8 млн. долара радиоактивен уран-238, който може да бъде използван за направа на ядрена бомба след преработка, предаде Ройтерс.\n\n\n\r\nСъобщавайки за арестите в грузинския град Кобулети на Черно море, силите за сигурност не казват дали двамата, които според съобщението били част от престъпна група, са имали купувач за урана, нито откъде са се снабдили с него, предава БТА.\n\r\n\"Обектът, иззет след обиск на задържаните, бе подложен на експертиза, която установи, че тежестта му е 40,19 грама и съдържа радиоактивен изотоп уран-238\", съобщи пред журналисти следователят от службата за сигурност Савле Мотиашвили. Той добави, че иззетото вещество представлява заплаха за живота и за здравето. Двамата заподозрени ги грози затвор от 5 до 10 г., ако бъдат признати за виновни за трафик на радиоактивни материали.\n                \n                \r\nУран-238 е най-слабо радиоактивния изотоп на урана и съставлява над 99 процента от естествения уран. Той не може да се използва за предизвикване на верижна реакция, както изисква ядреното оръжие. За тази цел се използва уран-235, посочва Ройтерс.", "date": "2019.03.14", "title": "Заловиха продавачи на радиоактивен уран, цената – $2,8 млн."}
{"url": "https://www.dnes.bg/notifikacii/2019/03/14/livyrpul-izrita-baiern-ot-shampionskata-liga.404551", "text": "Ливърпул се класира на четвъртфиналите в Шампионската лига, след като победи Байерн напълно заслужено с 3:1 насред Мюнхен в реванша. Първата среща на английската земя завърши без попадения.\n\r\nМърсисайдци откриха резултата в средата на първото полувреме, когато Садио Мане се възползва от колективната грешка в отбраната на съперника и реализира елегантно.\n\r\nШест минути преди почивката надеждата на баварците се завърна след автогола на Жоел Матип, но мераците на Байерн за пълен обрат бяха охладени от гола на Върджил ван Дайк с глава в 69-ата минута. В 84-ата минута вторият гол на Мане в мача сложи точка на спора.\n\r\nТака миналогодишният финалист Ливърпул продължава своя поход към шеста титла на Стария континент, докато за Байерн това беше първо отпадане още на 1/8-финал от 2011 година насам.\n                \n                \r\nВ другия мач от снощи Барселона се класира за 1/4-финалите на Шампионската лига, след като победи Олимпик Лион с 5:1 в реванша на стадион \"Камп Ноу\". Първата среща между двата тима завърши 0:0.\n\r\nНапук на драматичните резултати из последните мачове в турнира на богатите, каталунците не позволиха изненада в собствения си дом и хладнокръвно стигнаха до триумфа. Лионел Меси (18') донесе гола на успокоението в началото на срещата след елегантно изпълнена дузпа в стил \"Паненка\". Филипе Коутиньо (31') удвои преднината за домакините, а като за капак на всичко вратарят на Лион - Антъни Лопес получи контузия и бе принудително заменен.\n\r\nПрез втората част Люка Тусар (59') върна едно попадение. Малко по-късно обаче Меси (78') отново се разписа. В края на дувбоя Жерард Пике (81') и Усман Дембеле (86') също бяха точни за каталунците.\r\n\r\n ", "date": "2019.03.14", "title": "Ливърпул изрита Байерн от Шампионската лига"}
{"url": "https://www.dnes.bg/sofia/2019/03/14/tyrsiat-se-shofiori-vatmani-za-sofiia-srednata-zaplata-1800-lv.404553", "text": "До 100 лева бонус допълнително ще получават шофьорите на автобусите от градския транспорт на София. \n\r\nСтоличният кмет Йорданка Фадъкова вече предложи техните заплати да бъдат увеличени за втори път през тази години. \n\n\n Градският транспорт в София се оперира от 4 дружества, но и с много сериозна субсидия. Увеличението, което предлагам е второто, от февруари шофьорите получиха 10-процентно увеличение на заплатите“, обясни тя пред БНТ. \n\r\nС новия скок на заплатите средната заплата на водачите в градския транспорт ще стане около 1800 лева. \n\r\nВъпреки това в момента има нужда от допълнително 251 души, които да возят софиянци. \n                    \n                    \n                \r\n\"В процентно изражение този недостиг е 13%. По дружества недостигът е със следната структура: 116 са липсващите ватмани и шофьори на тролеи и 135 са свободните места за шофьори на автобуси\", отчете кметът. \n\r\nСпоред нея работата е много трудна, шофьорите носят голяма отговорност. \n\r\n\"Нашата политика е за използването на градски транспорт, тази година ще сме подменили 90% от автобусите, обновили сме и тролейбусният парк с почти 90 %. Освен всички останали ремонтни дейности, другата седмица предвиждаме деконструкция на трамвайната линия по улица \"Каменоделска\", каза още Фандъкова.\r\nСпоред нея обаче темата със заплатите доста се политизира.\n\r\n\"Увеличението им ще дойде от бюджета на Столична община. Икономиката на София се развива. Това е реалното увеличение на заплатите, всичко останало е подстрекаване\", коментира тя.\n\r\nПрез месец април се очаква да приключат ремонтите по \"Графа\". \n\r\n\"В проекта бяха заложени ограничители, но те предизвикват, не само по естетически причини, но и от гледна точка на безопасност проблеми. Ще трябва да съгласуваме тази промяна, моето мнение е, че тези ограничители трябва да бъдат сменени с по-безопасни\", каза още Фандъкова.", "date": "2019.03.14", "title": "Търсят се шофьори, ватмани за София... Средната заплата – 1800 лв."}
{"url": "https://www.dnes.bg/obshtestvo/2019/03/14/bylgarin-v-kritichno-systoianie-v-pekin-sled-padane-ot-most-nujni-sa-40-hil.404559", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Българин е в критично състояние в болница в Пекин. На 9 март 31-годишният Николай Маринов е паднал от мост в китайската столица, вследствие на което е с тежки счупвания на гръбнака и по краката, както и със сериозен кръвоизлив в корема. Оказана му е помощ, но от болницата се въздържат от животоспасяваща операция.\n\r\nИнтервенцията ще струва 40 хиляди евро, а застраховката му не покрива напълно тази сума. Министерството на външните работи увери , че е дало гаранция на болницата, че парите за лечението на Николай ще бъдат изплатени.\n                    \n                    \n                \r\nНиколай работи като учител в китайско училище, където преподава английски език. По този начин той издържа родителите си и 18-годишния си брат.\n\r\nВеселин Найденов, който е близък приятел на пострадалия, обясни в \"България сутрин\", че състоянието на Николай е стабилизирано, но остава доста тежко. Предстои му най-сложната операция.\n\r\n\"Трудността е, че в Китай дори и за китайските граждани, когато стане злополука, трябва първо да извадите парите от своя джоб и след приключване на лечението застрахователната компания изплаща средствата обратно\", обясни Найденов пред Bulgaria ON AIR.\n\r\nСумата обаче не е изплатена и болницата отказва операция, тъй като съгласно договора на Николай неговите работодатели не носят отговорност за злополука в почивен ден.\n\r\nВеселин беше категоричен, че в никакъв случай Николай не е имал желание да сложи край на живота си и случката е инцидент. \n\r\nПо думите му пострадалият е отговорен човек, който е загрижен за другите. \n\r\nНиколай е контактен и е споделил на приятеля си, че се притеснява за това какво ще се случи с родителите му.\n\r\n\"Бихме били безкрайно благодарни на всички, които могат да помогнат. В момент, в който някой има нужда и друг се притича на помощ, разбираш до каква степен човечността е останала в нас. Надявам се хората да разберат\", призна Веселин Найденов.\n\r\nИма открита дарителска сметка за Николай. Всеки, който иска да помогне, може да го направи на:\n\r\nСметка: 02/0000000022501711\r\nIBAN: BG19STSA93000022501711\r\nBIC: STSABGSF", "date": "2019.03.14", "title": "Българин  в критично състояние в Пекин след падане от мост, нужни са €40 хил."}
{"url": "https://www.dnes.bg/stranata/2019/03/14/goliama-ot-s-golemo-selo-spipaha-piiana-shofiorka-s-4-43-promila.404581", "text": "53-годишна жена от с. Големо село е задържана от полицията в Бобов дол след тестване с дрегер за алкохол, съобщава dariknews.bg. \n\r\nУредът е отчел над 4.43 промила, което се равнява на близо литър твърд алкохол. Жената е отказала да даде кръвна проба за анализ. \r\nПо случая е образувано бързо полицейско производство.", "date": "2019.03.14", "title": "Голяма от с. Големо село - спипаха пияна шофьорка с 4.43 промила"}
{"url": "https://www.dnes.bg/sofia/2019/03/14/izgrajdat-kanalizaciia-i-podmeniat-vodoprovod-v-kv-gorubliane.404591", "text": "Стартира проект за изграждане на канализация и подмяна на съществуващ водопровод по улиците, попадащи във водосбора на Главен колектор IV в кв. \"Горубляне\". \r\nЗа последните десет години \"Софийска вода\" е инвестирала малко над 13 милиона лева, като са изградени 8 758 метра водопровод и 6 597 метра канал в квартала.\r\n ", "date": "2019.03.14", "title": "Изграждат канализация и подменят водопровод в кв. \"Горубляне\""}
{"url": "https://www.dnes.bg/obshtestvo/2019/03/14/politolog-amnistiiata-za-veroizpovedaniiata-beshe-vic.404578", "text": "Управляващите сътвориха виц. Така политологът Първан Симеонов коментира амнистията за дълговете на вероизповеданията и промяната след последвалото обществено недоволство.\n\nСпоред него действията на ГЕРБ са провокирани от усещането, че системно бъркат във важно политическо качество – да чуваш общественото мнение. Въпреки това от партията показали, че могат да поправят подобни проблеми.\r\n\"Това беше стъпка към увеличаване контрола и наблюдението върху дейността на вероизповеданията у нас, което е смислено и разбираемо, но не се прави така в чисто комуникационен план. В дните, когато се говори за данъчни, които под прикритие са играли хоро и се споменават суми като 1,50 лв., да кажеш опрощаваме 8 млн. лв. задължения - това е готов виц\", коментира политологът пред Радио \"Фокус\".\r\n                    \n                    \n                По думите му подобно нещо могат да направят хора, които нямат представа от пиар или подценяват българското общество.\r\n\"Отдавна е доказано, че в съвременната политика, в нашата част от света, понякога най-опасното е просто да допускаш грешки. ГЕРБ е отборът, който води мача, води с резултата и в такава ситуация е достатъчно да не позволяваш да ти отбележат гол, но за сметка на това ГЕРБ си вкара два автогола за последния един месец – единият беше с преференциите и другият с амнистията на дълговете на вероизповеданията. И това се дължи на това увличане, че всичко е наред и че те водят в резултата\", смята Първан Симеонов.\r\nСпоред него случващото се не е нищо ново за последните десет години, но разликата е, че тогава ГЕРБ е била в по-изгодна позиция.", "date": "2019.03.14", "title": "Политолог: Амнистията за вероизповеданията беше виц!"}
{"url": "https://www.dnes.bg/sofia-film-fest/2019/03/14/izkustvoto-da-namirash-pari-producentyt-nik-pauyl-na-sff.404570", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Продуцентът Ник Пауъл е начело на Международното жури на 23-тия \"София Филм Фест\". В началото на 70-те години, заедно с британския бизнесмен Ричард Брансън, Ник Пауъл създава \"Virgin Records\".\n\r\nЗвукозаписната компания само за 10 години се превръща в световен конгломерат. В началото на 80-те продава акциите си в нея. Основава компанията \"Palace Pictures\", която изключително бързо се налага във филмовата индустрия.\n\r\nНик Пауъл е изпълнителен продуцент на над 60 заглавия, много от които носители на престижни награди, сред които и \"Оскар\".\n\r\nОбщо 12 заглавия влизат в надпреварата в международния конкурс на \"София Филм Фест\". Сред тях и 2 български филма – \"Прасето\" на Драгомир Шолев и \"Снимка с Юки\" на Лъчезар Аврамов. Измежду тях Ник Пауъл и останалите членове на журито трябва да изберат най-вълнуващата продукция.\n                    \n                    \n                \r\n\"Аз съм много широкоскроен човек, който иска Великобритания да остане в европейското семейство. Искам да гледам интересни филми с интересни истории за светове, които не познавам. Или за такива, които познавам, но разказани по свеж начин. Искам истински персонажи, които са такива дори във фантастични ситуации. Искам да им вярвам като хора. Няма нещо, което да не искам да видя. Е, освен може би порнография в 9 сутринта\", сподели Ник Пауъл.\n\r\nПоследният филм, на който Ник Пауъл е изпълнителен продуцент, е \"Върба\" на работещия в САЩ македонец Милчо Манчевски. Признава, че има афинитет към европейското кино.\n\r\n\"Много неща в Холивуд ме притесняват. Пак казвам – аз съм доста широкоскроен. Мога да гледам екшъни, драми, всичко. Стига да е свежо и интересно. На киното трябва да се гледа като на приобщаваща медия, не изключваща. Не като на такава, в която определен тип кино не се счита за кино. Намирам това за лош подход. Когато гледах селекцията за \"Оскарите\", защото аз гласувам за тях, се впечатлих от чужедстранните филми. Бяха много по-добри от англоезичните. Това бяха най-вълнуващите продукции\", посочи режисьорът.\n\r\nА продуцентството британецът определя като редене на пъзел.\n\r\n\"Парите обикновено не са мои. Моята работа е да събера филма – от писането на сценария до привличането на талантлив екип пред и зад камера. Когато съм свършил всичко това, събирам парите за филма. Често работя с режисьори, които правят дебютните си пълнометражни филми. Търся хора с оригинално мислене в киното, но и с майсторство в занаята. Рядко се срещат такива, които притежават и двете. Трябва да ги откривам рано – в късмотрежани филми, в малките киносалони, дори в телевизията. Точно затова обичам късометражната програма на филмовите фестивали\", отбеляза Пауъл пред .\n\r\nВъпреки че е изпълнителен продуцент на близо 60 филма, Ник Пауъл не възнамерява да сяда на режисьорския стол.\n\r\n\"Абсолютно не! Виждам с колко блестящи режисьори работя. Ако аз правя филм, мисля, че ще се получи добре, но не искам просто \"добри\" филми. Аз имам ум, който има навика да се разтяга в различни посоки, а великите режисьори са напълно фокусирани върху конкретния филм. Обичам да подкрепям хората, които имат естествени способности. Единственото общо помежду ни е, че и аз умея да разказвам истории. Винаги се притеснявам, когато се озова в бар със сценарист или режисьор, който не може да разказва истории. Ако не може да ме грабне в бара, какъв е шансът му в киното?!\", изтъкна Ник Пауъл.\n\r\nПрез 2018 година Ник Пауъл се отказва от поста директор на прочутото Национално училище за кино и телевизия в Обединеното кралство. Докато го ръководи, филмите на студентите получават многобройни номинации за \"Оскар\" и наградите на БАФТА. В момента концентрира усилията си върху това да управлява \"Scala Productions\". А във визитката му можем да видим филми като носителя на \"Оскар\" \"Играчка плачка\", \"Абсолютно начинаещи\" на Джулиън Темпъл, който ще видим на \"София Филм Фест\", \"Backbeat\" на Иън Софтли, \"Неоновата библия\" на Терънс Дейвис, дебютът на Шейн Медоуз \"Twenty Four: Seven\", номинираният за \"Оскар\" и спечелилият \"Златен глобус\" \"Little Voice\" на Марк Хърман, \"Last Orders\" на Фред Шепизи, \"Дами в лилаво\" на Чарлс Данс, както и \"Brimstone\" на Мартин Кулховен с Гай Пиърс, Дакота Фанинг и Кит Харингтън, представен премиерно на кинофестивала във Венеция през септември 2016 година, а след това показан в Торонто и Лондон.\n\r\n\r\n ", "date": "2019.03.14", "title": "Изкуството да намираш пари: Продуцентът Ник Пауъл на СФФ"}
{"url": "https://www.dnes.bg/obshtestvo/2019/03/14/preizchisliavane-na-pensiiata-samo-s-edno-zaiavlenie.404586", "text": "Личната пенсия ще може да се преизчислява служебно, ако пенсионерът натрупа стаж или стаж и осигурителен доход след пенсионирането си. Това предвиждат промени в Наредбата за пенсиите и осигурителния стаж, пуснати за обществено обсъждане.\r\nС тях се намалява административната тежест за гражданите при преизчисляването на пенсиите им, като това ще става с подаването ежегодно само на едно заявление, предаде \"Труд\".\n\r\nНационалният осигурителен институт вече ще връчва електронно разпореждания, свързани с пенсиите, гласи друга промяна.\n\r\nВъзрастните хора могат да посочат в НОИ лична платежна сметка, по която да им превеждат отпуснатата пенсия. Досега в наредбата беше записано, че може да се декларира само лична банкова сметка.\n                    \n                    \n                \r\nДруга новост касае пенсиите, отпуснати след 31 декември 2018 г., когато осигурителният доход на лицето след 31 декември 1999 г. е за период, по-малък от 36 месеца. В този случай при изчисляване на индивидуалния коефициент ще се взема и последният осигурителен доход преди 1 януари 2000 г. за период, допълващ периода от 36 месеца.\n\r\nНаредбата предвижда още да се отпускат наследствени пенсии за военна инвалидност на родителите на курсантите и школниците, починали по време на обучението си. Право на такава ще имат и родители на военнослужещи, загинали при изпълнение на военна служба в операции или мисии извън територията на страната.\n\r\nСоциалното министерство предлага и промени в наредбата за обезщетенията за безработица. Съгласно тях при определяне на правото на обезщетение ще се зачита както стажът, придобит по международни договори, по които България е страна, така и по законодателството на друга държава членка по силата на европейските регламенти за координация на системите за социална сигурност.", "date": "2019.03.14", "title": "Преизчисляване на пенсията - само с едно заявление "}
{"url": "https://www.dnes.bg/technology/2019/03/14/shte-vryshta-li-pari-na-reklamodatelite-facebook.404587", "text": "Социалната мрежа Facebook претърпя един от най-разпространените и постоянни сривове на системата си, след като потребителите в целия свят не можеха да получат достъп до социалните си мрежи и услуги - от Instagram до Messenger, в голяма част от вчерашния ден.\r\nСпоред Downdetector - сайтът, който обявява проблеми с приложения и сайтове, абонатите на социалните мрежи на Facebook са имали проблеми с логването или опресняването на лентата със съобщения. В Европа проблемите започнаха след 18ч. българско време в сряда вечерта.\r\nОт около вечерните часове в София потребителите успяваха частично да заредят страниците си или изобщо не можеха да видят съдържание, придружено от съобщение, че е станала грешка. Засегнатите региони включват района на Ню Йорк, части от Калифорния и региона на Сиатъл, според Downdetector. Други проблемни места са Япония, Филипините, Перу и големите градове в Австралия, както и голяма част от Европа.\r\n                    \n                    \n                Няколко маркетолози съобщиха, че системата за закупуване на реклами във Facebook също не работи. В нощните часове Facebook заяви, че все още проучва цялостното въздействие, „включително възможността за възстановяване на суми за рекламодателите“.\r\nПродажбите на реклами са живителната сила на компанията, а подобни постоянни трудности могат да бъдат скъпи. На база прогнозите за приходите от продажби през 2019 г. Facebook Inc. ще генерира средни дневни приходи от около 189 млн. долара, коментира Bloombeeg.\r\nПотребителите са имали затруднения не само с Facebook, но и с платформата за споделяне на снимки Instagram, инструментите за съобщения Messenger и Whatsapp и устройствата за виртуална реалност Oculus. Instagram обаче възстанови услугата си през нощта, поясни услугата в официалния си профил в Twitter.\r\nНякои потребители са получили съобщение, показващо, че Facebook е в режим на поддръжка. „Знаем, че някои хора в момента имат проблеми с достъпа до семейството от приложения на Facebook. Ние работим за разрешаването на проблема възможно най-скоро“,  заяви говорител на Facebook.\r\n\r\n \r\n \r\n ", "date": "2019.03.14", "title": "Ще връща ли пари на рекламодателите Facebook?"}
{"url": "https://www.dnes.bg/stranata/2019/03/14/psihichno-bolen-opita-da-krade-tok-podpali-cial-blok.404582", "text": "23-годишен с психични проблеми подпали цял жилищен блок в Кюстендил. \n\r\nПо чудо десетки семейства се разминаха само с уплаха, опушени стени и адска миризма.\n\r\nИнцидентът е станал във вторник малко след 20 часа. Тогава е пламнало електрическото табло и цялото стълбище на блок №2, намиращ се на улица \"Демокрация\", на пъпа на Кюстендил. \n\r\nПо това време всички обитатели на блока били в домовете си, когато усетили адска миризма. \n\r\n\"Някой от съседите е подал сигнал на тел.112. Не ни се мисли какво можеше да стане. Целият блок е газифициран. Всичко можеше да избухне\", коментира възрастна жена, живееща в същата жилищна сграда пред \"Монитор\".\n                    \n                    \n                \r\nСпоред нея най-вероятно 23-годишният Иван Цветков се е опитвал да краде ток.\n\r\n\"Това момче живее само в апартамент на първия етаж. Миналата седмица го бяха хванали отново да краде ток. Когато пристигнаха криминалистите казаха, че имало някакви поставени жици, които най-вероятно са негово дело\", обяснява притеснена кюстендилка, пожелала анонимност от страх за живота си.\n\r\nИван Цветков не веднъж заплашвал съседите си със саморазправа. На няколко пъти те са подавали сигнали до институциите, но без резултат.\n\r\n\"Това момче живее при нечовешки условия. През зимата се отоплява на ютия и на готварска печка. Да не говорим, че слагаше клечки от кибрит в ключалките на вратите само и само да ни създава проблеми. Просто вече не се издържа. Заплашва ни постоянно. Преди време е настаняван за лечение, но после пак е пуснат да се прибере. \r\nТрябва ли да стане някоя трагедия, да изгорим като пилци, за да се вземат някакви мерки\", гневяха се кюстендилци.\n\r\nВ продължение на едно денонощие десетки семейства, сред които възрастни хора и малки деца, са останали на тъмно и студено заради липсата на електричество. Не е ясно и кога ще бъде пуснат тока с оглед на изцяло унищоженото електрическо табло.\n\r\n\"Настояваме държавата да се намеси. Оказва се, че не се полагат необходимите грижи за психично болните и те са на свобода. В близост до всички нас и опасни за обществото. Трябва ли да се стигне до някоя трагедия, за да бъде настанено за лечение това момче, което видимо не е добре психически и създава редица проблеми на всички нас\", твърдят още съседите на Иван.", "date": "2019.03.14", "title": "Психично болен опита да краде ток, подпали цял блок"}
{"url": "https://www.dnes.bg/obshtestvo/2019/03/14/sled-vlojeni-miliardi-idva-li-kraiat-na-programata-na-boeing-737-max-8.404560", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСамолетната катастрофа с Boeing 737 MAX 8 на Етиопските авиолинии изкара на преден план взаимодействието между уменията на пилота и автоматизацията на машината. В крайна сметка тези самолети бяха приземени в цяла Европа и в САЩ до изясняване на причините за двете идентични катастрофи в последните 6 месеца.\r\n\"Тези катастрофи навярно няма да сринат имиджа на компанията. Това не е прецедент, тъй като и преди е приземяван самолет на  Boeing, посочи водещият на \"Авиошоу\" по Bulgaria ON AIR Александър Богоявленски.\r\nТой припомни как преди десетина години друг модел на Boeing също беше приземен и то за близо 40 дни, поради проблем със самовъзпламеняване на литиево-йонни батерии. Тогава обаче всичко се размина без жертви.\n                    \n                    \n                \r\n\"Имиджът на Boeing пострада сериозно, има откази от направените поръчки. Към момента 5111 самолети MAX 8 са поръчани, като това е най-популярният модел в момента по отношение на продажбите. Предстои да видим какъв ще бъде икономическия ефект\", подчерта Богоявленски. . \n\r\nПо думите му над 90% от обучението на екипажа в днес преминава в симулатори, но те са достатъчно съвършени, за да запознаят пилота с действителността. \n\r\n\"Има много признаци да мислим, че инцидентите с Boeing са еднотипни. Оказва се, че има несъответствие между възможностите на машината и уменията на пилота. Въведено е допълнително обучение на пилотите с автоматиката на машината. Но явно не е било достатъчно. Самолетният транспорт е доказан като най-безопасния\",  гл. ас. по безопасност на полетите в ТУ-София инж. Марин Петров.\n\r\nПо думите му в този самолет има много нововъведения, но явно има несъответствие между възможностите на машината и уменията на пилота. \n\r\nПрекалено много инвестиции са дадени за създаването на този самолет, така че едва ли програмата по производството му ще бъде прекратена, заяви още Петров. Думите му бяха подкрепени и от Александър Богоявленски, който посочи, че в програмата за създаване на Boeing 737 MAX 8 са вложени огромни пари и затова няма как тя просто да бъде прекратена.", "date": "2019.03.14", "title": "След вложени милиарди: Идва ли краят на програмата на Boeing 737 MAX 8?"}
{"url": "https://www.dnes.bg/notifikacii/2019/03/14/predizvestena-tragediia-niakolko-pilota-syobshtavat-che-boeing-737-e-opasen.404576", "text": "Оказва се, че проблемите свързани с Boeing 737 MAX не са новост. Данни, че нещо не е наред с електрониката на самолета е имало още преди да се случи трагедията с полета на Етиопските авиолинии, а и дори преди разбиването на машината на Lion Air. \n\n\n\r\nВ своите доклади след полетите си двама американски пилоти съобщили, че проблем с автопилота е накарал самолетите им рязко да се наклонят с носа надолу и да започнат да губят височина.\r\nДокладите са разсекретени миналата година, като не се споменава нито маршрута на самолетите, нито имената на пилотите или авиолиниите.\r\nЗа първия инцидент главният пилот съобщава, че секунди след като включил автопилота, помощник пилотът му съобщил, че се снишават. Думите му са потвърдени от смразяващ запис, на който се чува гласът на един от мъжете, изпаднал в паника. Той крещял: \"Не падай! Не падай! Не падай!“\r\n                \n                \"И двамата си мислехме, че трябва да се обърне внимание на проблема, тъй като от доста време Boeing 737 MAX предизвиква притеснение\", пишат в заключението си пилотите.\r\nВторият инцидент е подобен. Секунди след като автопилотът е включен, носът на самолета се наклонява напред и започва да се спуска. Той пада с близо 450 метра на минута. И тук автопилотът е изключен и самолетът започва да се изкачва обратно към нормалната си височина.\r\nВ доклада си, помощник пилотът пише, че \"не може да се сети за причина, която би накарала машината да пропадне толкова агресивно“.\r\nИнтересното е, че доклада след катастрофата на полета на Lion Air  посочва, че пилотът няколко пъти е подал сигнал, че самолетът се е наклонил с носа надолу преди да падне в морето.\r\nПричината за падането на етиопския Boeing 737 MAX все още не е ясна. \r\n ", "date": "2019.03.14", "title": "Предизвестена трагедия: Няколко пилота съобщават, че Boeing 737 е опасен"}
{"url": "https://www.dnes.bg/cars/2019/03/14/formula-1-zagubi-legendarniia-direktor-charli-uaiting.404584", "text": "Три дни преди началото на новия сезон във Формула 1, световният шампионат остана без своя директор на състезанията. На 66 години в Мелбърн внезапно почина Чарли Уайтинг, човекът, когото зрителите виждаха да дава старта на всяка една надпревара от над 20 години насам.\r\nФИА потвърди смъртта на Уайтинг, а причината е белодробна емболия, съобщава .\n\r\nУайтинг зае поста директор на състезанията във Формула 1 през 1997 година, като отговаряше и за подобряване на безопасността. Точно той беше движещата сила в налагането на системата Halo за началото на миналия сезон.\n\r\nУайтинг влиза във Формула 1 през 1977 година като механик в Hesketh, след това се мести в Brabham, където стига до главен механик и има важна роля за спечелването на двете титли на Нелсон Пикет с тима през 1981 и 1983 година. Уайтинг остава в тима до 1988, когато Бърни Екълстоун го продава и след това преминава във ФИА.\n                    \n                    \n                \r\nПрезидентът на ФИА Жан Тод нарече Уайтинг \"страхотен директор на състезанията, централна фигура във Формула 1, верен приятел и харизматичен посланик на спорта\".\n\r\nОт ФИА все още не са съобщили кой ще поеме функциите на Уайтинг този уикенд, както и в хода на предстоящия сезон, който започва с Гран при на Австралия в неделя.", "date": "2019.03.14", "title": "Формула 1 загуби легендарния директор Чарли Уайтинг"}
{"url": "https://www.dnes.bg/sofia/2019/03/14/slavcho-velkov-ne-napuska-ns-stava-syvetnik-na-ninova.404602", "text": "Червеният депутат Славчо Велков, който хвърли оставка като депутат, отрече да има политически подтик в решението му. Той разясни и че не напуска парламента, а ще бъде личен сътрудник и съветник на лидерката на БСП Корнелия Нинова.\n\n\r\nВ началото на днешното пленарно заседание парламентът гласува оставката на Славчо Велков. Като мотив за напускането на Народното събрание той посочи влошеното си здравословно състояние и необходимостта от възстановяване.\n\r\n\"Имам нужда от възстановяване, но до есента ще бъда във форма и очаквам да бъда вкаран отново в игралното поле. Няма политически подтик, с Нинова сме беседвали, тя е наясно. Оставката за мен не означава напускане, тя означава оставане, тъй като аз ще бъда тук като личен сътрудник и съветник на Нинова по въпросите на националната сигурност и специалните служби\", обясни вече бившият соцдепутат.\n                    \n                    \n                \r\nТой добави и че следващият в листата, който ще заеме неговото място, е Георги Вергиев. Според Велков е вероятно той да заеме и мястото му в парламентарните комисии, в които е член и зам.-председател.\n\r\nСлавчо Велков благодари и за добрите на думи по негов адрес от страна на \"Воля\" и шеговито изрази надежда, че напускането на парламента на партията на Марешки не е свързано с неговата оставка.", "date": "2019.03.14", "title": "Славчо Велков не напуска НС, става съветник на Нинова"}
{"url": "https://www.dnes.bg/stranata/2019/03/14/desetoklasnichka-namushka-syuchenichka-prati-ia-v-speshnoto.404611", "text": "След като ученички се биха в Габрово и Ловеч, а в един от инцидентите се включи и преподавател, отново случай на насилие в училище.\r\nПловдивската районна прокуратура разследва случай на спречкване между две ученички.\n\nВ полицията била получена информация, че десетокласничка от пловдивска гимназия е приета в спешен кабинет с порезна рана на гърба. След преглед тийнейджърката е оставена под лекарско наблюдение без опасност за живота.\r\nПри проверката е установено, че нараняването тя получила от своя съученичка, нанесла й удар с остър предмет в коридора на учебното заведение, пише \"24 часа\".\r\nОбразувано е досъдебно производство за нанасяне на лека телесна повреда по хулигански подбуди. Работата по изясняване на причините и обстоятелствата около случилото се продължават разследващи и инспектор \"Детска педагогическа стая\" от районното управление.\r\n ", "date": "2019.03.14", "title": "Десетокласничка намушка съученичка, прати я в спешното"}
{"url": "https://www.dnes.bg/sofia/2019/03/14/noshtniiat-transport-v-sofiia-ostava-cenata-na-bileta-syshto.404608", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Цената на билета на градския транспорт в София няма да поскъпва, няма да бъдат разреждани и линии, увери столичният кмет Йорданка Фандъкова. \nОтмяна на нощния транспорт не се обмисля. Фандъкова изтъкна, че решението е взето на база на необходимостите и развитието на града, но може да се коментира по какъв начин той ще бъде гарантиран.\r\n\"Предстои да се види дали ще се предлага на външен оператор, дали дружествата ще се справят с налични шофьори да обезпечат тези линии\", обясни кметът.\r\nТя уточни, че линиите от нощния транспорт са били въведени експериментално и ще се анализира дали те са най-правилните, предаде \"Фокус\".\r\n                    \n                    \n                Фандъкова коментира предстоящото прекратяване на концесиите на някои от линиите в София, като посочи, че това е един от проблемите.\r\n\"Моето усилие през всичките тези години е да можем да предоставяме услугата обществен транспорт с възможностите на общинските дружества. Дали това ще е възможно в бъдеще, предстои да видим, и то ще е на база на привличането на шофьори“, каза още столичният кмет.\r\n \r\n ", "date": "2019.03.14", "title": "Нощният транспорт в София остава, цената на билета - също"}
{"url": "https://www.dnes.bg/muzika/2019/03/14/mila-robert-i-novata-i-pesen-neshto-grubo.404585", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Мила Роберт представи новата си песен \"Нещо грубо\". Музиката е на Явор Карагитлиев, а текстът на самата певица. Режисьор на видеото е Жоро Пеев. В него участва и майката на изпълнителката Ваня Щерева. Парчето има типично звучене, напомнящо на хитовете от 90-те години.\r\n\"Като бях малка много ми харесваше музиката по радиото и може би целяхме точно това\", сподели Мила Роберт в \"България сутрин\".\r\nТя посочи, че посланието на песента е да насърчи жената да бъде повече от това, което е тя първосигнално. В текста изпълнителката е посочила всички качества, които представителките на нежния пол трябва да имат според нея.\r\nПред Bulgaria ON AIR певицата сподели, че в момента подготвя нов проект, който ще бъде най-личната ѝ песен досега. Автор на текста отново ще бъде Роберт, а самият той ще бъде посветен на любовта.\r\n ", "date": "2019.03.14", "title": "Мила Роберт и новата й песен \"Нещо грубо\""}
{"url": "https://www.dnes.bg/usa/2019/03/14/6-kurshuma-v-tialoto-na-frank-kali-bos-na-klana-gambino.404629", "text": "Шест куршума влизат в тялото на 53-годишният Франческо Кали, познат като \"Франко бой“ пред дома му Ню Йорк. След това убиеца прегазва трупа му с пикапа си и изчезва. \r\nТози кървав акт слага край на три десетилетия мир между мафиотските кланове в Ню Йорк и най-вероятно ще разпали нова война, тъй като сега Гамбино трябва да отмъстят.\r\n35 години минават от последното убийство на мафиотски бос в Ню Йорк. През 1985 година Джон Готи поръчва убийството на Пол Кастелиано.\r\n\"Дори Готи имаше по-голямо уважение към жертвата си, направи го извън Манхатън“, казва източник на New York Post.\r\nСпоред свидетели на случката, Франческо бил застрелян пред дома си, а съпругата и децата му били вътре. Едно от тях изхвърчало на улицата, крещейки \"Татко! Татко!“, паднало до трупа и се разплакало. Съпругата му крещяла по телефона: \"Защо линейката не идва?! Той не диша!“\r\n                    \n                    \n                Полицията почти веднага реагирала на обаждането на 911. Откриват Кали с шест огнестрелни рани, но все още с капка живот у него. Мафиотът издъхва малко по-късно в болницата. Разследване ще покаже, дали Франко Бой е поръчан от един от петте клана в Ню Йорк или е убит от човек, действал самостоятелно.\r\nФранческо Кали поема клана Гамбино през 2015 година, когато Доменико Кефалу се оттегля.Той е женен за племенницата на Пол Кастелиано и вадел парите си главно от трафик на хероин. Задържан е само веднъж – през 2008 г. и е прекарал едва 16 месеца в затвора.\r\nСпоред  New York Post, полицията твърди, че Франческо Кали бил \"старомоден, тих бос“.  В началото на кариерата му са го описвали като \"изгряващата звезда на американската мафия“.\r\n ", "date": "2019.03.14", "title": "6 куршума в тялото на Франк Кали, бос на клана Гамбино "}
{"url": "https://www.dnes.bg/obshtestvo/2019/03/14/radev-s-vyprosi-visok-bvp-no-zashto-horata-ne-go-useshtat.404583", "text": "\nПрезидентът Румен Радев заяви, че никоя икономика не може да бъде успешна, ако държавата не създаде необходимата благоприятна среда, както и държавното управление не може без силна икономика.\r\n\"Времето пред нас неумолимо изтича. Икономиката ни е поставена пред  редица сериозни предизвикателства - и във вътрешен, и особено в глобален  план. Тя трябва да се преструктурира и затова е дошло време за важни  решения със стратегически хоризонт\", изтъкна държавният глава, който участва в кръгла маса по темата.\r\nСпоред Радев, когато говорим за реално състояние и проблеми на икономиката, е важно с кого, как и кога се сравняваме.\r\n                    \n                    \n                \"Дали с България от преди 30-20 или 10 години, дали с постиженията на предишните управляващи, дали с държавите от Субсахарска Африка, с нашите съседи или Централна и Източна Европа. Дали ще сравняваме България на днешния ден с това, което ни очаква като мащабни промени и образ на икономиката в един глобален план и разбира се, каква е нашата готовност за тези процеси, които предстоят“, посочи държавният глава.\r\nСпоред президента най-важното в процеса на изграждане на силна, конкурентоспособна и устойчива икономика е откровеният и навременен диалог между всички участници.\r\n\"Най-вероятно е да чуем министрите да говорят за висок ръст на икономиката, за висок БВП - и те ще имат своите основания да го направят. Но в същото време стои другият тежък въпрос - защо този висок ръст не може да се усети от мнозинството граждани като доходи, качество и стандарт на живот, инфраструктура, качествено здравеопазване, образование\", коментира Румен Радев. Той постави и въпроса достатъчен ли е този темп на икономически растеж, като добави, че дистанцията между нас и страните от Централна и Източна Европа се увеличава.\r\nРадев засегна и темата за чуждестранните инвестиции, като определи като добра новина нарастването им с 10 процента тази година, но коментира, че най-важно е да се види каква е структурата им, защото само тези в индустрията могат да гарантират устойчив икономически темп на развитие.\r\n\"Важно е и да обсъдим кои са факторите, които отблъскват чуждестранните инвестиции\", добави Румен Радев. Като актуален той определи въпроса дали не продължаваме да опитваме да ги привличаме с фактори, имали значение преди години - като ниски данъци, ниско платена работна ръка.\r\nПрезидентът очаква и обсъждането на въпроси като какъв е делът на производствата с ниска добавена стойност, на иновативните предприятия, както и дали фирмите у нас са равнопоставени, когато става въпрос за достъпа до еврофондове и обществени поръчки. Дали бизнесът е доволен от качеството и предвидимостта на законотворческия процес, президентът определи като много важен въпрос,предаде БТА.\r\nРадев коментира също, че икономиката е все по-голям заложник на демографията. Изчерпана ли е тя откъм човешки ресурси и технологии, готови ли сме за големите предизвикателства на бъдещето, постави още въпроси президентът.\r\nСпоред вицепремиера Томислав Дончев големият въпрос за българската икономика е как да мигрира до ново еволюционно стъпало, защото ръстът на разходите за труд е по-висок от ръста на Брутния вътрешен продукт и след 4-5 години ниската цена на труда няма да е конкурентно предимство.\r\nВисоката добавена стойност, иновациите, дигитализацията и икономиката, базирана на знанието, е следващото еволюционно стъпало на икономката, посочи Дончев. Всяка държавна намеса в икономиката има тъмна и светла страна, защото тя е добра за предприятията, на които се помага, но изкривява пазара, каза той.\r\nЗа нас свободното движение на хора и стоки може да е със знак плюс, защото повишава експортните ни възможности и със знак минус, защото е причина за тежката демографска ситуация в страната, посочи Дончев.\r\nСпоред него два са начините за по-добро благосъстояние - първото е икономиката да произвежда повече и втората - как се разпределя националното богатство, защото сега това богатство е нерентабилно разпределено.\r\nПравителството поддържа стабилна фискална позиция като основа за конкурентоспособност на икономиката, каза по време на форума финансовият министър Владислав Горанов.\r\nПрез следващите няколко месеца нашите усилия ще са насочени за успешното завършване на проекта за установяване на тясно сътрудничество с ЕЦБ по отношение на банковия надзор и едновременно с това и кандидатстване, и надявам се включване, на българския лев във валутно обменния механизъм на еврото, посочи Горанов.\r\nСпоред него това се предпоставки за подобряване на инвестиционния климат и на позицията на България в рамките на ЕС.", "date": "2019.03.14", "title": "Радев с въпроси: Висок БВП, но защо хората не го усещат?"}
{"url": "https://www.dnes.bg/obshtestvo/2019/03/14/prezidentyt-biznesyt-da-si-plashta-danycite-da-vlaga-v-horata.404630", "text": "Бизнесът трябва да си плаща данъците, да не генерира сива икономика, да не мами, да работи в рамките, които държавата е определила. Това заяви президентът Румен Радев при закриването на кръгла маса за икономиката.\r\n\"Бизнесът да не търси лесния начин за постигане на резултат и да не корумпира администрацията, а да развива конкурентоспособност, да развива човешкия капитал, да влага в своите служители по отношение на образование\", посочи президентът.\r\nСпоред него фирмите ни трябва да работят повече за самореклама, защото имат наистина прекрасно и производство и услуги.\r\nПрезидентът призова преди да привличаме работници отвън, да задържим българите да не напускат страната и да създаваме добри условия да остават в България.\r\n                    \n                    \n                \"Като краен участник в законотворческия процес, дори и с риск да стана \"шампион\", ще продължа да бъда бариера за лобистко законодателство,  което е във вреда на българския бизнес, чрез налагане на вето и сезиране  на Конституционния съд\", заяви държавният глава. Той се ангажира да  организира срещи и дискусии, на които да се набелязват решенията за  проблемите на икономическия сектор и на бизнеса.\r\nПрезидентът призова за еднакъв достъп до обществени поръчки за всички  фирми, а не само на определен кръг от тях, и за финансова дисциплина. \"Това означава да се проследи ефективността на всеки един лев от  публичния ресурс - от разписването на бюджета до реденето на павета на \"Граф Игнатиев\", заяви той.\r\nРумен Радев посочи, че ако се \"наливат\" обществени ресурси в проекти, без накрая да се констатира  високо качество, това може да е индикатор за три проблема – наличие на  корупция или непрофесионална администрация, или мързелива администрация,  която се приема за несменяема.\r\n\"Трябва да изискваме високо качество,  защото то е нашият атестат за нивото на амбициите ни за бъдещето на  държавата ни, за образа ни пред света\", допълни Радев.\r\n \r\nПо думите му хората и бизнесът в България загубиха доверие в българската  антикорупционна система. Според него пример  за това е оживлението, предизвикано у нас от новината Лаура Кьовеши да  стане европейски главен прокурор. Ако под давлението на чужди служби в  България се разкрият крупни корупционни схеми и се стигне до ефективни  присъди, ако това се случи отвън, а не отвътре, това ще означава, че  България е капитулирала пред корупцията, каза Румен Радев.\r\n \r\nСлед като в началото на конференцията президентът подчерта значението на  диалога за икономическия растеж между държавата, бизнеса, образованието  и науката, в заключителното си изказване Румен Радев подчерта и  важността от ясни процедури и правила, които всеки един от тези  участници да очаква. \"Всяко разминаване в комуникацията и  взаимодействието рано или късно води до катастрофа\", посочи държавният  глава.\r\n\r\n \n\r\n \r\n ", "date": "2019.03.14", "title": "Президентът: Бизнесът да си плаща данъците, да влага в хората!"}
{"url": "https://www.dnes.bg/evroizbori-19/2019/03/14/noviiat-systav-na-cik-iasen-do-dni.404633", "text": "\nПравната комисия в парламента изслуша кандидатите за членове за нова Централната избирателна комисия.\n\r\nОбщият им брой е 20. \n\n\n ГЕРБ има 7 членове в новата комисия, БСП - 6, по двама - \"Обединени патриоти\" и ДПС, а по 1 член ще имат \"Воля\", \"Реформаторския блок\" и бившата коалиция около евродепутата Николай Бареков.\n\r\nОт предложенията, които бяха направени става ясни, че ГЕРБ подменя половината си членове, а БСП остава само един от досегашните си.\n\r\nГЕРБ предлага за председател на ЦИК съдия Стефка Стоева от Върховния Административен съд, а за нови членове - говорителя на комисията Александър Андреев, Мирослав Джеров и Димитър Димитров, предложен от Асоциацията на политолозите в България. Партията запазва Георги Баханов, Йорданка Ганчева и Мария Бойкинова.\n                    \n                    \n                \r\nОт \"Обединени патриоти\" предлагат за зам.-председател доц. Таня Йосифова и за член Бойко Арнаудов.\n\r\nБСП запазва единствено Наталия Цанева от досегашните си членове в ЦИК. Останалите петима са Николай Николов, Силва Дюкенджиева, Силвия Стойчева, Цветанка Георгиева и Емил Войнов. \n\r\nДПС ще запази досегашните си двама от трима членове в ЦИК - Севинч Солакова за секретар и Ерхан Чаушев за член.\n\r\nОт \"Воля\" предлагат Кристина Стефанова, от Реформаторския блок - Ивайло Ивков, а коалицията около Николай Бареков - Катя Иванова \n\r\nБСП обявиха, че ще представят кандидатите си в Правната комисия, но няма да се явят в парламента, за да ги подкрепят. Мандатът на сегашната Централна избирателна комисия изтича на 21 март.", "date": "2019.03.14", "title": "Новият състав на ЦИК ясен до дни"}
{"url": "https://www.dnes.bg/obshtestvo/2019/03/14/moldovskite-turisti-u-nas-vse-poveche-vsiaka-godina.404620", "text": "Забележителен туристически интерес към България отчетоха премиерът Бойко Борисов и президентът на Молдова Игор Додон. \r\nПрез 2015 г. той е нараснал с около  29,3% спрямо 2014 г. През 2016 г. увеличението е с нови 10% спрямо 2015  г. През 2017 г. нараства с още 16,8% и достига 209 000 туристи. Днес  Република Молдова заема 10-11 място по брой чуждестранни туристи,  посетили България, съобщиха от правителствената пресслужба.\n\r\nБългарският премиер заяви, че българската диаспора в Молдова, която е  втората по-големина след тази в Украйна, е мост в отношенията между  двете държави. \"Това допълнително отваря възможностите за двустранни  контакти и сътрудничество между страните ни\", посочи още  министър-председателят. Двамата разговаряха в рамките на Седмия глобален Бакински форум.\r\n                    \n                    \n                Борисов подчерта, че има добър потенциал за по-нататъшно развитие на икономическите връзки. Той подчерта, че асортиментът от стоки, изнасяни на българския пазар, е много разнообразен и прикани молдовските предприемачи да бъдат още по-активни. \"Нашият пазар може да приеме дори по-широк спектър от стоки, особено в  хранително-вкусовата промишленост\", каза още премиерът.\n\r\nПо време на срещата министър-председателят Бойко Борисов и президентът на Молдова Игор Додон обсъдиха и възможността съвместни предприятия в Молдова да спомогнат за по-ниска себестойност и по-ниски транспортни разходи за реализация на продукцията. \"Нужно е прагматично отношение на всякакво ниво у нас към тази страна, която се променя пред очите ни\", посочи още българският премиер.", "date": "2019.03.14", "title": "Молдовските туристи у нас все повече всяка година "}
{"url": "https://www.dnes.bg/mish-mash/2019/03/14/ekstravagantnata-zlatna-mladost-na-eva-ionesko.404640", "text": "\n\r\nДансингът на легендарният клуб \"Ла Палас“ в Париж през 70-те и 80-те е приютявал някои от най-големите икони в изкуството. Там вечерите си прекарват Карл Лагерфелд, Анди Уорхол, Мик Джагър и още куп знаменитости.\r\nЦветен, екстравагантен, с неповторим стил. Точно такъв е представен \"Ла Палас“ във филма \"Златна младост“ на режисьора Ева Йонеско. А неговият дансинг е мястото, където се ражда звездата на младата Роуз. Сираче, което заедно с гаджето си Мишел купонясва почти всяка вечер. Там те срещат Люсил и Юбер – бохемска двойка на средна възраст, живееща в огромна къща извън Париж, която им показва какво е истински разюздан живот.\r\n                    \n                    \n                Те се обичат и творят, взимат огромно количество наркотици, правят секс и дори се женят в една от най-алтернативните сватбени сцени в историята на киното.\r\nВсъщност, историята на Роуз е вдъхновена от истински събития. И то не на кой да е, а на самата Ева Йонеско.  А в ролята на първата й голяма любов се превъплъщава собственият й син - Лукас Йонеско.\r\n\"Първоначално категорично отказах да участвам във филма. Все пак става въпрос за първото гадже на майка ми. - каза Лукас пред публиката на София Филм Фест. - Но после помислих и реших, че всъщност може да се окаже интересна възможност“  Майка му дори му дава истинските дрехи, които нейната първа любов е носила през онзи период.\r\nПред изпитание е изправена и изгряващата актриса Галатеа Белуги. Тя трябва да влезе в кожата на Роуз.\r\n\"Страхувах се, защото трябваше да изиграя младата Ева пред самата нея. Доста е трудно да влизаш в ролята на човек, който стои пред теб. Но тя беше страхотна. Напътстваше ме и ми даваше съвети“, разказва Белуги.\r\nКогато гледаш \"Златна младост“, неизменно изниква въпросът простена ли е глупостта на младите? Роуз е едва на 17. Не ходи на училище, а заедно с Люсил и Юбер не спят с дни.\r\n\"Времената много са се променили от тогава до сега, обяснява Лукас. - Родителите ни са живеели на принципа, че утре може и да няма. Купонясвали са като луди, докато могат. Живеели са си живота. Сега не е така. Ако сме на парти два дни поред, започваме да се изморяваме, да търсим време да си починем. Начинът, по който виждаме света се е променил изцяло.“\r\nНай-голямо влияние върху младежите във филма оказва Люсил, изиграна от прекрасната Изабел Юпер. Може да се каже, че това е една от най-добрите й роли в последно време. Люсил се вживява в ролята на меценат на младия Лукас. Поръчва му да й нарисува портрет, а по-късно му осигурява и бъдеще като художник.\r\n\"Беше голяма чест да играя рамо до рамо с Изабел Юпер“, споделя Галатеа Белуги. \r\n\"Мен първоначално ме беше страх. Всеки ми казваше, че характерът й е труден, че е много дръпнат и студен човек. Но всъщност тя беше страхотна. Истински професионалист. Постоянно ми даваше съвети. Не я виждахме извън снимки, само пред камерата. Не можем да кажем, че сме си станали приятели с нея, но винаги ще помня как, когато приключихме всичко вдигнахме парти и тя беше в центъра на дансинга, танцуваше и се забавляваше“, разказва Лукас.\r\nИсторията на Ева, пресъздадена като Роуз е ясна – от модел, тя става актриса. Така приключва филма. А сега е режисьор. От лентата не става ясно обаче, успял ли е Мишел да изживее мечтата си като художник?\r\n\"Често се виждам с него, обяснява Лукас. - С майка ми все още са много близки“. И да, той е успял да се превърне в наистина добър и известен художник.\r\n\"Златна младост“ е вторият пълнометражен филм на  Ева Йонеско след \"Моята малка принцеса\" от 2011 г. Дебютът й също е вдъхновен от лична история.  По думите на режисьорката, с него тя \"разчиства сметките с майка си Ирина Йонеско\". \r\n", "date": "2019.03.14", "title": "Екстравагантната \"Златна младост\" на Ева Йонеско "}
{"url": "https://www.dnes.bg/kino/2019/03/14/tarantino-na-festival-v-kolumbiia-da-ama-ne.404554", "text": "Дирекцията на международния кинофестивал в Баранкиля, Колумбия, призна, че информацията, че сред присъстващите на форума ще е Куентин Тарантино, не отговаря на истината и е свързана с рекламна стратегия, предаде Франс прес.\r\nВъпросната рекламната стратегия стана причина за много подигравки и критики. Като се вдъхновявила от епизод от радиоспектакъла \"Войната на световете\" на Орсън Уелс, който през 1938 г. предизвикал паника в Ню Йорк, обявявайки пристигането на извънземни, дирекцията възнамерявала да направи реклама на фестивала, предаде БТА.\r\nТой започна вчера и ще продължи до 22 март, но това вероятно ще е последното му издание поради недостиг на финансови средства. \"Вместо да предизвикаме паника, 80 години по-късно генерирахме ентусиазъм у хиляди хора, които желаят да доближат Тарантино\", се казва в комюнике на дирекцията. Тази стратегия бе посрещната с негодувания и подигавки в социалните мрежи, като местните власти също се дистанцираха от нея.\r\n                    \n                    \n                Един от директорите на фестивала Джулиано Кавали поясни, че целта била изпитващият сериозни финансови трудности форум да фокусира вниманието върху себе си. \"Стремим се да популяризираме фестивала\", каза той", "date": "2019.03.14", "title": "Тарантино на фестивал в Колумбия? Да, ама не!"}
{"url": "https://www.dnes.bg/notifikacii/2019/03/14/policiiata-izdirva-66-godishna-jena-ot-vrachansko.404626", "text": "Полицията издирва 66-годишна жена от врачанското село Нивянин, съобщиха от МВР.  Геновева Иванова се издирва  по молба на близките. На 8 март тя излязла от дома си в село Нивянин, област Враца, и оттогава е в неизвестност.\r\nИма данни, че за последен път е била забеляна около 11 часа на 10 март на автогара в град Вършец, област Монтана.\r\nГеновева Параскевова ИвановаЖената е висока 160-165 см, с къса, чуплива коса с червен оттенък, овално лице и кафяви очи. Облечена е с тъмен анцуг и светложълта блуза с дълъг ръкав.\r\nХората, които разполагат с информация за издирваната жена, могат да сигнализират на тел.: 112, 092/692393, 692318 или в най-близкото поделение на МВР.", "date": "2019.03.14", "title": "Полицията издирва 66-годишна жена от Врачанско"}
{"url": "https://www.dnes.bg/stranata/2019/03/14/myj-izlyga-trima-s-pokupka-na-koli-vtora-ryka.404595", "text": "Мъж, измамил трима души под предлог за закупуване на коли втора ръка, е задържан в Търговище.\r\nМошеникът е на 48 години от село Здравец. Той е извършвал престъплението между 11 януари - 30 октомври 2018 г., съобщиха от полицията.\r\nИзлъгани от него били 55-годишен мъж от село Давидово - с 1500 евро, 46-годишен мъж със 750 евро и 43-годишна жена, от която взел 1800 лв. и 1000 евро.\r\nИзвършителят е известен на полицията с предишни измами на територията на страната. Осъждан е, неколкократно е изтърпявал ефективно наказание \"лишаване от свобода\".\r\nЗадържан е за срок до 72 часа с постановление на наблюдаващ прокурор. Повдигнато му е обвинение за извършени измами в условията на опасен рецидив. По случая е образувано досъдебно производство.\r\n ", "date": "2019.03.14", "title": "Мъж излъга трима с покупка на коли втора ръка "}
{"url": "https://www.dnes.bg/akoshtete-vqrvaite/2019/03/14/piian-kitaec-glytna-zapalka-i-edva-ne-se-vzrivi.404590", "text": "Пиян китаец глътнал запалка и едва не си взриви стомаха, пише сайтът Лента.\n\r\n23- годишният жител на град Шънян по време на запой решил да покаже героизъм пред приятелите си и глътнал запалката. След инцидента той не почувствал неразположение веднага , но след няколко часа усетил режеща болка, пише БТА. \r\nКитаецът Ли отишъл в местната болница и съобщил какво му се е случило. Хирурзите видели, че стомашната киселина била разяла 8-сантиметровата запалка и възпламеняващата течност от устройството можела да изтече във всеки момент.\r\nСпоред докторите запалката престоял в стомаха на г-н Ли около 30 часа, което можело да доведе до взрив. Специалистите достигнали до запалката по спешност чрез ендоскоп само за три минути, считайки този метод за най-безопасен. Чуждото тяло било отстранено незабавно.", "date": "2019.03.14", "title": "Пиян китаец глътна запалка и едва не се взриви"}
