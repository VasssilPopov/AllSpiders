{"url": "https://www.dnes.bg/football/2019/03/10/arsena-nanese-pyrva-zaguba-na-iunaited-na-ole.404213", "text": "Арсенал нанесе първа загуба на Оле Гунар Солскяер начело на Манчестър Юнайтед, след като надигра „червените дяволи“ с 2:0 на своя „Емирейтс“. Гранит Джака вкара страхотен гол от далечно разстояние в 12-та минута, а Пиер-Емерик Обамеянг удвои от дузпа в 69-та минута, пише gol.bg\n\r\nХората на Оле създадоха няколко много добри положения, но вратарят на домакините Бернд Лено направи страхотен мач и не позволи топката да мине зад гърба в мрежата му. С този успех Арсенал се изкачи на 4-то място във Висшата лига, като има актив от 60 точки, с две повече от Манчестър Юнайтед и на три пред Челси. Третият Тотнъм е с 61.\n\r\nАрсенал започна много силно срещата и още във втората минута Колашинац центрира остро от лявото крило, но Александър Лаказет се размина на сантиметри от това да засече топката във вратата. Юнайтед отговори с опасност пред вратата на Лено в 8-та минута, когато Ромелу Лукаку засече едно центриране на Люк Шоу, но стреля над вратата. Малко след това и Погба опита късмета си, но топката бе блокирана от защитник на домакините.\n                    \n                    \n                \r\nТака се стигна до 12-та минута, когато Арсенал поведе. Гранит Джака стреля топовно от 22 метра, топката описа странна парабола, а Давид Де Хеа не мръдна – 1:0. „Червените дяволи“ можеха да изравнят бързо, но в 19-та минута Фред видя как след негов удар топката се отклони в страничната греда.\n\r\nВ края на полувремето Лукаку пропусна нова възможност за гол, след като получи една топка в наказателното поле, освободи се от Монреал и опита да финтира Лено, който успя да избие топката от краката му. Гостите опитаха натиск до края на полувремето, но не успяха да отбележат.\n\r\nВ началото на второто полувреме Юнайтед отново натисна и след само 5 минути игра Лено трябваше да прави ново спасяване. Рашфорд отново намери Лукаку в наказателното поле на домакините, но белгиеца не успя да преодолее германския страж, останал сам срещу него. Десетина минути по-късно германецът отново реагира подобаващо с добро излизане след пас на Погба към Рашфорд.\n\r\nТака се стигна до 68-та минута, когато Лаказет проби в наказателното поле, усети контакт с Фред и падна на тревата. Главният рефер на срещата Джон Мос отсъди дузпа, а Пиер-Емерик Обамеянг реализира хладнокръвно в средата на вратата за 2:0.\n\r\nАрсенал – Манчестър Юнайтед 2:0\n\r\n1:0 Гранит Джака 12‘\n\r\n2:0 Пиер-Емерик Обамеянг 69‘-д\n\r\nАрсенал: Лено, Мейтланд-Найлс, Сократис, Косиелни, Монреал, Колашинац, Джака, Рамзи, Йозил (77 – Ивоби), Лаказет (86 – Нкетия), Обамеянг (80 – Суарес)\n\r\nМанчестър Юнайтед: Де Хеа, Далот (71 – Марсиал), Линдельоф, Смолинг, Шоу, Матич (80 – Грийнууд), Погба, Фред, Йънг, Рашфорд, Лукаку\n\r\n ", "date": "2019.03.10", "title": "Арсена нанесе първа загуба на Юнайтед на Оле"}
{"url": "https://www.dnes.bg/usa/2019/03/10/trymp-shte-poiska-ot-kongresa-8-6-mlrd-dolara-za-stenata-s-meksiko.404203", "text": "Президентът на САЩ Доналд Тръмп ще поиска от Конгреса 8,6 милиарда долара за финансиране на стената по границата с Мексико, предаде Ройтерс. \n\n\n\n\r\nТръмп ще поиска парите утре, когато ще представи исканията си към Конгреса за бюджета за фискалната 2020 г. Това е с шест пъти повече отколкото Конгресът отпусна за финансиране на стената през миналите две фискални години, пише БТА. \n\r\nИсканата от Тръмп сума за стената се базира на план от 2017 г., представен от служители на американските митници и на службата за гранична защита. Планът предвижда построяване или замяна на заграждения по протежение на 1162 километра от границата. Като цяло се смята, че всичко това ще струва общо 18 милиарда долара. Досега само 179 километра са били изградени или са в процес на изграждане. \n                    \n                    \n                \r\nПрез фискалната 2017 г. 341 милиона долара бяха отпуснати за 64 километра от стената, а през фискалната 2018 г. бяха отпуснати 1,375 милиарда долара за 132 километра от стената. За фискалната 2019 г. Тръмп поиска 5,7 милиарда долара, но Конгресът одобри само 1,375 милиарда. \n\r\nСлед като Конгресът не одобри исканата от Тръмп сума, президентът обяви национално извънредно положение - нещо, на което се противопоставиха демократите и някои републиканци - и пренасочи за стената 601 милиона долара от министерството на финансите, 2,5 милиарда долара от министерството на отбраната и 3,6 милиарда долара от бюджета за военно строителство.", "date": "2019.03.10", "title": "Тръмп ще поиска от Конгреса 8,6 млрд.долара за стената с Мексико "}
{"url": "https://www.dnes.bg/obshtestvo/2019/03/10/niama-zaginali-bylgari-pri-katastrofata-na-etiopskiia-samolet.404204", "text": "Няма български граждани сред загиналите 157 души на борда на катастрофиралия по-рано днес самолет на \"Етиопиан Еърлайнс\" по данни на българското посолство в Адис Абеба, съобщи пресслужбата на българското външно министерство.\n\n\n\r\nДипломатическата ни мисия в Етиопия в сътрудничество с други посолства получи окончателния списък с пътниците в катастрофиралия самолет.\n\r\nЖертвите в разбилия се самолет, изпълнявал курс до Найроби, са от най-малко 35 държави, като поне един от пътниците е бил с паспорт от ООН, пише БТА. \n\r\nПо данни, предоставени от авиокомпанията, жертвите са от: Австрия, Белгия, Великобритания, Германия, Джибути, Египет, Етиопия, Израел, Индия, Индонезия, Ирландия, Испания, Италия, Йемен, Канада, Кения, Китай, Мароко, Мозамбик, Непал, Нигерия, Норвегия, Полша, Руанда, Русия, САЩ, Саудитска Арабия, Словакия, Сомалия, Судан, Сърбия, Того, Уганда, Франция, Швеция и един с паспорт от ООН.\n                    \n                    \n                \r\nПремиерът Бойко Борисов и министърът на външните работи Екатерина Захариева изпратиха съболезнователни телеграми до своите етиопски колеги Абий Ахмед и Уоркнех Гебейеху.", "date": "2019.03.10", "title": "Няма загинали българи при катастрофата на етиопския самолет "}
{"url": "https://www.dnes.bg/zvezdi/2019/03/10/pluvkinia-zavladia-syrceto-na-zak-efron.404096", "text": "Фенове на Зак Ефрон подозират, че актьорът е хвърлил око на датската плувкиня Сара Бро. Двамата по никакъв начин не са демонстрирали интимни отношения, но в рамките на последния месец на няколко пъти съмнително се оказват на едни и същи събития в непосредствена близост един до друг.\r\n \r\nНа 1 март Ефрон качи снимки в Instagram, на които се вижда, че е на хокеен мач. Оказа се, че Бро е на същия мач и дори сподели, че след видяното вече е фенка на хокея като спорт. На следващия ден Зак бе уловен на боен мач в Лас Вегас до нахилената Бро.\r\n \r\n\"Според очевидци двамата много се забавлявали и постоянно се усмихвали, но не демонстрирали подозрителна близост.\r\n \r\n„Няколко фена искаха да се снимат със Зак и тя търпеливо го изчака. Двамата видимо се забавляваха заедно, но не показваха някаква излишна близост. Опитваха се да не привличат внимание“, призна източник пред Е!news.\r\n \r\nДен по-късно Сара показа в профила си в Instаgram огромен букет, който бе украсила с розови сърчица, но не сподели от кого е.\r\n \r\nХубавицата е на 23 години и плува в националния отбор на Дания в дисциплина 4х100. През 2016 г. тя опита късмета си и на Олимпийските игри. 31-годишният Ефрон дълго време излиза с колежката си Ванеса Хъджинс. След това името му бе свързвано с Александра Дадарио.\r\n \r\n\r\n ", "date": "2019.03.10", "title": "Плувкиня завладя сърцето на Зак Ефрон"}
{"url": "https://www.dnes.bg/sofia/2019/03/10/iordanka-fandykova-poiska-proshka-ot-vsichki-vyv-facebook.404210", "text": "Обръщам се с молба за прошка към всички, които неволно съм засегнала с думи или действия. Това е написала в профила си в социалната мрежа Facebook кметът на София Йорданка Фандъкова по повод Сирни заговезни (Неделя на прошката). \n\r\n„В забързания ритъм на дните не винаги съм успявала да предвидя всички последици и да видя всяко нещо, което е трябвало да бъде направено. Бог ми е свидетел, че зад всеки проект, който реализираме стоят обичта към града ни и желанието София да се променя и да става все по-добра за живеене“, пише още Йорданка Фандъкова.", "date": "2019.03.10", "title": "Йорданка Фандъкова поиска прошка от всички във Facebook"}
{"url": "https://www.dnes.bg/temida/2019/03/10/akciia-tita-koi-shte-poluchi-po-visoka-pensiia-stavalo-iasno-po-viber.404207", "text": "Шефът на НОИ - Силистра, Милен Пенчев, който е баща на певицата Тита, се разбирал по Viber с осъждания Тодор Тодоров кой да получи по-висока пенсия чрез фалшификация на документи. Това съобщиха от прокуратурата по време на мярката за неотклонение на двамата в спецсъда днес, пише \"\".\n\n\r\nДържавното обвинение поиска \"под стража\" да остане и Стоянка Симеонова, която през 2017 г. 6 месеца е била и. д. началник на отдел \"Пенсии\" в териториалното подразделение на НОИ в крайдунавския град. \n\r\nТодоров се свързвал с Пенчев чрез мобилното приложение и му казвал кой трябва да получи по-висока пенсия и да се избегне проверката, за да не се разбере за измамата. След това бащата на Тита се обаждал по телефона на Симеонова и й диктувал ЕГН, за да я уведоми коя преписка да се придвижи по-бързо и да не се правят проверки. Върху досиетата тя прикрепяла с кламер листчета с надпис \"СМЧ - Пенчев\", което означавало \"силно мой човек - Пенчев\".\n                    \n                    \n                \r\nОтпуснатите вече пенсии, най-вече миньорски и военни, групата теглила от банковата карта, на която са получавани парите. След това връщала пластиката на човека, който искал пенсия менте, но чак след като изтеглили за себе си между 8 и 10 000 лева, разказаха от прокуратурата.\n\r\nПенчев обаче посочи, че сам изпращал сигнали до прокуратурата за завишени пенсии. От държавното обвинение контрираха, че почнал да го прави, едва след като разбрал, че се извършват подобни проверки.", "date": "2019.03.10", "title": "Акция Тита - Кой ще получи по-висока пенсия ставало ясно по Viber"}
{"url": "https://www.dnes.bg/football/2019/03/10/ludogorec-pobedi-levski-s-2-0-na-gerena.404212", "text": "Лудогорец удари с 2:0 Левски на \"Герена\" и записа важна крачка към осмата си поредна шампионска титла. Попаденията в мача забиха Марселиньо (20) и Лукоки (92), пише \n\r\nГостите от Разград тотално доминираха в мача, изцяло контролираха събитията на терена и дори пропуснаха да разгромят \"сините\", които бяха твърде плахи, неориентирани и слаби.\n\r\nЛудогорец профука половин дузина положения, като веднъж дори удари и гредата. Така \"зелените\" са еднолични лидери в класирането с 59 точки, ЦСКА е втори с 54, а Левски е едва трети, като изостава вече на цели 8 пункта от първото място.\n\r\nТова бе първа загуба за \"сините\" с треньор Георги Дерменджиев, след като Левски бе в поредица от едно равенство и три победи. От друга страна Стойчо Стоев направи победен повторен дебют начело на \"орлите\".\n                    \n                    \n                \r\nКръг преди плейофите Лудогорец показа шампионска игра и посяга към поредната си титла. Левски пък разочарова и най-вероятно ще води битка за второто място.\r\n ", "date": "2019.03.10", "title": "Лудогорец победи Левски с 2:0 на \"Герена\""}
{"url": "https://www.dnes.bg/notifikacii/2019/03/10/bolesti-katastrofi-atentati-ot-kakvo-umirame-nai-chesto.403884", "text": "46 години - толкова е била средната продължителност на живота през 50-те. През 2015 г. тя скача на 71. Смъртта е нещо, от което не може да избягаме, но проучвания над това какво убива хората може да доведе до още по-висока цифра при продължителността на живота, предотвратяване на епидемии, справяне с болести.\r\nПрез 2017 г. са починали 56 милиона души - с 10 млн. повече, отколкото през 1990 г. Но, разбира се, броят на жителите на Земята се е увеличил драстично в този период от време. 70% от тях са жертва на хронични болести - такива, които не се предават от човек на човек и прогресират бавно.\r\nВсяка трета смърт е в следствие на сърдечно-съдови болести. Те са най-големият убиец на хора, следван от рака - отговорен за гибелта на всеки шести човек. Диабетът, някои респираторни болести и деменцията също са на челно място в списъка.\r\n                \n                Шокиращ обаче е броят на хората, които всяка година умират от уж безобидни заболявания.\r\n1,6 млн. души са починали от усложнения, предизвикани от диария. В някои страни, това е един от най-големите убийци. Влиза и в топ 10 на световните заплахи.\r\n1,8 милиона новородени за починали през 2017 година в първите 28 дни на раждането си. Разбира се, в различните държави процентът не е еднакъв. В Япония умира 1 на всеки 1000 новородени, а в по-бедните държави 1 на всеки 20 бебета.\r\nДокато някои по-богати страни отбелязват напредък при намаляването на фаталните инциденти по пътищата, глобално, броят на загиналите зад волана остава почти един и същ. За 2017 г. жертвите са 1,2 млн. Голям е и процентът на загиналите при терористични атентати.\r\nА близо два пъти повече хора са починали в следствие на самоубийство, отколкото на убийство. Само във Великобритания, процентът на посегналите над живота си е с 20 повече от предходни години. Това е и основната причина за смърт при мъжете между 20 и 40 години.\r\nЗаплахите, които водят до висока смъртност, се променят през годините и с развитието на държавите. В миналото на първо място са били инфекциите. През 90-те те са били отговорни за гибелта на 1 от трима, а днес - на 1 от петима. Най-податливи на тях са децата. През 19 век всяко трето дете умира преди да навърши пет години.\r\nНо от тогава до днес, процентът на детска смъртност е намалял значително благодарение на ваксините, достъпа до чиста вода, подобрение в хигиената и храненето. В по-богатите страни явлението е рядко, докато в по-бедните крайчета на света, детската смъртност е на нивото на тази във Великобритания и Швеция в началото на 20-ти век.\r\nСредната продължителност на живота в САЩ спада заради непредвидени кризи, най-вече заради все повечето жертви, които взимат наркотиците. А колкото и странно да звучи, дори и в Америка, процентът на жените, които умират по време на или малко след раждане е доста голям.\r\nЦялостната картина обаче е позитивна. Хората живеят по-дълго, а децата умират по-рядко...", "date": "2019.03.10", "title": "Болести, катастрофи, атентати... От какво умираме най-често?"}
{"url": "https://www.dnes.bg/akoshtete-vqrvaite/2019/03/10/10-priznaka-che-toi-vi-priema-samo-kato-priiatelka.404097", "text": "Да се влюбиш в грешния човек е ужасно. Още по-неприятно е, когато той не е грешният, но просто не гледа на вас по същия начин, както вие на него. Без значение дали сте се влюбили просто в някой мъж, с когото общувате често или в най-добрия си приятел, би било истинска катастрофа, ако той продължава да вижда във вас само своя приятелка. По какво да разберете дали това е така?\r\n\r\n\r\nАко не се обръща към вас със „скъпа“, „мила моя“, „коте“, „захарче“ или каквото и да е друго нежно и любовно обръщение, а вместо това използва „брат“, „братле“, „човече“, определено не гледа на вас като на любовен обект.\r\n                    \n                    \n                \r\nОбикновено отговаря на вашите обаждания и съобщения. Това означава, че не мисли често за вас.\r\n\r\nАко един мъж ви харесва като жена, а не като приятелка, той няма да може да се сдържи да демонстрира увлечението си.\r\n\r\nТой не може да спре да обсъжда други жени, които са привлекли интереса му, да ви споделя за завоеванията си, за новата колежка, която има ужасно дълги крака. Замислете се колко често сте улавяли погледа му да се рее някъде върху дупето ви. Ако отговорът е „николко“, определено ви приема като приятелка.\r\n", "date": "2019.03.10", "title": "10 признака, че той ви приема само като приятелка"}
{"url": "https://www.dnes.bg/akoshtete-vqrvaite/2019/03/10/biala-manekenka-smeni-rasata-si-uchi-chernokojite-kak-da-sa-krasivi.404209", "text": "Бяла манекенка \"смени расата си\", за да дава сили на чернокожите жени и да ги учи как да са красиви, съобщи в. \"Мирър\". Целта на Мартина Биг е да покаже на света, че \"черното не е втора класа\".\n\n\n\r\nМартина Биг е родена в Германия. Тя си е направила няколко силни инжекции с меланин и така кожата й е потъмняла много. Мартина твърди, че чернокожите, с които се е запознала, искат да са нейни приятели и одобряват поведението й, пише БТА. \n\r\nОтрицателните реакции не спират опитите на Мартина да се интегрира в черната общност. Тя е била седем седмици в Кения, за да изучи \"племенната култура\", и твърди, че старейшините са я молели да покаже на момичетата им как да обичат тъмната си кожа. Там са я нарекли на суахили Малайка Кубва. Мартина каза, че новото й име я прави \"истинска африканка\".\n                    \n                    \n                \r\nМартина е бивша стюардеса. Тя си е правила редица козметични операции. Така се е сдобила с най-големия бюст в Европа срещу 50 000 британски лири.\n\r\nСъпругът на Мартина - Михаел, не само я подкрепя, но се е подложил на същите инжекции с меланин. Тя се надява, че децата им \"ще излязат чернокожи\".\r\n", "date": "2019.03.10", "title": "Бяла манекенка смени расата си - учи чернокожите как да са красиви"}
{"url": "https://www.dnes.bg/akoshtete-vqrvaite/2019/03/10/116-godishna-iaponka-e-nai-stariiat-chovek-na-sveta.404196", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        116-годишна японка беше обявена за най-възрастния човек в света от Книгата за рекордите на Гинес.\r\nВъпреки достолепната си си възраст Кане Танака е с буден ум и сърце, изпълнено с мечти. Тя живее в старчески дом в Югозападна Япония. Именно там, заобиколена от своите деца и приятели, 116-годишната жена получи две признания от Книгата за рекордите на Гинес - за най-стария жив човек в света и най-старата жива жена, пише . \r\nЗа Кане това не е просто признание. Тя мечтае за този момент откакто навършва 100 години.\r\nЯпонката е родена през далечната 1903 г. и по всичко личи, че през целия си живот е полагала сериозни грижи за себе си и най-вече за ума си. \r\nТя разказва, че обикновено става в 06.00 ч. сутринта и решава математически задачи. А сред останалите любими занимания е и настолната игра \"Отело\", за която се изисква бърз ум и логика.", "date": "2019.03.10", "title": "116-годишна японка е най-старият човек на света"}
{"url": "https://www.dnes.bg/stranata/2019/03/10/kolektivna-ostavka-na-lekarite-ot-bolnicata-za-ochni-bolesti-vyv-varna.404198", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Целият медицински персонал на Специализираната болница по очни болести във Варна е подал предизвестие за напускане. Причината – тежкото състояние на лечебното заведение. Ако не се намери решение за спасяване на болницата, тя ще затвори на 7 април, съобщава . \n\n\n\r\nНастоящият ръководител на общинското дружество д-р Руслан Тошев застана зад становището, че базата на болницата действително се нуждае от подобрения, но те могат да се случат с финансиране от страна на община Варна без да се извършва преструктуриране и предаване на управлението на МУ. \n                    \n                    \n                \r\nСпоред общинския съветник Димитър Карбов, удачна възможност за развитие на лечебното заведение е публичното частно партньорство, като по този начин инвеститор да реализира интереса си и да се поднови базата. \n\r\nКолегата му Борислав Гуцанов обаче се противопостави на идеята. Според него по-разумното решение е болницата да премине към Медицинския университет. \n\r\nСлед дългото обсъждане проф. Групчева заяви, че оттегля отвореното писмо, което е внесла за състоянието на болницата, както и предложената концепция за развитие. \n\r\nИ остана категорична - от началото на април персоналът напуска.\r\n ", "date": "2019.03.10", "title": "Колективна оставка на лекарите от болницата за очни болести във Варна "}
{"url": "https://www.dnes.bg/za-da-se-razbirame/2019/03/10/kak-da-nakarate-deteto-da-zaspi-po-byrzo.404094", "text": "Сънят е изключително важен за правилното и здравословно развитие на децата, особено на по-малките. Те се нуждаят от повече сън, за да растат и крехкият им организъм да се развие нормално. Често както възрастните, така и децата изпитват трудности в заспиването. Има няколко метода, които можете да опитате, за да накарате детето да заспи по-бързо. Така ще може да подобри концентрацията си, да се справя по-добре в училище и най-вече да има по-ниски нива на стрес в организма.\r\n\r\nЕдна от най-погрешните практики е родителите да дават шоколад или някакъв десерт, съдържащ какао, за да накарат детето да легне. Използването на шоколада като награда има тъкмо обратния ефект, тъй като той е стимулант, въздействащ на нервната система. Шоколадът съдържа кофеин, който води до превъзбуда, повишаване на усещането за бодрост, приповдигнатост в настроението, които пречат на детето да заспи.\r\n                    \n                    \n                \r\nОт голямо значение е детето да си ляга по едно и също време. Като родител имате важната задача да спазвате този график и да настоявате за изпълнението му. Когато детето си ляга по едно и също време, организмът му очаква това да се случи и се подготвя предварително. Този процес е много важен за правилното отпочиване на мозъка, нервната и сърдечносъдовата системи. Важен е и от гледна точка на процесите на събуждане и подготвяне на тялото за новия ден.\r\n", "date": "2019.03.10", "title": "Как да накарате детето да заспи по-бързо"}
{"url": "https://www.dnes.bg/politika/2019/03/10/borisov-izprati-syboleznovatelna-telegrama-do-premiera-na-etiopiia.404199", "text": "Министър-председателят Бойко Борисов изпрати съболезнователна телеграма до премиер-министъра на Федерална демократична република Етиопия Абий Ахмед по повод трагедията със самолета на Етиопската авиокомпания, информира правителствената пресслужба.\n\n\r\n\"С огромна покруса узнах за трагичния инцидент със самолета на Етиопската авиокомпания, отнел 157 невинни живота. Тази ужасна новина дълбоко ни разтърси\", пише Борисов, цитиран в съобщението.\n\r\n\"Моля приемете моето най-искрено съчувствие във връзка с този нелеп инцидент и безвъзвратната загуба на толкова много невинни човешки жертви\", посочва още българският премиер .\n                    \n                    \n                \r\n\"Изразявам своите най-дълбоки съболезнования на семействата на загиналите, във връзка с тяхната непоправима загуба, както и на правителството на ФДР Етиопия в този тежък момент - искрена съпричастност и пълна солидарност\", пише Бойко Борисов.\r\nПо информация на българското посолство в Адис Абеба към 13:30 ч. българско време няма данни за загинали български граждани на борда на катастрофиралия самолет на „Ethiopian Airlines\", съобщиха от МВнР.", "date": "2019.03.10", "title": "Борисов изпрати съболезнователна телеграма до премиера на Етиопия "}
{"url": "https://www.dnes.bg/rusia/2019/03/10/6500-dushi-v-moskva-protestiraha-za-svoboden-internet.404200", "text": "Около 6500 души се събраха днес в центъра на Москва на митинг за свободата на интернет, предаде ТАСС, позовавайки се на данни на министерството на вътрешните работи. \n\r\nАкцията е била съгласувана с властите. Полицаи и гвардейци следят за реда и сигурността по време на проявата.\r\nКметството на Москва разреши днес да бъде проведен митинг в подкрепа на свободния интернет от 14 ч. местно време с участието на до 10 000 души.\r\nДемонстрантите протестират срещу плановете Русия да се сдобие с независим от чуждестранни сървъри интернет. ", "date": "2019.03.10", "title": "6500 души в Москва протестираха за свободен интернет"}
{"url": "https://www.dnes.bg/sofia/2019/03/10/rumen-radev-spasiavaneto-na-bylgarskite-evrei-e-vdyhnoviavasht-primer.404202", "text": "\nСпасяването на българските евреи не е просто историческо събитие, а е вдъхновяващ приемер за днешния и утрешния ден, каза държавният глава Румен Радев, който удостои президента на Световния еврейски конгрес Роналд Лаудър с орден \"Стара планина\" първа степен, съобщи БТА. \n\n\r\nОтличието е за особено големите заслуги на Лаудър за развитието и укрепването на приятелските отношения и сътрудничеството между световната еврейска общност и държавните институции, гражданското общество и еврейската общност в България, както и за значителен принос за развитието на образованието у нас.\n\r\nЕдин народ показа, че дори в най-мрачните времена може да има смелост и отговорност, когато този народ е изградил фундаментални ценности, посочи Радев.\n                    \n                    \n                \r\nТой отбеляза, че днес се навършват 76 години от спасяването на българските евреи и допълни, че в един от най-мрачните периоди на човечеството българският народ е извършил този акт на безпримерна смелост, на гражданска отговорност и човечност.\n\r\nПрезидентът посочи, че съвместните инициативи на Световния еврейски конгрес и на организацията на евреите в България \"Шалом\" съдействат не само за повишаване на нетърпимостта и противопоставянето на ксенофобията и дискриминацията, но и за по-добро сътрудничество с българските институции за действия срещу антисемитизма и речта на омразата. Радев отбеляза, че днешното шествие, което се проведе в София по повод Деня на спасяването на българските евреи и почитане на паметта на жертвите на Холокоста, е доказателство за това ефективно сътрудничество - в подкрепа на толерантността и единението.\n\r\nРоналд Лаудър заяви, че за пръв път е дошъл в България през 1997 г. и това, което обича най-вече тук са хората. Уважението ми беше спечелено посредством техните бащи и деди, защото в най-тъмните времена в европейската история България беше единствената страна на този континент, която имаше смелостта да каже \"не\" на омразата, \"не\" на убийствата, \"не\" на антисемитизма, посочи президентът на Световния еврейски конгрес.", "date": "2019.03.10", "title": "Румен Радев: Спасяването на българските евреи е вдъхновяващ пример"}
{"url": "https://www.dnes.bg/index/2019/03/10/receptata-dnes-keks-s-kiselo-mliako.404093", "text": "Всяка домакиня има тефтер с рецепти или готварска книга, която й е оставена като наследство от нейната майка или баба. В нея има много любими на семейството рецепти, които се предават от поколение на поколение. \r\n \r\nКексът, който ще ви представим днес, е именно от една стара книга с пожълтели корици. Той е толкова вкусен и лесен за приготвяне. Идеален е за закуска през уикенда или за почерпка на изненадващо дошлите ви гости. Идея за него ни даде кулинарната блогърка Деси Киликчийска. \r\n \r\n\r\n \r\n2 1/2 ч.ч. брашно\r\n \r\n4 яйца\r\n \r\n1/3 ч. ч. олио\r\n \r\n1 ч. ч. захар\r\n \r\n1 ч. ч. кисело мляко\r\n \r\n1 ванилия\r\n \r\n1 ч. л. сода бикарбонат\r\n \r\n1 с. л. какао (по желание)\r\n \r\n\r\n \r\nРазбийте яйцата и захарта с миксера до получаването на пухкава маса. Към нея добавете растителното масло - на тънка струя. Отделно смесете содата с киселото мляко, след това ги прибавете към разбитите яйца. Следващата стъпка е да прибавяте брашното по малко, бъркайки с миксера. Сложете и ванилията в един момент. \r\n \r\nПолучената смес се изсипва в намазнена предварително с олио и поръсена с малко брашно кексова форма (по този начин сладкишът по-лесно ще се отлепи). Ако обичате какаото, може да добавите 1 с. л. към половината смес, за да \"нашарите\" кекса. \r\n \r\nПечете в умерена фурна за около 40 минути. Преди да извадите кекса, го пробвайте с клечка за зъби. Ако по нея не полепва от тестото, значи кексът е готов. Изчакайте го да изстине и го поръсете с пудра захар. \r\n \r\n\r\n", "date": "2019.03.10", "title": "Рецептата Dnes: Кекс с кисело мляко"}
{"url": "https://www.dnes.bg/politika/2019/03/10/sled-vizitata-na-medvedev-propusnahme-golemite-temi.404187", "text": "Няколко са положителните новини, последвали посещението на Дмитрий Медведев у нас – спогодбата за туризма и осъвременяването на социалното законодателство. Но по големите теми като атомната централа и продължението на Турски поток нямаше подписани документи. Това каза пред  Димитър Гърдев, дипломат и международен анализатор.\n\r\nРусия е държава, която на ниво министър председател и президент не прави посещения без реални договори, каза той в предаването Клуб Investor.\n\n\n\r\nСпоред него съставът на руската делегация е подбран с очаквания за по-сериозни междуправителствени разговори. Но истинският повод за посещението според анализатора не е реализиран, ако се съди по изявленията след визитата.\n                    \n                    \n                \r\n\"Проектът Турски поток ще бъде продължен само при твърди позиции и гаранции от Еврокомисията. Изненадваща в случая е позицията на директора на \"Газпром\",  който заяви, че Русия няма интерес към газовия хъб \"Балкан\", това не е неин проект“, посочи Гърдев.\n\r\n„Това е разбираемо за тяхната енергийна политика, когато смесите руската газ в този хъб, където се предполага наличието на още два източника, цената се формира при други условия. „Газпром“ не може в този случай да контролира цената, компанията държи нейният продукт да минава през нейни тръбопроводи, тя да формира цената на изхода. А изходът е Европа, европейските потребители\", поясни Гърдев.\n\r\nСпоред него в срещите между правителствените екипи на двете страни се е получил сблъсък на две различни философии.\r\n ", "date": "2019.03.10", "title": "След визитата на Медведев: Пропуснахме големите теми"}
{"url": "https://www.dnes.bg/world/2019/03/10/parij-kiev-karakas-goreshtite-tochki-na-masovi-protesti.404188", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМасови протести в Европа и отвъд Океана. Недоволни хора излязаха по улиците на Париж, Киев и Венецуела. Общото в исканията им - да продължи борбата с корупцията и бедността.\n\n\r\nСблъсъци между простиращи и полиция в Киев. Напрежението възникна по време на шествие срещу корупцията във въоръжените сили на страната, предаде .\n\r\nДемонстрациите бяха организирани в навечерието на президентските избори на 31 март. Критиците на президента на Украйна Петро Порошенко го обвиняват, че не прави достатъчно, за да изкорени корупцията по върховете на властта. А това сериозно разклаща кандидатурата му за втори мандат.\n                    \n                    \n                \r\nЗа 17-а поредна седмица хиляди излязоха на протест във Франция. Този път обаче към демонстрациите се присъединиха и граждани с розови жилетки - бавачки, недоволни от реформата на осигуряването срещу безработицата, както и група \"червени жилетки\" от синдиката.\n\r\nНапрежение имаше и отвъд океана. Привърженици на опозицията във Венецуела се сблъскаха с полицията. Протестите бяха срещу спирането на тока, липсата на основни продукти и управлението на президента Николас Мадуро. Очаква се в страната да избухнат още протести, тъй като и Мадуро, и лидерът на опозицията призоваха своите поддръжници да излязат на улицата.\r\n ", "date": "2019.03.10", "title": "Париж, Киев, Каракас – горещите точки на масови протести"}
{"url": "https://www.dnes.bg/evroizbori-19/2019/03/10/ako-evrovota-beshe-dnes-gerb-pecheli-s-22-sled-tiah-bsp-grabva-19-4.404189", "text": "Ако евроизборите се провеждаха днес, ГЕРБ биха били първи с 22,2% от гласовете, а след тях втори ще останат БСП с 19,4%. Това става ясно от проучване на \"Екзакта Рисърч груп\" за нагласите на българите. \n\r\nТрети са ДПС с 6.9 на сто, а четвърти са Обединени патриоти – 6.4 на сто при условие, че участват в сегашния си коалиционен формат.\n\n\n\r\n\"Демократична България\" би взела 2.5 процента от гласовете, СДС – 1.3 процента, РБ, АБВ, Воля и Възраждане - по 1 на сто.\n\r\nШансовете на десницата за спечелване на евровота е трудно да бъдат определени, но отделното им явяване би намалило шансовете на патриотите. \n                    \n                    \n                \r\nЗа кого да гласуват не са решили 8.3 на сто от анкетираните, а 24.8 процента не била пуснали бюлетина за никого.\n\r\nДвайсет и осем процента от българите, интервюирани от \"Екзакта\" в края на февруари, заявяват, че възнамеряват да гласуват преференциално на предстоящите евроизбори. 15 на сто не смятат да се възползват от правото си на преференциален вот. \n\r\nПреференциално искат да гласуват половината от избирателите на ОП, както и по една трета от избирателите на ГЕРБ и на БСП. Сред твърдо решилите да гласуват на предстоящия евровот, желаещите да отбележат преференция са два пъти повече от нежелаещите.\n\r\nТова показва, че преференциалният вот се е утвърдил в изборната практика у нас и мотивира немалко избиратели за участие, е изводът на социолозите от агенцията.\n\r\nПроучването е направено по домовете, интервюирани са 1000 пълнолетни лица, подбрани чрез двустепенна гнездова извадка, в 125 гнезда в 91 населени места.\n\r\nИзследването се провежда в рамките на собствената изследователска програма на \"Екзакта Рисърч Груп\", посочват от агенцията.", "date": "2019.03.10", "title": "Ако евровота беше днес: ГЕРБ печели с 22%, след тях БСП грабва 19,4%"}
{"url": "https://www.dnes.bg/world/2019/03/10/niama-oceleli-ot-padnaliia-samolet-na-etiopskite-aviolinii.404190", "text": "Няма оцелели в катастрофата на самолета на етиопската авиокомпания Етиопиън еърлайнс, предадоха световните агенции, като се позоваха на етиопската държавна телевизия, цитирана от БТА.\n\r\nМашината се разби по-рано тази сутрин малко след излитането от летището в Адис Абеба на път за Найроби. В нея имаше 157 души. Те са били от 33 страни, уточнява държавната телевизия, като се позовава на неназован източник от авиокомпанията.\n\n\r\nБългарското министерство на външните работи заяви, че няма информация за националността на пътниците на борда на катастрофиралия самолет. Посолството ни в Адис Абеба се опитва да придобие списък с пътниците на борда. \n                    \n                    \n                \r\nСамолетът, Боинг 737-8 МАХ, е бил нов и е бил доставен на Етиопиън еърлайнс в средата на ноември, допълва Асошиейтед прес, като се позовава на данните от базата данни за гражданската авиация Planespotters.net. \n\r\nПричините за катастрофата засега остават неизвестни, предава БТА.\n\r\nСпоред шведския сайт за проследяване на полетите в реално време Flightradar24 самолетът е имал \"необичайна нестабилна вертикална скорост\" след излитането, допълва Ройтерс. Машината се разби осем минути след излитането.\n\r\nРазбилият се самолет е от същия тип като този на индонезийската компания Лайън еър, който падна в морето миналия октомври 13 минути след излитането от Джакарта. Тогава загинаха 189 души, припомня Франс прес.\n\r\nПоследният сериозен инцидент със самолет на Етиопиън еърлайнс беше със самолет Боинг 737-800, който се взриви след излитането от Ливан през 2010 г. Тогава загинаха 83 пътници и 7 членове екипаж.\n\r\n ", "date": "2019.03.10", "title": "Няма оцелели от падналия самолет на етиопските авиолинии"}
{"url": "https://www.dnes.bg/notifikacii/2019/03/10/zaliazla-zvezda-padenieto-na-uzbekskata-princesa-gulnara-karimova.404191", "text": "Дъщерята на Ислам Каримов се намира в наказателна колония. Новината, която узбекистанската прокуратура разпространи тези дни, неочаквано повдигна завесата върху съдбата на дъщерята на покойния президент. До 2014 година именно Гулнара Каримова беше най-ярката фигура в неговия брутален политически режим. Певица, моден дизайнер, бизнес дама, дипломат, обвинявана в незаконно обогатяване и считана за евентуална наследница на баща си, който в продължение на 27 години управляваше Узбекистан с желязна ръка. В края на 2013 година Гулнара изпадна в немилост пред Ислам Каримов, който по същото време се раздели с по-малката си дъщеря и съпругата си.\n                \n                \r\nТогава звездата на Гулнара Каримова бързо угасна. Тя бе поставена под домашен арест. Говори се, че е била осъдена през 2015 година при закрити врата. Въпреки, че женевският адвокат Грегуар Манжа в течение на три години твърди, че в Узбекистан не е имало никакъв съдебен процес. Гулнара Каримова не присъства и на погребението на баща си през 2016 година. През 2017 година в Узбекистан срещу нея бяха повдигнати нови обвинения. Но къде беше самата тя? В затвора или все още под домашен арест? И беше ли все още жива? Понесоха се различни слухове, пише \"\".\n\n\n\r\nНо на 5 март т. г. дъщерята на Гулнара - Иман написа в Инстаграм, че сътрудници на узбекистанската прокуратура са арестували 46-годишната ѝ майка и са я отвели в неизвестна посока. Впоследствие и адвокатът Грегуар Манжа потвърди това в Туитър. Повече яснота внесе самата прокуратура. Стана ясно, че през декември 2017 година Гулнара е била осъдена на 10 години лишаване от свобода, като присъдата е била намалена на пет години на 1 юли 2018 година с възможност да изтърпяване на наказанието в жилището на дъщеря ѝ Иман Каримова. От прокуратурата заявяват, че решението е било взето първо от хуманитарни съображения. И второ, прокуратурата е взела под внимание, че \"осъдената се е задължила да върне натрупаните по престъпен начин финансови средства\".\n\r\nУзбекистанските прокурори сега заявяват, че Гулнара Каримова не е изпълнила условията за изтърпяване на наказанието. Непрекъснато е излизала от жилището и въпреки забраната е използвала интернет. Най-важното обаче е, че тя не е върнала и един цент от богатството си на Узбекистан. Затова съдът в Ташкент е взел решение да въдвори Гулнара в наказателна колония до излежаване на остатъка от присъдата.\n\r\nКакво обаче може да стори \"принцесата\"? Какви обещания е поела? И може ли да върне незаконно придобитите активи? 800 000 швейцарски франка са в нейните швейцарски банкови сметки. Но това богатство е запорирано. Швейцарската прокуратура е установила, че богатството е натрупано от подкупи от западни и руски телекомуникационни концерни. Подкупите са били дадени, за да могат тези концерни да оперират в Узбекистан. Срещу Гулнара и нейното обкръжение се водят следствия в 19 държави. В тази връзка са запорирани активи за милиони. Адвокатът Грегуар Манжа, който защитава интересите на Гулнара в Швейцария, твърди, че Ташкент упражнява психически натиск върху неговата клиентка, за да я принуди да се откаже от всичките си претенции върху парите в Швейцария и от всичката си собственост в тази страна. Така управниците в Ташкент се опитват да ускорят връщането на 800 000 франка в Узбекистан. \"Швейцария няма интерес да съхранява в своето финансово седалище незаконно придобити средства\", заявяват швейцарските власти за ДВ. Адвокатът Грегуар Манжа не отговори на въпроса за какви конкретни права и жалби става въпрос. Известно е, че двама други обвиняеми -бившият съпруг на Гулнара и неговата сътрудничка - са направили признания пред швейцарските следователи. Двамата обвиняеми са били осъдени и в Узбекистан и в момента излежават присъдите си.\n\r\nВероятно Гулнара Каримова не е използвала всички средства, \"които е могла да използва, за да улесни връщането на парите в Узбекистан\", твърди експертът по въпросите на Централна Азия Аркадий Дубнов. \"Смятам, че именно тези надежди обясняват защо властите са се държали толкова либерално по отношение на излежаване на наказанието\", посочва той. Едва ли в сегашното си състояние, Гулнара Каримова е способна да помогне за връщането на парите в Узбекистан, допълва основателят и главен редактор на информационната агенция \"Фергана\"- Даниил Кислов. Властите в Узбекистан изчисляват общата сума, която Гулнара сега трябва да върне на държавата, на 2 милиарда долара. Гулнара Каримова е получила подкупи от над един милиард долара само от телекомуникационните концерни. А властите в Узбекистан твърдят, че са запорирали активи, свързани с Гулнара Каримова, в 12 страни по света на обща стойност над един и половина милиарда долара.\r\n \r\n", "date": "2019.03.10", "title": "Залязла звезда: Падението на узбекската принцеса Гулнара Каримова"}
{"url": "https://www.dnes.bg/sofia/2019/03/10/zaedno-za-bylgariia-shestvieto-v-denia-na-spasenieto-na-evreite.404192", "text": "\n\r\nШествие на толерантността мина през центъра на София по повод Деня на спасението на българските евреи. Шествието се проведе под надслов \"Заедно за България, Заедно за Европа\".\r\nНачалото бе дадено от заместник-кмета на Столичната община Тодор Чобанов пред храма \"Света София\". \r\nПред Паметника на Незнайния воин събралите се отдадоха почит с минута мълчание. \r\nНа официална церемония пред Паметника на спасението в парковото пространство между Народното събрание и НХА бе почетена и паметта на 11 343 евреи от Беломорска Тракия, Вардарска Македония и Пирот, депортирани в нацистките лагери на смъртта.\r\nКъм шествието се присъединиха представители от еврейските общности в цялата страна.", "date": "2019.03.10", "title": "Заедно за България: Шествието в деня на спасението на евреите"}
{"url": "https://www.dnes.bg/eu/2019/03/10/mariia-gabriel-nai-mnogo-falshivi-novini-ima-za-zdraveto.404193", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Решенията в Брюксел се вземат с гласа на всеки един и коректното е когато си взел решение в Брюксел, в национален план то да бъде представено такова, каквото е било взето там.\" Така еврокомисарят Мария Габриел коментира действията на Будапеща в предаването \"Брюксел 1\" по Bulgaria ON AIR. \n\r\n12 партии от ЕНП поискаха изключването на партията на унгарския премиер Орбан, след като Будапеща стартира кампания с билбордове с обвинения срещу председателя на ЕК Жан Клод Юнкер и американския милиардер Джордж Сорос, че искат да разрушат европейската цивилизация, като допускат масов прием на мигранти. ЕНП ще обсъди въпроса да бъде ли изключена партията ФИДЕС от ЕНП на 20 март, а след острите реакции Будапеща заяви, че заменя скандалните билбордове с такива за насърчаване на раждаемостта.\n                    \n                    \n                \r\n\"Важно е да не се допринася от политически ръководители за дезинфорамация, за представяне на неща, които не са истина. Това не служи на никого. По отношение на кампанията, която виждаме във връзка с темата за миграцията и намесването на името на председателя Юнкер, не бихме могли да го допуснем. Има яснота - всичко, което засяга Унгария се е взело с гласа на унгарския представител в Брюксел и ако ЕС се справи с миграцията, то е защото предприе единни и общи действия,\" коментира еврокомисарят в разговор с Милена Милотинова.\n\r\nНай-много фалшиви новини има по темата здравеопазване, каза в разговора Мария Габриел.\n\r\n\"Дезинформацията и фалшивите новини имат една сила – те действат върху нашата емоция. Конкретен пример: ваксините при децата, темите за климатичните промени. Колко от нас всяка седмица са виждат чудотворни лекарства, които лекуват за 3 дни?“\n\r\nПо отношение на равенството в заплащането  между мъже и жени, Мария Габриел каза, че се наблюдава негативна тенденция от 2013-та година за намаляване броя на жените в новите технологии. По думите й България е едно прекрасно изключение – първи сме в Европа с 30% брой жени участници в информационните и комуникационните технологии при 16% средно за ЕС. Но това, каза тя,  не бива да ни успокоява. \n\r\n\"Защото днес малките момичета се интересуват от новите технологии, но на 1000 завършващи висше образование в информационни и комуникационни технологии 24 са жени и само 6 правят кариера в сектора. Тоест имаме нужда да се борим със стереотипите, а това включва и равно заплащане, борбата с насилието,“ добави еврокомисарят.\n\r\n\"В Европейската седмица на програмирането имаше рекорден брой участници 2 740 000, 46% момичета. Освен това имаме за първи път много ясен ангажимент от страна на индустрията – големите компании се ангажираха не само да наемат жени, а да им помагат след това да израстват в йерархията“. \"Само преди 2 седмици ми беше срещата с тях. Предстои ни публикуването на документ на всички европейски езици с добрите практики.“ заяви М. Габриел.\n\r\nГотова ли е Европа да реагира на киберзаплахи и хакерски атаки по време на евроизборите, колко важен е човекът в ерата на изкуствения интелект, кое наложи да има въпроси за пола в анкетата на ЕК за дигитализация на училищата  - целия разговор на Милена Милотинова с Мария Габриел вижте в във видеото.\n\r\n ", "date": "2019.03.10", "title": "Мария Габриел: Най-много фалшиви новини има за здравето!"}
{"url": "https://www.dnes.bg/sofia/2019/03/10/sofiiska-voda-vremenno-shte-spre-vodosnabdiavaneto-v-stolicata-utre.404194", "text": "\"Софийска вода” временно ще прекъсне водоснабдяването в някои части на столицата\r\nНа 11 март 2019 г. (понеделник), във връзка с изграждане на сградно водопроводно отклонение на ул.\"Калина Малина\" жк. \"Гео Милев\", се налага спиране на водоподаването от 10:00 до 18:00 часа на клиентите на \"Софийска вода”, живеещи в района на: по ул. \"Хемус\" от ул. \"Симеонов век\" до ул. \"Светлоструй\", ул. \"Калина Малина\", ул. \"Горазд\"\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Калина Малина\" ъгъла с ул. \"Хемус\".\n                    \n                    \n                \r\nНа 11 март 2019 г. (понеделник), във връзка с монтаж на спирателен кран на бул.\"Луи Пастьор\" жк. \"Люлин\" 9, се налага спиране на водоподаването от 09:00 до 17:00 часа на клиентите на \"Софийска вода”, живеещи в района на: по  бул. \"Луи Пастьор\"  от  ул. \"Майски ден\"  до  бул. \"Сливница\", по ул. \"Майски ден\" от ул. \"Бръшлянска равнина\" до ул. \"Цветница\"               \n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Луи Пастьор\" ъгъла с ул. \"Майски ден\".\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n\"Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.03.10", "title": "\"Софийска вода\" временно ще спре водоснабдяването в столицата утре"}
{"url": "https://www.dnes.bg/temida/2019/03/10/sedem-ot-spipanite-v-orlandovci-ostavat-v-aresta.404195", "text": "Седем души от задържаните през седмицата в столичния квартал „Орландовци”, остават в ареста.\n\r\nТова реши късно снощи Специализираният съд, предаде bTV. Обвиненията са за участие в група за разпространение на наркотици, кражби, производство и разпространение на акцизни стоки без бандерол.\n\n\n\r\nВ ареста остават и двамата полицаи от Второ РПУ, както и соченият за ръководител на бандата Коце Борисов, по известен като Коце Белия.\n\r\n„Може да е пречил на някого, който действително участва в нещо подобно, защото по делото има информация, както колегата каза, за други полицейски служители, по-високо, защо те не са тук?”, заяви Розалина Апостолова, адвокат на Светослав Паунов.\n                    \n                    \n                \r\nСпециализираният съд реши да пусне петима от задържаните, сред които и двамата непълнолетни. На тях се налага мярка „надзор” от Детска педагогическа стая.\n\r\nПрокуратурата отказа коментар, а защитниците твърдят, че няма доказателства за извършването на престъпленията. ", "date": "2019.03.10", "title": "Седем от спипаните в \"Орландовци\" – остават в ареста"}
{"url": "https://www.dnes.bg/index/2019/03/10/bylgari-i-rusnaci-praznuvaha-sirni-zagovezni-maslenica-v-sofiia.404197", "text": "\nСирни заговезни, познати като Масленица в Русия, се празнуват днес. Руската общност в цяла България тачи изключително силно празникa. По този повод пред Руския културно-информационен център в София се състоя празненство в типично руски стил. \n\n\r\nОрганизаторите на събитието бяха подготвили концерт и множество игри за всички.Раздавани бяха палачинки и чай за столичани и гостите на столицата, присъединили се към руско-българския празник. \r\nРуски песни, български хора, игри и надпревари изпълниха с веселие улица „Шипка“. На края на събитието, ознаменуващо идването на пролетта и прощаването със зимата, се запали куклата Масленица, която да прогони всичко зло в отминалата година. \r\nРуснаците и българите поискаха прошка един на друг и посрещнаха пролетта с по-добро настроение, което ознаменува добрите и топли отношения между двата народа.", "date": "2019.03.10", "title": "Българи и руснаци празнуваха Сирни заговезни - Масленица в София"}
{"url": "https://www.dnes.bg/zvezdi/2019/03/10/transdjendyri-na-ostrova-likuvat-syzdadoha-belio-za-tiah.404099", "text": "Транс-жена създаде нов вид бельo - за трансджендъри. Специалната колекция с марката GI Collection бе представена миналата седмица в Лондон. \r\n \r\nДизайнер на бельото е 27-годишната Кармен Лиу. Tя има нужда от по-различни бикини, за да се чувства добре, но нито един магазин не можел да й ги предложи. Затова решила да си  ги направи сама, съобщава Daily Mail. \r\n \r\n„Понякога имаме по-различни тела – формата на телата ни невинаги е съвместима с тази на дрехите – затова би било добре някои марки да направят малко по-голямо усилие, за да ни помогнат\", споделя Кармен. По думите й, повечето брандове, които произвеждат бельо, не са помислили за трансджендър жените, които не са се подложили на операция за смяната на пола. \r\n \r\nЛиу, която още от 2014 г. разкрила на обществеността, че е трансджендър, отдавна обмисляла идеята си за бельо. След като успяла най-сетне да я реализира и пипне с ръцете си първите артикули, започнала да плаче. \r\n \r\nКармен Лиу се надява, че след нейната нова колекция ще се появят и други, ориентирани към трансджендърите. \r\n\r\n", "date": "2019.03.10", "title": "Трансджендъри на Острова ликуват. Създадоха бельo за тях"}
{"url": "https://www.dnes.bg/notifikacii/2019/03/10/jena-se-obadi-na-mafiiata-s-iskane-da-cimentirat-liubovnika-i.404201", "text": "Огорчена от чувствително по-младия си любовник, възрастна италианка платила на сицилианската мафия да накаже мъжа, който я изоставил, а преди това не пропуснал да прибере всичките й скъпоценности, пише Монитор. \r\nЗатова 64 годишната дама наела 4 мафиоти, които изпълнили онова, за което им било платено. 41-годишният мъж от албански произход бил открит в бетонна стена, 6 години след изчезването му. Той бил разпознат по остатъците от дрехи.\r\nСпоред местната полиция, след като разбрала за това, че тялото на бившия й любовник е било открито, жената се е опитала да напусне страната, но била заловена от полицията. Задържани са също така и предполагаемите убийци на албанеца.", "date": "2019.03.10", "title": "Жена се обади на мафията с искане да циментират любовника й"}
{"url": "https://www.dnes.bg/health/2019/03/10/4-napitki-pri-visoko-kryvno.404092", "text": "Наричат го тихият убиец – високото кръвно налягане. Според световната здравна организация, сърдечносъдовите заболявания са една от водещите причини за смъртност в световен мащаб. Диабет, затлъстяване, вредни навици, хипертония, са само част от факторите, които излагат на риск здравето на нашето сърце. В следващите редове ще се фокусираме върху 4 полезни напитки, които е добре да консумирате, ако страдате от високо кръвно.\r\n\r\nСвеж, вкусен, ананасовият изстуден сок ще утоли жаждата ви по всяко време на деня. Но за да има наистина здравословен ефект, важно е той да е приготвен от пресен плод, а не да купувате соковете в кутии, които са с добавени захари и овкусители. Как точно сокът от ананас помага при високо кръвно?\r\n                    \n                    \n                Екзотичният плод съдържа добри количества от важния минерал калий, който помага за елиминирането на излишния натрий от организма и по този начин отпуска кръвоносните съдове. Според някои експерти, сокът от ананас също е много добър за справяне с високите стойности на лошия холестерол.\r\n\r\nЧервеното цвекло е кореноплоден зеленчук с изключителни ползи за здравето. Може да си го приготвяте на салата, като гарнитура, но е чудесен и за фреш. Ако страдате от високо кръвно налягане, добавете го към менюто си.\r\nКонсумацията на сок от червено цвекло стимулира образуването на азотен оксид, който спомага за отпускането/разширяването на кръвоносните съдове, което спомага за регулиране на високото кръвно.\r\n", "date": "2019.03.10", "title": "4 напитки при високо кръвно"}
{"url": "https://www.dnes.bg/politika/2019/03/10/spasiavaneto-na-bylgarskite-evrei-dokazatelstvo-za-tolerantnostta.404186", "text": "България спаси своите евреи и това, което се отчита от международната общност, показва, че страната ни е една от най-толерантните, заяви Цветан Цветанов на шествие по повод Деня на спасението на българските евреи. \n\r\n\"76 години са достатъчно дълъг период, към който трябва винаги да се връщаме и да не допускаме това да се случи отново\", заяви заместник-председателя на ГЕРБ. \n\r\n\"И през всичките тези години сме съхранили този дух – да бъдем заедно. Трябва да преодоляваме всяко едно популистко изказване, което би могло да създаде напрежение. За да може хората да не изповядват ценности, които не са свързани с толерантността\", изтъкна председателят на ПГ на ГЕРБ. \n                    \n                    \n                \r\n\"Днес тук са много посланици и политици – нека това да ни направи по-единни и да покажем, че сме заедно за България и за Европа\", каза още той.\n\r\n\"На тази дата – Денят на спасението на български евреи, трябва да помним защо беше създаден ЕС – за да не се повтаря най-мрачният период от историята\", коментира вицепремиерът и министър на външните работи Екатерина Захариева. \n\r\n\"Днес е една забележителна дата – една от най-светлите дати в световната история. Дата, на която особено се гордея с българския народ. Дата, която показва, че смелостта и хуманизмът могат да преборят силата и безразсъдството\", заяви Захариева. По думите й на тази дата всички трябва да помним, да даваме пример и да не забравяме, че толкова години по-късно има прояви на антисемитизъм и религиозна и етническа омраза. \n\r\n\"На тази дата българският народ показа и даде пример на целия свят, че съюзник на Нацистка Германия показа, че смелостта, приятелството и добросъседството могат да спасят българските евреи\", коментира външният министър. \n\r\n\"На тази дата освен смелостта, трябва да запомним безразсъдството и лудостта на народа. Да бъдем безкомпромисни с религиозната нетолерантност. На тази дата трябва да си припомним защо беше създаден ЕС – за да не се повтаря най-мрачният период от вековната история и за запазване на човешките права. И искам да кажа, че България ще бъде най-гласовитият член на ЕС за борба с омразата и антисемитизма\", подчерта Екатерина Захариева.", "date": "2019.03.10", "title": "Спасяването на българските евреи – доказателство за толерантността"}
{"url": "https://www.dnes.bg/notifikacii/2019/03/10/ritnici-riazane-na-ushi-stefaniia-bylgarkata-spasena-ot-trafik-na-hora.404178", "text": "Оскубана коса, ритници в корема, рязане на ушите. С тези ужаси се е сблъскала българка, станала жертва на трафик на хора в Италия. 24-годишната жена, представена с прякора Стефания, се срещна с президента Серджо Матарела на среща по повод Международния ден на жените. \n\r\n24-годишната българка е в Италия от седем години и в момента живее под протекция, след като била спасена от католическата общност на името на Папа Йоан XXIII,съобщава \"Нова тв\".\n\n\r\nЕдва на 17 години Стефания пристигнала в Италия. Приятели на нейните родители я излъгали, че са намерили работа на момичето. Вместо това се оказало, че тя ще трябва да проституира и да търпи мъчения. Сводници отрязали ушите й и оскубали косата й.\n                \n                \r\n”Имах дупки по корема от токовете, с които ме ритаха. Бях без уши и с белези по лицето. Когато ме биеха, се надявах някой да види и да ме спаси. Когато след месеци видях да идват карабинери, се почувствах наистина щастлива”, сподели Стeфания пред президента Матарела и присъстващите на срещата.\n\r\nСпасителите й споделят, че когато я намират, тя изглеждала като изляла от концлагер. След лечението й католическата общност поема грижите за нея. В момента българката е полуглуха, но е успяла да си намери работа и да се възстанови.\n\r\n“За цивилизоваността на едно общество се съди по състоянието на жените в него. Сексуалната експлоатация за съжаление е широко разпространена престъпна практика. Добре е да се нарече с точното й име: робство. Това е позорното робство на нашия век”. Коментира италианският държавен глава.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.03.10", "title": "Ритници, рязане на уши... Стефания – българката, спасена от трафик на хора"}
{"url": "https://www.dnes.bg/world/2019/03/10/nesbydnatite-mechti-i-bednostta-v-oranjeriiata-na-evropa-andalusiia.404172", "text": "Всяка сутрин в Ел Ехидо, малък град в южна Андалусия, повече от двейсетина работници с мигрантски произход се събират с надеждата, че фермерите ще дойдат и ще наемат някои от тях за един ден работа в оранжериите. \"За пети пореден ден съм тук. Много е трудно да те вземат на работа Всеки ден стоим и чакаме, обикновено от 6:00 до 9:00 часа, след това се прибираме вкъщи\", разказва 47-годишният Абдеразак от Мароко.\n\r\nПровинция Алмерия, където се намира Ел Ехидо, произвежда всяка година около 3, 5 милиона тона плодове и зеленчуци в над 31 000 хектара оранжерии. Продукцията, която се отглежда в това гигантско \"море от пластмаса\" (с този прякор е известен регионът), от дребни фермери и от мултинационални корпорации, се изнася и достига до рафтовете на супермаркетите в Германия, Великобритания и други европейски страни. За мигрантите от Африка регионът е една от вратите към Европа. Според данни на местните власти, миналата година повече от 400 кораба са пристигнали в испанския град. На борда им са се намирали около 12 000 мигранти, които са се присъединили към над стоте хиляди души, работещи в селското стопанство в Алмерия, пише \"\".\n                    \n                    \n                \r\nХосе Гарсия Куева е синдикалист в Андалуския съюз на фермерите SOC-SAT. Той разказва, че работниците - мигранти често са експлоатирани и не са в позиция да изискват по-добри условия на труд. \"Проблемът е, че испанските закони не се спазват, това трудно може да се промени, защото работодателите са свикнали да нарушават закона: имигрантите често работят без договори и социално осигуряване, заплащането им е между 32 и 40 евро на ден - вместо минимум 55 евро, а в оранжериите много от тях са в изложени на токсини.\", обяснява Гарсия Куева и споменава младия марокански работник, починал наскоро, вероятно вследствие на отравяне с пестициди.\n\r\nМного от мигрантите, които работят в оранжериите, живеят в т. нар. \"chabolas\" (букв. “бараки”) или бедняшките квартали на Алмерия. През февруари взривена газова бутилка разрушава части от квартала, в резултат на което повече от 120 души остават на улицата. Самите колиби, в които живеят работниците, представляват дървени постройки, покрити със стари пластмасови брезенти, използвани за покриване на оранжериите. В тях липсва течаща вода, а осветлението и отоплението идва от газови бутилки или незаконно прикачени електропроводи.\n\r\nВ оранжерии в региона на Алмерия работятт много нелегални мигранти - при лоши условия и срещу ниско заплащене\n\r\nТези бараки, разположени само на няколкостотин метра от оранжериите, са тъжно свидетелство за несбъднатите мечти на мигрантите. \"Дойдох тук, защото мислех, че животът в Испания ще бъде по-добър, но в действителност животът тук не струва нищо\", разказва Салах Акили. \"Живея сам, без жената и децата. 10 години пребивавах като нелегален, защото шефът ми отказа да ми даде трудов договор. През цялото това време не можех да се върна в Мароко, за да видя семейството си\".\n\r\nСпоред данни на местните власти, 30% от чуждестранните работници в Алмерия нямат документи. Даниел Перес Реше е ръководител на специалното звено в полицията за разследване на фермерите, които наемат работници незаконно. С колегите си той обикаля оранжериите в района, за да търси нелегални имигранти. Перес обяснява, че много често работниците представят чужди документи: \"Мигранти, които вече имат необходимите документи и разрешителни, ги заемат или дават под наем на други лица, за да могат и те да работят. В Испания това е незаконно и за подобни постъпки човек може да бъде изправен пред съда.\"\n\r\nФермерите също трябва да плащат глоба до 6000 евро за всеки нелегален работник, твърдят от полицейското звено.\n\r\nЛидия Мартинес Валбрехт и съпругът ѝ Тобиас Юбел са наели парче земя с площ 1,5 декара, където отглеждат чушки и краставици; разполагат с още трима работници от Африка и Източна Европа. Според тях конкуренцията между Турция и Мароко, заедно с нарастващите оперативни разходи, принуждават испанските фермери да търсят други начини за спестяване. \"Миналата година имахме печалба от едва 25 000 евро, а тази година ще бъде още по-зле\", обяснява Мартинес Валбрехт. Тя уверява, че служителите им получават справедливо заплащане и представя извлечение за техните надници, а съпругът ѝ допълва, че тежката икономическа ситуация принуждава земеделските производители да нарушават закона. \"Ако плащате на работниците си по-малко от минималната работна заплата без осигурителни вноски, можете да спестите до 20 000 евро годишно\", казва Юбел. \"Мисля, че затова някои земеделски производители не се отнасят с работниците си както трябва, не им плащат добре, не им дават трудови договори, не плащат социалноосигурителни вноски… това е един порочен кръг.\"\r\n", "date": "2019.03.10", "title": "Несбъднатите мечти и бедността: В \"оранжерията\" на Европа – Андалусия"}
{"url": "https://www.dnes.bg/notifikacii/2019/03/10/onecoin-piramida-za-miliardi-a-zad-neia-kralicata-na-kriptovalutite.404170", "text": "Пирамида по старата схема в условията на новите технологии. С това се е занимавала Ружа Игнатова, българката, обвинена от американската прокуратура в престъпна схема за милиарди долари. \n\r\n\"Кралицата на криптовалутите\" д-р Ружа Игнатова и брат ѝ Константин Игнатов са обвинени от прокуратурата в Манхатън в изграждането и ръководенето на пирамидална схема за милиарди за продажбата на измамническата криптовалута уанкойн (OneCoin), предаде Ройтерс. Двамата са основатели на компанията OneCoin Ltd.\n\r\nСпоред обвинителите в САЩ 33-годишният Константин, който понастоящем ръководи компанията, и 38-годишната му сестра Ружа са подвеждали инвеститорите, обещавайки им големи печалби при нисък риск. Данни на американските прокурори показали, че OneCoin все още функционира и има над 3 милиона участници, пише \"\".\n\n                \n                \r\nСпоред разследването поне $1,2 млрд. са били изпрани в над 20 държави. За 2 години (от последното тримесечие на 2014-а до септември 2016 г.) компанията на Игнатови имала печалба от 2,23 милиарда евро (2,51 млрд. долара) от продажбата на 3,35 милиарда евро (3,77 млрд. долара), установило разследването.\n\r\nОбвиняемите са създали “компания за криптовалута за милиарди долари, основаваща се изцяло на лъжа и измама”, се казва в изявлението на федералния прокурор за Манхатън Джефри Бърман. По думите му инвеститорите са били лъгани, а обвиняемите са забогатявали.\n\r\nПрокурорите твърдят още, че OneCoin няма реална стойност, не предлага на инвеститорите начин да проследят вложените пари и с нея на практика не може да се купи нищо. Схемата действала като маркетингова мрежа, в която членовете получавали комисиони за привличането на нови членове, купуващи пакети от криптовалутата.\n\r\nСпоред окръжния прокурор на Манхатън Сайръс Ванс става дума за “пирамидална схема от старата школа върху платформа от новата школа”.\n\r\nКонстантин Игнатов е бил арестуван от ФБР миналата сряда на международното летище в Лос Анджелис, докато опитвал да се качи на полет за България. Срещу него е повдигнато обвинение в заговор за извършване на измама, посочва агенция Блумбърг.\n\r\nСестра му Ружа, която според американските власти е истинският лидер на схемата, е в неизвестност от октомври 2017 г. Тя е обявена за издирване с международна заповед за арест от прокуратурата в Германия. Срещу нея сега американските магистрати са повдигнали 5 обвинения: за присвояване, участие в организирана група за присвояване, измама с ценни книжа, пране на пари и съучастие в измама с ценни книжа. Ако бъде задържана, минималната присъда, която би могла да получи, е 20 г. затвор.\n\r\nДруг обвиняем по схемата - 50-годишният Марк Скот от Флорида, не се призна през септември м.г. за виновен по обвинение в заговор за изпирането на над 400 милиона долара от OneCoin Ltd.\n\r\nПрез януари 2018 г. българските власти претърсиха офисите на OneCoin Ltd в София във връзка с международно разследване по подозрения, че виртуалната валута може да е била използвана от организирана престъпна група, припомня Блумбърг. Криптовалутата OneCoin e била обект на разследване също и във Великобритания, Ирландия, Италия, Канада, Украйна, балтийските държави, Китай.\n\r\nРужа Игнатова е родена в България, но на 10-годишна възраст заедно със семейството си заминава за Германия. Преди да се завърне в родината си и да започне бизнес кариера, Игнатова завършва магистратура по икономика в университета в Констанц, Германия, и икономика задочно в Хаген. Твърди, че е защитила докторантура по право в Оксфорд.\n\r\nКриптовалутата уанкойн Игнатова създава през 2014 г., като твърди, че много скоро тя ще погребе популярния биткойн. Прави грандиозни представяния пред публика в различни държави, на които твърди, че предлаганата от нея криптовалута е бъдещето на финансовите пазари.\n\r\nПрез 2015 г. тя купува ресторант \"Крим\" в София, а малко по-късно се сдобива и с емблематичната къща на бившия кмет на София Димитър Моллов на пл. \"Народно събрание\", както и офисът на компанията \"ОneCoin\" на пл. Славейков. Преди две години обаче сградите отново сменят собствеността си и тя остава наемател. \n\r\nОказва се, че бизнесдамата е прекарала лятото не укривайки се, а напълно свободно разхождайки се из Созопол. \n\r\n“Виждахме я редовно, остана доста време, а яхтата ѝ зимува тук. Забелязва се отдалече, защото е най-внушителна сред останалите на пристанището”, каза предприемач от Созопол. Той видял за последно Игнатова през август м.г.\n\r\nШармантната дама била забелязвана да се разхожда из центъра на Стария град, но повечето време прекарвала на яхтата, разкриват запознати. Често посрещала гости на луксозния плавателен съд.\n\r\nСпоред местни основателката на виртуалната валута притежавала и имот на Буджака, където тузарски вили имат известни - и не толкова - олигарси, сред които и банкерът Цветан Василев. Мълвата носи, че Игнатова преоткрила Созопол с помощта на българин, известен с прозвището Оризовия бос. Тя се сближила с него и съпругата му, докато двойката се укриваше в САЩ заради разследване у нас за пране на пари, рекет и заплахи.\r\n ", "date": "2019.03.10", "title": "OneCoin – пирамида за милиарди, а зад нея: Кралицата на криптовалутите"}
{"url": "https://www.dnes.bg/world/2019/03/10/tuniziec-s-othvyrlena-molba-ubi-germanka-naryga-ia-s-noj.404171", "text": "500 души се събраха на бдение в град Вормс след като 21-годишна жена бе убита в германския град от кандидат за убежище от Тунис, чиято молба била отхвърлена, предаде ДПА. \n\r\nПред дома на жертвата, където тя е била убита, участниците в бдението запалиха свещи и оставиха цветя. Всичко премина много спокойно, заяви представител на полицията на Вормс. Активирани са мерки за полицейска охрана на кмета Михаел Кисел след получена смъртна заплаха, добави полицейският говорител, без да уточни естеството и мотива за заплахата.\n\r\nЖената била убита в нощта срещу сряда в къщата на родителите й, където била намерена с многобройни прободни рани. Тя живеела на последния етаж на триетажната къща, предава БТА. \n                    \n                    \n                \r\nСпоред прокурора общо й били нанесени между 10 и 15 прободни рани в гърба, шията, гръдния кош и ръцете. 22-годишният й приятел тунизиец е задържан по подозрение в убийство. Мотивът му все още е неизвестен, но прокуратурата обмисля да поиска психиатрична оценка на отхвърления кандидат за убежище.\n\r\nМъжът се предал на сдутринта след инцидента и обяснил, че е убил приятелката си при скарване. Предполагаемото оръжие, с което е извършено убийството - голям кухненски нож, е открито.\n\r\nМолбата за убежище, която мъжът подал през октомври 2017 г., е била отхвърлена и германската полиция го издирвала за депортиране по времето на убийството. Той бил известен на полицията във връзка с поредица престъпления, включително причиняване на телесна повреда, наркопрестъпления и принуда. Той излежал и триседмична присъда затвор за кражба през октомври. Според полицията е използвал няколко самоличности.\n\r\nЕдинствената му адресна регистрация била в приемния център за бежанци в Карлсруе, като бил настанен първоначално, но след това нямал постоянно местожителство. ", "date": "2019.03.10", "title": "Тунизиец с отхвърлена молба уби германка, наръга я с нож"}
{"url": "https://www.dnes.bg/snimka-na-denia/2019/03/10/topla-nedelia-no-i-vetrovita-gradusite-do-22.404173", "text": "нес облачността ще е променлива, често намаляваща до слънчево. Ще духа умерен, в Северна България временно силен запад-северозападен вятър, който вечерта ще отслабне и ще се ориентира от югозапад. \r\nМаксимални температури между 17° и 22°, в София около 18°. Това съобщи за „Фокус“ дежурният синоптик от НИМХ.\r\nНад Черноморието ще бъде предимно слънчево с временни увеличения на облачността. Максималните температури ще бъдат между 17° и 22°. Температурата на морската вода е 7-8°. Вълнението на морето ще бъде 2-3 бала.\r\nНад планините облачността ще е променлива, с повече слънце над Рило-Родопския масив. Ще духа умерен до силен вятър от запад-северозапад. \r\nМаксималната температура на 1200 метра ще бъде около 12°, на 2000 метра - около 5°.", "date": "2019.03.10", "title": "Топла неделя, но и ветровита, градусите - до 22°"}
{"url": "https://www.dnes.bg/obshtestvo/2019/03/10/sirni-zagovezni-iskame-proshka-ot-utre-postim.404174", "text": "Българската православна църква почита днес църковния празник Неделя сиропустна, наричан от народа Сирни заговезни или Прошка.\n\r\nПразникът се отбелязва седем седмици преди Великден и една седмица след Месни заговезни, а след него - от утре, започва Великият пост.\n\r\nНа Сирни заговезни - преди началото на Великия пост, православните християни за последен път до Великден вкусват млечни продукти и яйца. На трапезата, подредена с подчертано обреден характер, се слагат баница, питка, млин със сирене, варени яйца, бяла халва с ядки, риба.\n\r\nНа този ден се припомнят Христовите думи: \"Ако не простите на човеците съгрешенията им, и вашият небесен Отец няма да прости съгрешенията ви\". Затова традицията изисква всеки да поиска прошка от хората около себе си - близки и познати - за огорченията и обидите, които волно или неволно им е причинил, както и сам да потърси в себе си сили да прости на тези, които са го наранили, предава БТА.\n                    \n                    \n                \r\nВ Неделя сиропустна в храмовете в страната християните се събират за вечерна служба, след която взаимно се опрощават, като всички - духовници и миряни - си искат един от друг прошка и взаимно си прощават всичко сторено с дума, с дело или с мисъл.\n\r\nСпоред народните традиции вечерта на празника при родителите се събират семействата и техните синове, дъщери, внуци, за да заговеят с млечни храни. На Сирни заговезни прошка си вземат по-млади от по-стари, деца от родители, младоженци от кумове - целуват ръка и изричат: \"Прощавай, мамо, тате..\" - \"Господ да прощава, простен да си!\", е задължителният отговор.\n\r\nВеселието по време на вечерта е най-голямо при т. нар. хамкане. След вечерята бабата завързва парче халва, сирене или сварено яйце в края на червен вълнен конец и го разклаща. Децата са насядали на пода и се стремят с уста да захапят парчето храна. Обредът се нарича \"люшкане\". Бабата запазва червения вълнен конец и с него лекува болестите по агънцата.\n\r\nНай-характерен обичай за празника е запалването на празнични огньове, наричани Сирнишки. Огънят се пали от момчета и ергени, като се използва \"мамуляк\" /слама от царевица/ и \"черешовина\" /кори от черешово дърво/. Огънят се прескача от всички.\n\r\nВечерта на Сирната неделя мъжете оповестяват заговяването за Великден, стреляйки с пушка. Със Сирни заговезни са свързани и кукерските игри.\r\n ", "date": "2019.03.10", "title": "Сирни заговезни: Искаме прошка, от утре - постим"}
{"url": "https://www.dnes.bg/notifikacii/2019/03/10/mitingi-vyv-venecuela-bialo-za-guaido-cherveno-za-maduro.404175", "text": "Венецуелският президент Николас Мадуро и неговият съперник от опозицията Хуан Гуайдо призоваха своите поддръжници на митинг днес, ден след гигантска повреда в електроснабдяването, за която се обвиняват взаимно, предаде Франс прес.\n\r\nДемонстрацията в подкрепа на Гуайдо беше оцветена в бяло, а митингът на Мадуро - в червено.\n\n\n\r\nВ ранния следобед около 10 000 демонстранти от опозицията се стекоха към мястото на митинга с Гуайдо на булевард \"Виктория\" (Победа) в центъра на венецуелската столица въпреки голямата мобилизация на силите на реда.\n\r\nБроят им продължаваше да нараства, докато множество военни от Боливарската национална гвардия бяха заели позиция по градските магистрали и блокираха изходите към булевард \"Виктория\". Сред тях имаше и най-малко двайсет бронирани коли.\n                \n                \r\nСпоред ТАСС на митинга на Гуайдо са се събрали около 20 000 души, сред които опозиционни депутати от Националното събрание.\n\r\nВенецуелската опозиция скоро ще се изправи пред силно противодействие от страна на правителството на президента Николас Мадуро, заяви на митинга в Каракас опозиционният лидер Хуан Гуайдо, признат за временен президент на Венецуела от около 50 страни. ТАСС цитира думите му, поместени в страницата в Twitter на журналиста Габриел Бастидас.\n\r\nГуайдо посочи, че ще замине на обиколка в цяла Венецуела и че венецуелската опозиция няма да прекрати уличните протести докато не постигне желаните резултати.\n\r\nЕдновременно с това хиляди поддръжници на режима чакаха в друг квартал в центъра на Каракас на митинг, оцветен в червено, президента Николас Мадуро, който обвини опозицията и Съединените щати в саботаж, довел до спирането на тока, информира АФП. Тази сутрин Мадуро обяви в Twitter, за пореден път, че американският империализъм е подценил решимостта на венецуелския народ.\n\r\nПо данни на ТАСС поддръжниците на Мадуро са били около 5000.\r\n ", "date": "2019.03.10", "title": "Митинги във Венецуела: Бяло за Гуайдо, червено за Мадуро"}
{"url": "https://www.dnes.bg/kino/2019/03/10/kino-vylneniia-dimityr-marinov-i-zelenata-kniga-na-sff.404176", "text": "\nДимитър Маринов представи официално лентата с негово участие \"Зелената книга\" на София филм фест. Лентата получи \"Оскар\" за най-добър филм преди две седмици в \"Dolby Theatre\". \n\r\nВъв филма българинът си партнира с номинирания за най-престижния кино приз Виго Мортенсен и носителя на \"Оскар\" Махершала Али.\r\nЛентата е \"вдъхновена от истинското приятелство\", което успява да преодолее расизма и класовото разделение. Действието се развива в периода на сегрегацията в САЩ през началото на 60-те години на миналия век. Димитър Маринов влиза в ролята на руския челист Олег.\n\n\n\n                    \n                    \n                \r\n\"Тук съм за да ви дам този момент, в който вие да се гордеете не с мен, а с това през което съм минал. Ако не бях минал през всичко в България, нямаше да съм това, което съм. Вярвайте - не съм взел и един час урок по актьорско майсторство в САЩ. Не исках да убият българското в мен\", каза Маринов преди началото на прожекцията на \"Зелената книга\".\n\r\nАктьорът се похвали, че става главен преподавател в елитна актьорска школа в Лос Анджелис.\n\r\n\"Написал съм 12 реплики на български и нито един студент няма да мине изпит, без да ги е научил\", каза още Маринов.\n\r\nФилмът е създаден по действителен случай. Дон Шърли е ямайско-американски класически и джаз пианист и композитор. Още на 9-годишна възраст той получава покана да учи в Ленинградската консерватория. През 1945 г. свири с Бостънската филхармония, а на следваща година - и с Лондонската. Той има докторска степен по музика, психология и църковно изкуство. Говори свободно осем езика и е бил талантлив художник. През 1962 г. Шърли изнася серия концерти в южните щати, а негов шофьор е Тони Лип (Виго Мортенсен). Двамата преминават през редица премеждия, породени от отношението към Дон заради цвета на кожата му.", "date": "2019.03.10", "title": "Кино вълнения: Димитър Маринов и \"Зелената книга\" на СФФ"}
{"url": "https://www.dnes.bg/world/2019/03/10/severnokoreicite-otivat-do-urnite-glasuvat-za-parlament.404177", "text": "В Корейската народнодемократична република днес ще се състоят избори за депутати във Върховното народно събрания - парламента, предаде ТАСС.\n\r\nСевернокорейците на възраст над 17 години ще гласуват за нови 687 депутати с петгодишен мандат.\n\r\nВ КНДР има три политически партии - Корейската трудова партия, партия \"Чхондогьо\" (Партия на младите приятели на религията на небесния път) и Социалдемократическа партия, обединени в Единен демократичен отечествен фронт, който формира списъка с кандидатите. Севернокорейският лидер Ким Чен Ун е председател на Корейската трудова партия.\n\n\n\r\nОсвен кандидатите от партиите на изборите могат да се явят и независими кандидати, както и представители на различни обществени организации: Кимирсенско-кимченирския съюз на младежта, Обединените профсъюзи на Корея, Съюза на социалистическите жени на Корея и др.\n                    \n                    \n                \r\nСлед предишните избори от 9 март 2014 г. огромното мнозинство депутати в парламента - 607 - са от Корейската трудова партия. \r\nСоциалдемократическата партия има 50 представители, \"Чхондогьо\" - 22-ма, а още осем места се заемат от представители на обществени организации.\n\r\nСпоред Централната избирателна комисия активност тогава е била 99,97 процента, а в избирателен окръг 111 в Пхенян, където за кандидат бе издигнат Ким Чен-ун, 100 процента. По данни на агенция КЦТА в изборите са участвали севернокорейски граждани, живеещи в Япония и Китай.\n\r\nСпоред действащата конституция, приета през 1972 г. КНДР е суверенна социалистическа държава. Всички държавни органи се основават на принципа на демократическия централизъм. Върховното народно събрание (ВНС) е висшият орган на държавната и законодателната власт. В периода между неговите сесии действа 17-членен Президиум на ВНС, който се оглавява от формалния държавен глава - председателя на парламента, сега Ким Йон Нам.\n\r\nФактически върховен ръководител на КНДР е председателят на Държавния съвет (висшия орган на държавната власт, който се занимава с държавната политика), който се отчита пред парламента. От 2016 г. тази длъжност заема Ким Чен Ун.", "date": "2019.03.10", "title": "Севернокорейците отиват до урните, гласуват за парламент"}
{"url": "https://www.dnes.bg/televizia/2019/03/10/ot-skromna-domakinia-v-obirdjiika-v-bankleidi.404140", "text": "От обикновена домакиня Кристиан Алварт се превръща в най-изкусителната банкова обирджийка в \"Банклейди\".\r\nФилмът на режисьора Кристиан Алварт проследява напълно реалната история на Гизела Верлер. Жената е съвсем обикновен работник във фабрика в Хамбург, докато любовта не я променя. С реверанс към историята на \"Бони и Клайд\", но случваща се в Германия Алварт изследва скритите заложби у всеки, които можеда се появят в зависимост от определена ситуация.\r\nГероинята  му става все по-сръчна и работи с все по-голям замах, заради женения гангстер, превърнал се в нейно вдъхновение. Скрита зад огромни очила, фрапантни перуки, с разнообразни визии Верлер успява да се измъкне от органите на реда и за около година успява да обере 19 банки.\r\n                    \n                    \n                Образът й привлича с рисковия си и авантюристичен дух, вдъхновен от любовта. Филм, издаващ, че зад всеки скромен човек се крие истински хищник. Стига да срещне (не)подходящия човек.\n\r\nРолите са поверени на Надежда Бренике, Чарли Хюбнер, Кен Дукен и др. Гледайте \"Банклейди\" на 10 март от 23.00 часа по телевизия .\n\r\n ", "date": "2019.03.10", "title": "От скромна домакиня, в обирджийка в \"Банклейди\" "}
{"url": "https://www.dnes.bg/obshtestvo/2019/03/10/izmamite-s-pensii-podkopavat-doverieto-na-horata-v-noi.404180", "text": "С фалшификацията, която се прави, се нанася сериозен удар над доверието на хората в НОИ, смята бившият социален министър Иван Нейков. Той коментира измамите с миньорски пенсии в Силистра. \n\r\nИзлиза, че може да си миньор и да прекараш 20-30 години под земята, но и да не си виждал мина и да се сдобиеш със същите права, коментира Нейков пред bTV.\n \n\r\n\"Такова фалшифициране е възможно само с подкрепа отвътре. Как функционира системата за определяне на пенсиите - човек, който казва, че вече има необходимите години и стаж, за да се пенсионира, събира всички документи и ги представя в НОИ. Хората, които трябва да упражняват този контрол, не само не са го упражнявали, но и са поощрявали подобни измами. Лошото е, че в НОИ има професионалисти, върху които пада това петно\", смята той.\n                    \n                    \n                \r\n\"Контрола се упражнява на ниво териториално упражнение, Там се взима решението дали да бъде признат осигурителния стаж. На местно ниво Милен Пенчев е достатъчен връх\", коментира Нейков.\n\r\n\"Подават се документите, поема ги експерт, който да работи по преписката. Окончателното решение се взима от ръководителя на НОИ. Поне през трима души трябва да мине една преписка\", обясни бившият министър.\n\r\n\"Ако погледнем средния размер на пенсията, едва ли тя е била целта. Вероятно, това са предположения, става дума за опит да се получат пенсии в условията на ранно пенсиониране и става дума за пенсии, близки до тавана, тоест над 800 лв.\", предполага Нейков. ", "date": "2019.03.10", "title": "Измамите с пенсии подкопават доверието на хората в НОИ!"}
{"url": "https://www.dnes.bg/mish-mash/2019/03/10/kaizer-nacisti-syvetskata-armiia-vsichki-sa-bili-v-zabraneniia-grad.404179", "text": "\nСкрит прилежно в борова гора в Източна Германия се намира огромен военен комплекс. Някога централа на нацистите, по-късно ползвана от съветската армия, днес сградата е просто блед спомен за отминалите дни. \n\r\nЕдин мъж пази спомена жив. Вернер Борхерт не се притеснява да наруши знака, който казва \"Не влизайте\". Запалва цигара и отмества ръждясалата порта. \n\r\nЗад нея лежи \"забранения\" град Цоссен, намиращ се южно от Берлин. \n\r\n\"Кайзерът, Хитлер, съветите - всички те са били военно активни тук, един след друг\", обяснява пред \"Independent\" 67-годишния фотограф Борхерт. \n\r\nФотографът прави туристическа обиколка на комплекса, подходящо наречена \"Haus der Offiziere\" (домът на офицерите - бел. ред.).\n                    \n                    \n                \r\nПознава сградата добре и намира ключовете, с които да запали студените флуоресцентни лампи, които осветяват сякаш безкрайните коридори с безброй врати отляво и отдясно. \n\r\nКомплексът е построен още през 1916 г., когато е бил гарнизон за армията на Кайзер Вилхелм II. По-късно, по време на Втората световна война, служи като команден център на нацистите. След края на войната там са се настанили съветските войски и от там са ръководели армията в Източна Германия по време на Студената война. \n\r\n\"Това беше \"Малката Москва\" на германска земя\", обяснява Борхерт, който е израснал в района. \n\r\nТам е имало театър, музей, магазини, басейн, както и бараки за 40 000 войници, които са били разположени там. \n\r\n\"Беше културният център на Съветската армия в Германия\", обяснява фотографът. \n\r\nПрез 1994 г., след падането на Желязната завеса, обединението на Германия и разпада на Съветския съюз и последните съветски войници са напуснали комплекса. \n\r\nСега за сградите отговаря провинция Бранденбург, но в комплекса нито е инвестирано, нито е намерен купувач за него. Времето е взело своят дан от комлекса. \n\r\nЖълтата боя е избледняла и сега се рони на парченца, прозорците са счупени, електрическо табло виси от стената, а по пода си личат следите от диви животни. \n\r\nНякои от опустелите стаи носят спомена за добрите години на съветската власт в Източна Германия. Избледнял стенопис възхвалява комунизма, показвайки хидроелектрическа станция и мускулести работници на трактори. Пред главния вход на сградата все още стои огромната статуя на Владимир Ленин. \n\r\n\"Забраненият град\" се е сдобил с името си по време на Студената война, защото на германци рядко е било разрешавано да се доближат до комплекса. Днес Забраненият град продължава да не е разрешен за посещения, най-вече от съображения за безопасност, макар че има групи, които го посещават. \n\r\n20 000 души посещават близкия Вюнсдорф всяка година, за да научат повече за военната история. Освен \"Забраненият град\", в околността има и други спомени за властта на Третия райх - като сложната и тайна система от бункери. \n\r\nПознати като Майбах I и Майбах II, нацистите са построили фалшиви къщи от бетон, с които прикриват входове за подземни бункери, където са се помещавали ръководителите на нацистите. Там са се взимали много от стратегическите решения по време на Втората световна война. \n\r\nПовечето от комплексите Майбах е разрушено след края на войната от съветските войски, но огромен подземен бункер, познат като \"Цепелин\", все още е достъпен. \n\r\nВсичко това е било обвито в тайна още по време на нацистите. \n\r\n\"Хората, които живеели тук, разбира се са знаели, че е нещо свързано с армията, но не са знаели детайли\", разказва Силвия Радемахер, друг гид. По време на Студената война мистерията не е била повдигната. \n\r\nРадемахер смята, че военната история е нещо повече от разходка в бункери. \n\r\n\"За мен това е мемориал, предупреждение, че трябва да учим младите, че всичко това не трябва да се случва отново\", завършва тя.", "date": "2019.03.10", "title": "Кайзер, нацисти, съветската армия: Всички са били в Забранения град"}
{"url": "https://www.dnes.bg/akoshtete-vqrvaite/2019/03/10/kakvi-ste-v-liubovta-spored-liubimata-vi-svetska-dvoika.404077", "text": " Всеки си има свои любими знаменитости. А често и намираме светските двойки за много сладки и следим какво се случва с връзката им. От Elite Daily са разговаряли с Линдзи Метселар, водеща и продуцент на любовното предаване \"We Met At Acne\", която е разкрила какво издава любимата ви светска двойка за вашия любовен живот. Ето и някои предположения.\r\n \r\n\r\nАко харесвате сладките Джъстин и Хейли като двойка, значи сигурно вярвате в силата на втория шанс и способността на хората да се променят. \"Ако това е любимата ви двойка звезди, вие вярвате, че може да промените някого към по-добро и да има щастлив край за вас\", посочва специалистката.\r\n \r\n\r\nКазва се, че противоположностите се привличат и Майли и Лиам са пример за това. Водещата казва, че това е знак, че и вие често харесвате хора, които са напълно различни от вас. Пред Майли и Лиам имаше препятствия, а освен това, те се влюбиха, когато бяха доста млади, сгодиха се, после се разделиха. След това отново се събраха и сключиха брак. Понякога и вие имате нужда да останете за малко сами, да си дадете почивка, за да осъзнаете какво имате и да го оцените.\r\n \r\n \r\n\r\n ", "date": "2019.03.10", "title": "Какви сте в любовта според любимата ви светска двойка?"}
{"url": "https://www.dnes.bg/world/2019/03/10/etiopski-samolet-sys-157-dushi-na-borda-se-razbi.404183", "text": "Самолет на етиопската авиокомпания Еthiopian airways с се е разбил на път от Адис Абеба за кенийската столица Найроби, предадоха световните агенции и БТА.\r\nГоворител на авиокомпанията каза, че в самолета е имало 149 пътници и 8 души екипаж.\r\nОт канцеларията на премиера на Етиопия уточниха, че става дума за самолет Боинг 737. \r\nВ съобщението на канцеларията се изразяват най-дълбоки съболезнования на семействата, изгубили своите близки в катастрофата.", "date": "2019.03.10", "title": "Етиопски самолет със 157 души на борда се разби"}
{"url": "https://www.dnes.bg/notifikacii/2019/03/10/bagata-s-pyrva-goliama-pobeda-v-ufc-pobedi-ben-rotuel.404182", "text": "Благой Иванов-Багата постигна първата си победа в най-престижната организация за смесени бойни изкуства в света UFC. \n\r\nБългарският боец спечели срещу американеца Бен Ротуел след единодушно съдийско решение. 3-рундовата битка между двамата в тежката категория бе трета от основната бойна карта на UFC Fight Night 146 в Учита, Канзас (САЩ).\n\r\nАмериканецът се завърна в октагона след изтърпяно наказание от 2 години заради допинг.\n\r\nБагата пласира повече удари от противника си и бе по-активен с водещия си десен прав, като това бе достатъчно за победата му в оспорвания и вълнуващ сблъсък.\n\r\nТова беше втората среща за Иванов в UFC. Той дебютира в организацията през юли 2018 г., когато загуби от бившия шампион на организацията Жуниор дос Сантос-Браз. 32-годишният български боец, който е световен шампион по бойно самбо за 2008 г., вече с актив от 17 победи и 2 загуби при ММА професионалистите. Шест пъти побеждава с нокаут и шест със събмишън.\n                \n                \r\nБлагой ще се изкачи в ранглистата на тежка категория, където заемаше 15-а позиция преди днешната битка. Ротуел се бе бил за последно на 4 октомври 2016-а, като преди дългата си пауза в кариерата бе записал престижни успехи над Алистър Овърийм, Мат Митриоун и Джош Барнет.\n\r\n", "date": "2019.03.10", "title": "Багата с първа голяма победа в UFC, победи Бен Ротуел"}
{"url": "https://www.dnes.bg/notifikacii/2019/03/10/ispaniia-poluchi-iskaneto-za-ekstradiciia-na-arabadjievi.404181", "text": "Документите с искането за екстрадиция на семейство Арабаджиеви, които бяха задържани в четвъртък в Испания, вече са получени от властите там. Това потвърдиха от Специализираната прокуратура.\n\r\nОчаква се да бъде насрочено дело, в което да се разгледа искането, съобщи .\n\n\n\r\nВетко и Маринела Арабаджиеви са обвинени за участие в организирана престъпна група и пране на пари.\n\r\nТе бяха задържани близо до Барселона и в момента са в ареста.\n\r\nВ сградата на Съдебната палата в Барселона, Испания се помещава т.н. „Аудиенция професионал” – институцията, която трябва да реши дали да екстрадира семейство Арабаджиеви обратно у нас.\n                \n                \r\nВсе още не е ясно кога в Испания ще бъде гледано делото за екстрадиция на Ветко и Маринела Арабаджиеви, но се очаква се до две седмици да бъдат разгледани исканията на българската държава.\n\r\nБългарските власти не знаят къде точно се намират семейство Арабаджиеви, съобщи bTV. МВР, МВнР, Министерство на правосъдието и прокуратурата твърдят, че в момента те са под испанска юрисдикция и най-вероятно са в ареста в Барселона.\r\n ", "date": "2019.03.10", "title": "Испания получи искането за екстрадиция на Арабаджиеви"}
{"url": "https://www.dnes.bg/zvezdi/2019/03/10/plaj-pochivka-i-godejen-prysten-za-djenifyr-lopes.404184", "text": "Менделсон ще прозвучи за Дженифър Лопес и Алекс Родригез. Двамата се сгодиха и обявиха новината в Instagram. \n\r\nИ Дженифър, и Алекс споделиха снимка на годежния й пръстен. Бъдещия младоженец се похвали и добави \"тя каза да!\". \n\r\nДвойката е на ваканция и не пропуска да сподели кадри от почивката, а сега има и с какво да я запомнят. \n\r\nДженифър Лопес и Алекс Родригез започнаха да излизат през февруари 2017 г., а не след дълго и заживяха заедно. \n\r\nПреди дни, по случай 2-годишнината им, изпълнителката написа в Instagram послание към своя любим - \"Караш ме да се чувстам като тийнейджърка, която почва отначало\". \n\r\n \r\n ", "date": "2019.03.10", "title": "Плаж, почивка... И годежен пръстен за Дженифър Лопес!"}
{"url": "https://www.dnes.bg/obshtestvo/2019/03/10/dohodite-ni-shte-rastat-ikonomikata-obache-se-zabavia.404185", "text": "Тази година доходите на българите ще растат много повече, отколкото икономиката като цяло, заяви финансистът Емил Хърсев.\n\r\nПреди дни стана ясно, че външното търсене на български стоки и услуги ще забави темпа си на растеж през първата половина на 2019 г., според последния икономически преглед на БНБ.\n\n\n\n\r\nОт началото на годината се натрупват по-скоро отрицателни фактори не само у нас, а и навсякъде по-света. Причината е конфронтацията между основни центрове на световната икономиката – ЕС, САЩ, Китай, коментира финансистът, който отчете агресивната външноикономическа политика на американската администрация. \n                    \n                    \n                \r\nОсновните пазари на българските компании по думите му няма как да не бъдат засегнати.\n\r\nРъстът на заплатите в публичния сектор от 10% ще бъде последван от повишение в частния заради конкуренцията за кадрите. Така доходите ще растат повече от икономиката, смята Хърсев, цитиран от \"Нова тв\".\n\r\nТой отбеляза, че 20 г. преживяваме фиксирания курс на лева към еврото и бе категоричен, че няма да има драстично нарастване на цените при присъединяване към еврозоната.\n\r\nДоходите ни ще растат и така ще расте кредитоспособността на населението, заяви експертът.\n\r\nВ момента спестяват по-възрастните хора, а младите имат нужда от кредити, за да уредят своя живот, допълни той.\n\r\nТой смята, че лихвите по спестяванията в левове ще продължат да бъдат по-високи от лихвите на депозитите в евро.", "date": "2019.03.10", "title": "Доходите ни ще растат, икономиката обаче се забавя"}
