{"url": "https://www.dnes.bg/eu/2018/10/13/kakvo-li-shteshe-da-pravi-germaniia-bez-iztochnoevropeicite.390254", "text": "Източноевропейци заемат повечето от новите работни места в Германия. Без тях много сгради щяха да останат непостроени, а много пощенски пратки – нераздадени, пише германско издание.\n\r\nВсяко второ ново работно място в Германия напоследък се заема от чуждестранен работник. По данни на Германската агенция по труда от месец юли броят на работещите в Германия е нараснал в сравнение със същия период на миналата година с близо 700.000 души. От тях 370.000 са били чужденци – и то предимно от източноевропейските държави на ЕС, информира \"Франкфуртер Алгемайне Зонтагсцайтунг\" (ФАЗЦ), цитиран от \n                    \n                    \n                \r\nС други думи, в случая изобщо не става дума за бежанци, за които в Германия от години се води широк обществен дебат. От данните става ясно, че източноевропейците играят значително по-голяма роля на германския трудов паза, отколкото например гражданите на онези южноевропейски държави, които бяха най-силно засегнати от кризата, като Италия, Испания, Португалия и Гърция.\n\r\nДанните сочат, че най-бързо нараства делът на работниците от Румъния и Полша, а в по-малка степен от Хърватия, България и някои други източноевропейски страни-членки на ЕС. В Германия в момента работят 422.000 полски граждани – т.е. повече от всички бежанци с трудова заетост, взети заедно. Същото се отнася и до румънските граждани, които са 349.000 души, се казва в публикацията, озаглавена \"Поляците и румънците идват\". \n\r\nИстинските данни навярно са значително по-високи, тъй като Агенцията по труда отчита само онези източноевропейци, които имат социалноосигурена трудова заетост  и плащат отчисления и за пенсия. Извън статистиките остават например онези, които фиктивно се водят самонаети лица, а всъщност зависят от работодатели – подобни случаи масово се срещат из германските кланици например.\n\r\nОфициалната статистика показва и още нещо: източноевропейците, които идват в Германия, обикновено успяват да си намерят работа. Делът на безработните сред тях е приблизително еднакъв с този сред германското население и значително по-нисък от този на всички останали чужденци в Германия, се казва още в статията.\n\r\nТова развитие е още по-изненадващо, като се има предвид, че Германия още през 2004 въведе защитни клаузи за своя трудов пазар, за да се предпази от евентуален наплив на евтина работна ръка от Източна Европа. Поради икономическия бум от последните няколко години интеграцията на източноевропейците, и най-вече на поляците и румънците, протече значително по-безшумно и безпроблемно, отколкото се очакваше.\n\r\nВъв Великобритания обаче свободното придвижване на работна ръка в рамките на ЕС се натъкна на значително по-силен отпор - факт, който изигра решаваща роля в гласуването за Brexit преди 2 години. Сега експертите прогнозират обаче, че броят на трудовите мигранти от Източна Европа постепенно ще спада – най-вече заради демографското развитие и икономическия възход в страните, откъдето пристигат. \n\r\nИзточноевропейците запълват ниши от германския трудов пазар, в които има постоянен глад за работна ръка: например строителството, доставките на пощенски пратки, временната трудова заетост. Броят на тези отрасли постоянно нараства. Напоследък все повече чужденци получават работа в различни логистични компании и дори в отрасъл като металообработването.\n\r\n\n\r\nВ същото време тези хора оставят празнина в собствените си страни. Вярно е, че тези държави извличат ползи от парите, които трудовите мигранти изпращат у дома. Но като цяло отливът на квалифицирани хора се отразява неблагоприятно на източноевропейските държави. От 2010 година насам населението на Румъния е спаднало с 1,7 милиона души. Подобно развитие има и в други страни, сред които и България. Същевременно Полша и Румъния в момента са сред най-бързо развиващите се икономики в Европа. А празнините, които трудовите мигранти оставят в родните си страни, се запълват от вносна работна ръка - основно от Украйна.\n\r\nНо защо заплатите в Германия не нарастват по-бързо, след като има такъв глад за работна ръка? През миналата година възнагражденията в страната са се увеличили с 2,5 процента, но като приспаднем инфлацията, от това увеличение остават само някакви си 0,5 процента. Това изобщо не отговаря на представите за процъфтяващ трудов пазар. \n\r\nДали това не се дължи на факта, че от Източна Европа пристига достатъчно нова работна ръка? На това възразява Енцо Вебер, икономист от нюрнбергския Институт за изследване на трудовия пазар и професиите. Той посочва, че когато румънци и поляци идват да работят в Германия, те на свой ред създават работа за местните хора, като наемат техните жилища, пазаруват в магазините и т.н. \n\r\nРано или късно обаче потокът от трудови мигранти от Източна Европа към Германия навярно ще секне. Експертите посочват, че вече доста хора са пристигнали в страната, и че в Полша и Румъния броят на желаещите да работят в чужбина е ограничен. Засега обаче все повече хора от тези страни продължават да пристигат. През последните месеци – предимно от Румъния.\r\n \r\n", "date": "2018.10.13", "title": "Какво ли щеше да прави Германия без източноевропейците?"}
{"url": "https://www.dnes.bg/obshtestvo/2018/10/13/otdelenieto-po-hemodializa-v-haskovo-e-za-speshen-remont-koga.390471", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nХасковското отделение по хемодиализа се нуждае от спешен ремонт. Преди дни стана ясно, че от правителството отпуска 5 милиона лева за обновяване на хемодиализната мрежа в страната.\r\nВъпреки че Хасково е в списъка за спешни ремонти, все още не е ясно кога и какви средства ще бъдат отпуснати, предаде .\n\n\r\nА ситуацията там може да бъде обобщена с падаща мазилка, мухлясали стени, бинтовани легла, стари и амортизирани апарати. Хасковското отделение по хемодиализа обслужва всичките 11 общини в област Хасково.\n                    \n                    \n                \r\nВ отделението в момента има 55 души на хемодиализа. Един от тях е 45-годишният Любен Любенов от Димитровград, който е на апарат от една година. Мъжът идва тук три пъти седмично по четири часа.\n\r\nОт хасковската болница се надяват да получат необходимите средства за ремонт, макар че персоналът на отделението вече е загубил надежда. ", "date": "2018.10.13", "title": "Отделението по хемодиализа в Хасково е за спешен ремонт... Кога?"}
{"url": "https://www.dnes.bg/obshtestvo/2018/10/13/djambazki-smianata-na-chasovoto-vreme-da-e-ednakva-za-evropa.390467", "text": "Смяната на часовото време трябва да е еднаква за Европа и това сочи правилната логика, смята евродепутатът от ВМРО Ангел Джамбазки. А кое време точно ще бъде избрано - \"лятното\" или \"зимното\" - трябва да разсъждават само и единствено лекарите, психолозите и икономистите. Позицията на евродепутата е разпространена до медиите от пресцентъра на ВМРО.\n\r\nВ нея се посочва също, че всички други интерпретации, анкети, референдуми, лични чувства и страсти са не само излишни, но и могат да се окажат вредни за държавите-членки на ЕС, за здравето на хората и икономиките в тези страни.\n\n\n\r\nПоводът за реакцията на Джамбазки е усилената дискусия в Европа дали да отпадне промяната на времето и коя от приетите вече времеви форми да остане. Председателят на ЕК Жан-Клод Юнкер даде възможността всяка страна в Съюза да реши сама в коя от зоните да остане, припомнят от ВМРО.\n                    \n                    \n                \r\n\"Представете си, че ние приемем \"лятното\" време, каквато е и обществената нагласа, Румъния реши, че иска на \"зимното\", а Гърция също - \"лятното\". Сърбия и Македония така или иначе са на различно от нас - и какво става на Балканите\", пита още в позицията си Джамбазки.\n\r\nТой обръща внимание, че земеделците искат \"лятното\" време, защото така е изгодно за земеделието, производителите също, защото работният ден може да започва от по-рано. Родителите и учителите обаче не са съгласни - искат \"зимното\" време. Така децата и преподавателите ще отиват на работа по светло, а не \"в тъмни доби\". Лекарите, обаче, правят съвсем други изводи и по двете теории. \"Заради една инициатива, която е в полза на гражданите на Съюза, но не беше добре обмислена от председателя на ЕК, се създават излишни междуособици\", заключава евродепутатът.\r\n ", "date": "2018.10.13", "title": "Джамбазки: Смяната на часовото време да е еднаква за Европа!"}
{"url": "https://www.dnes.bg/akoshtete-vqrvaite/2018/10/13/kakvi-ste-v-liubovta-spored-lichnoto-vi-chislo.390405", "text": "Древногръцкият философ Питагор смятал, че във всичко има вибрация и енергия, включително и в числата. Това ни подсеща да погледнем към вибрациите на нашето лично число, което донякъде е определящо за това какви сме в любовта.\r\n\r\nТова е много лесно. Трябва да съберете цифрите на рождената си дата, месеца и годината. Например, ако сте родени на 23 май 1980 г., сметките изглеждат така 2+3+5+1+9+8+0=28.\r\nСлед това събирате цифрите на числото, които се получават след знака за равно. Тук сборът на 2 и 8 е 10. Махнете нулата и ще получите вашето лично число, което е 1.\r\nКакъв е вашият любовен живот според него, вижте в следващите редове.\r\n                    \n                    \n                \r\nХората с лично число 1 са верни на партньорите си, стига да получават свободата, която много ценят. Те се нуждаят от уверена половинка, която да им вярва и да им позволява значителна независимост. Ако открият това, което търсят, любовният им живот е стабилен и щастлив. Въпреки това тези личности трудно отдават сърцето си.\r\nНай-съвместими са с хора с лично число 3, 7 и 5. С тях могат да постигнат баланс на личността, независимост и да се свържат на интелектуално ниво.\r\n\r\nДве е число за любов. Две е броят на партньорството, баланса. Ако вашето лично число е 2, то вие сте личност, която е любяща, обичате да бъдете край хора и имате нужда от половинка в живота си. Имате състрадание и съпричастност към другите.\r\nВъпреки че сте щедри, бихте могли да бъдете и чувствителни, мрачни, пасивни, агресивни. Вашата прекалена чувствителност може да отблъсне партньора ви. Важно е да балансирате енергиите си, да се научите да се грижите и да обичате себе си, преди да отдадете сърцето си.\r\nВ любовта, най-съвместими сте с хора с лични числа 4 и 8. Това са енергични и мъдри личности, с помощта на които може да се фокусирате върху целите си, да напаснете енергиите си.\r\n", "date": "2018.10.13", "title": "Какви сте в любовта според личното ви число?"}
{"url": "https://www.dnes.bg/temida/2018/10/13/srednata-birma-se-predade-malkata-i-goliama-gi-diriat.390473", "text": "Издирваният от Интерпол Антон Станоев, известен като Средната Бирма, се е предал в Специализираната прокуратура с адвокат, а днес съдът му е наложил и постоянен арест, съобщи \"\".\r\nТой бе обвинен задочно за участие в престъпна група за производство на нелегални цигари.\n\n\n\r\nСпоред прокуратурата освен Антон в бандата попадат баща му Евлоги Станоев-Голямата Бирма, брат му Георги и други шестима. \r\nОбвинението гласи, че Бирмите стоят зад 4 фабрики за незаконни цигари - в Тутракан, Дупница, Горна Оряховица и с. Ясен (Плевенско). \r\nПо груби сметки на разследването месечният оборот от фабриките бил около 10 млн. лева.\r\nНа 24 август, когато се проведе първата акция, разследващите иззеха 42 тона тютюн и над 50 хил. кутии цигари.\r\nВсе още продължава издирването на Евлоги Станоев-баща и на сина му Георги Станоев - Малката Бирма.", "date": "2018.10.13", "title": "Средната Бирма се предаде – Малката и Голяма ги дирят!"}
{"url": "https://www.dnes.bg/eu/2018/10/13/cipras-za-makedoniia-ili-dogovor-ili-es-i-nato-miraj.390474", "text": "Няма алтернативни решения за членство на северната ни съседка в НАТО и Европейския съюз, Преспанското споразумение е единствена и незаменима възможност и за двата народа, и за стабилността на Балканите, заяви гръцкият премиер Алексис Ципрас пред членовете на централния комитет на своята партия СИРИЗА, предаде агенция МИА, цитирана от БТА.\n\n\n\r\n\"Ако нашите съседи отхвърлят това споразумение, трябва да знаят, казвам това искрено, че няма да има алтернативни решения за тяхното членство в Европейския съюз или в други международни организации, отбранителни съюзи и партньорства, в които участва или ще участва и Гърция\", каза Ципрас.\r\n                    \n                    \n                Гръцкият премиер подчерта, че ако в конституцията на съседната страна името Република Македония не бъде заменено с договореното Република Северна Македония, Гърция няма да позволи членството й в международни организации под старото име.\r\nС това изявление пред СИРИЗА Ципрас косвено отхвърли идеята на своя коалиционен партньор Панос Каменос от партия Независими гърци, който на срещи в САЩ предложи \"План Б\" по отношение на Република Македония - вместо споразумение за името да бъде подписан широк отбранителен пакт с участието на Гърция, Република Македония, Албания и България, а на по-късен етап и Сърбия.\n\r\n ", "date": "2018.10.13", "title": "Ципрас за Македония: Или договор, или ЕС и НАТО мираж!"}
{"url": "https://www.dnes.bg/snimka-na-denia/2018/10/13/nedeliata-poredniiat-esenen-den-sys-slynchevo-vreme.390475", "text": "През нощта над страната ще преобладава ясно и почти тихо време с минимални температури между 4 и 9 градуса, по-високи по крайбрежието на морето. В ранните сутрешни часове, главно в Югоизточна България, ще се образува мъгла или ниска облачност.\r\nВ неделя ще бъде предимно слънчево с по-значителни увеличения на облачността на южните райони от страната. \r\nПреди обяд на места в низините и около водните басейни, на повече места в югоизточните райони от страната, ще има мъгла или ниска облачност. Ще духа слаб източен, в Източна България до умерен североизточен вятър. \r\nМаксималните температури ще са между 19 и 24 градуса, в София - 20 градуса, сочи .\r\n                \n                Атмосферното налягане ще бъде по-високо от средното за октомври и през деня ще се задържи почти без промяна.\r\nНад планините ще бъде предимно слънчево. Ще духа слаб, по високите и открити части умерен източен вятър. Максималната температура на височина 1200 м ще е около 13 градуса, на 2000 м - около 7 градуса.\r\nПо Черноморието ще бъде предимно слънчево, преди обяд на места, главно по южното крайбрежие, с мъгла или ниска облачност. Ще духа до умерен североизточен вятър. Максимални температури на въздуха 18-20 градуса. Температурата на морската вода е 19-20 градуса, вълнението на морето ще бъде 3-4 бала.\r\nВ началото на следващата седмица ще преобладава слънчево време. Преди обяд на отделни места в низините и котловините ще бъде мъгливо или с ниска облачност. В нощните часове и рано сутрин ще е почти тихо, а през деня ще духа слаб източен, в Източна България - до умерен североизточен вятър.\r\nПреобладаващите минимални температури ще са между 5 и 10 градуса, по-високи по Черноморието, максималните - между 20-25 градуса.\r\n ", "date": "2018.10.13", "title": "Неделята – поредният есенен ден със слънчево време"}
{"url": "https://www.dnes.bg/balkani/2018/10/13/sdelka-li-trymp-blagodari-na-erdogan-za-brynsyn.390476", "text": "Американският президент Доналд Тръмп съобщи в Twitter, че ще се срещне днес в Белия дом с американския пастор Андрю Брънсън, освободен вчера от турски съд.\n\r\nТой благодари и на турския президент Реджеп Тайип Ердоган за съдействието му за пускането на Брънсън на свобода, съобщиха информационните агенции, цитирани от БТА.\r\nОсвобождаването на Брънсън ще доведе до \"добри, може би прекрасни\" отношения между САЩ и Турция, заяви Тръмп и отново подчерта, че не е имало никаква сделка за отмяна на санкции срещу Турция срещу освобождаването на пастора.\r\n ", "date": "2018.10.13", "title": "Сделка ли? Тръмп благодари на Ердоган за Брънсън"}
{"url": "https://www.dnes.bg/stranata/2018/10/13/rokerite-pri-romite-v-ruse-roviat-v-rana-izlishna-demonstraciia.390478", "text": "\"Мотористите, които онзи ден влязоха в ромските квартали на Русе, пипнаха в рана, когато не трябваше. Нужно беше да бъдем повече съпричастни към мъката на близките на убитата Виктория Маринова\". Така Иван Крумов от Бяла коментира преминаването на рокери в четвъртък през кварталите \"Тракцията\" и \"Селеметя\", където е живял задържаният за убийството Северин Красимиров.\n\n\n\r\nКрумов е един от мотористите, които днес се включиха в обиколката на града за закриването на мотосезона в Русе.\r\nМомчетата с буйна кръв спряха моторите си в началото на Парка на младежта на метри от заведението, където миналата събота Вики е пила кафе с приятели.\r\n                    \n                    \n                На мястото имаше засилено присъствие на униформени, а преди това полицията е разговаряла с организаторите да се спази уточненият маршрут и да не се нагнетява напрежение.\r\nМного от мотористите също изразиха мнение, че не са съгласни с действията на колегите си от четвъртък вечерта.\r\n\"Тази демонстрация беше излишна, тя няма да доведе до абсолютно нищо, ще породи напрежение, на което ще има ответна реакция. Не мисля, че това е начинът\", каза пред \"Монитор\" и адвокатът на близките на Виктория Андрей Желязков, който също бе дошъл с мотора си.\r\nЕдин от организаторите на днешното събитие Светослав Бонапартов от клуба \"Дъ Тъндърс\" бе категоричен, че провокации няма да има и няма да се влиза повече в двата квартала.\r\nТой е един от влезлите в ромските махали в четвъртък и каза, че са искали да изразят съпричастността си към близките на жертвата, като \"запалим свещите на моторите си\".\r\n\"Тракцията\" и \"Селеметя\" не са частни квартали, за да не можем да влизаме в тях. Посрещнаха ни с брадви\", допълни той.\r\nПрипомняме ви, че семейството на Виктория Маринова призова за етническа толерантност веднага след като стана ясно, че в Германия е задържан 21-годишният Северин Красимиров.", "date": "2018.10.13", "title": "Рокерите при ромите в Русе: Ровят в рана, излишна демонстрация!"}
{"url": "https://www.dnes.bg/obshtestvo/2018/10/13/trudnoto-reshenie-na-rodninite-donorstvoto-kak-da-dariat-organi.390477", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНавръх Световния ден на донорството - Военномедицинската академия събра мотористи на информационна кампания. Срещата е част от инициатива, чиято основна идея е хората да познават значимостта от донорството. \r\nЦелта - да може всеки от нас да направи съзнателен и информиран избор, ако изпадне в ситуация, в която трябва да вземе решение за даряване на органите на свой близък.\r\nПредставители на най-голямата мотоорганизация в България \"Sofia Riders\" дойдоха с моторите си във ВМА, разказва . \r\nДойдоха не защото са свикнали да ги наричат \"донори\" по пътищата, а защото става дума за ситуация, в която всеки може да попадне. \r\n                    \n                    \n                Легендата на ЦСКА Джони Велинов се радва на добро здраве и чудесно настроение след направената му преди години трансплантация. \r\nБроят на трансплантациите у нас в последните години е по-малък заради липса на донорски ситуации, но и заради неинформираност или страх от страна на близките на изпадналите в мозъчна смърт.\n\r\n ", "date": "2018.10.13", "title": "Трудното решение на роднините – донорството: Как да дарят органи?"}
{"url": "https://www.dnes.bg/eu/2018/10/13/150-000-germanci-skochiha-na-azg-edinni-sreshtu-rasizma.390479", "text": "Протестиращи от цяла Германия проведоха в Берлин едно от най-големите за последните години шествия срещу ксенофобията и крайната десница, предаде Ройтерс.\r\nПо оценки на организаторите в протеста са участвали над 150 000 души. През лятото в няколко източногермански града се състояха акции срещу имиграцията и в подкрепата за крайнодясната партия \"Алтернатива за Германия\" се засили преди утрешните избори в Бавария.\r\nГоворител на полицията отказа да направи оценка за броя на участниците в протеста, организиран от правозащитни организации, включително \"Амнести интернешънъл\". \r\nПротестиращите носеха плакати с надписи \"Стройте мостове, а не стени\" и \"Единни срещу расизма\". \r\n                    \n                    \n                В протеста под наслов: \"Неделими\" се включиха различни групи, включително подкрепящи бежанците, защитавайщи правата на гейовете, както и мюсюлмански организации, отбелязва Асошиейтед прес.\r\nПристигането на над милион имигранти, много от които бягащи от военни зони в Близкия изток, доведе до засилване на подкрепата за \"Алтернатива за Германия\". \r\nОчаква се партията да се представи добре на изборите в Бавария, отдавнашен бастион на консервативния Християнсоциален съюз, който е част от управляващата коалиция, отбелязва БТА.\r\n ", "date": "2018.10.13", "title": "150 000 германци скочиха на АзГ: Единни срещу расизма!"}
{"url": "https://www.dnes.bg/akoshtete-vqrvaite/2018/10/13/6-te-zodii-koito-ne-izdyrjat-da-sa-samotni.390406", "text": "Самотата не е приятна за никого, но все пак има хора, които обичат посвещават време само на себе си. И се зареждат с енергия, когато останат насаме с мислите си за кратко. Но за други да останеш сам е истински ад. Ето кои са зодиите, които не понасят самотата. \r\n\r\nТези знаци са независими, но не могат да издържат да останат сами за дълги периоди от време. Те искат да чувстват, че близките и приятелите им ги ценят, често търсят признание и искат да знаят, че липсват на някого. Бързо започват да се чувстват самотни, когато не си виждат с никого няколко дни или ако виждат само хора, които не са им близки.\r\n \r\n\r\nНуждаят се от роднините си и приятелите си много и също толкова много искат да чувстват, че и другите се нуждаят от тях. Това им помага да се чувстват по-значими като личности. Обичат да правят неща за другите и да помагат, затова не се чувстват като себе си, когато са сами.\r\n\r\n\r\nВ този знак живеят две личности, често се казва, че той е с две лица - абсолютно нормално е самотата да им се струва неестествена. Близнаците обожават да общуват, всеки ден имат много идеи, които жадуват да споделят и дори искат да се учат от другите.\r\n \r\n\r\nТе са най-грижовните знаци, винаги са пълни с емоция и затова предпочитат да са сред близки хора. Така могат да се грижат за тях, да ги глезят, а и самите те да бъдат третирани добре. Най-много държат на отношенията си с хората и понякога прекалено много се фокусират над това и забравят за хобита, кариера, дори за здравето си. Чувстват се ужасно, когато останат сами.", "date": "2018.10.13", "title": "6-те зодии, които не издържат да са самотни"}
{"url": "https://www.dnes.bg/crime/2018/10/13/pojar-v-zavedenie-v-sofiia-horata-sa-evakuirani.390485", "text": "Пожар е възникнал в столично заведение на бул. \"Евлоги Георгиев\", съобщи МВР. \r\nСигнал за инцидента е подаден към 19.45 часа тази вечер. На място веднага са изпратени екипи на пожарната.\r\nРайонът е отцепен от полицейски сили, посетителите на заведението са евакуирани. По първоначални данни няма пострадали хора.\r\nГасителните действия продължават и в момента, огънят е обхванал покривната конструкция на ресторанта. Тепърва ще се изясняват и причините за възникналия инцидент.\r\n ", "date": "2018.10.13", "title": "Пожар в заведение в София, хората са евакуирани"}
{"url": "https://www.dnes.bg/notifikacii/2018/10/13/sedem-alpinisti-zaginaha-v-nepal-pri-snejna-buria.390484", "text": "Седем алпинисти, сред които четирима южнокорейци и двама техни непалски водачи, бяха намерени днес мъртви, след като силна снежна буря разруши базовия им лагер в подножието на връх Гурджа в Западен Непал, съобщи ДПА, цитирайки полицията.\r\nЕкипът, достигнал до лагера, намиращ се на височина от 3500 метра, открил седем тела. Алпинистката група била от девет души - петима южнокорейци и четирима непалски планински водачи. Намерените седем тела били със следи от измръзване.\r\nЕкспедицията била водена от ветерана алпинист Ким Чан Хо - първият южнокореец, изкачил 14 върха, високи над 8000 метра, пише БТА.\r\nВръх Гурджа е висок 7193 метра и не е сред популярните в Непал. Намира се близо до високия 8167 метра Дхаулагири, седмия по височина връх на земята. Основният алпинистки сезон в Непал е април-май, но има катерачи, които правят опити да покорят едни от най-високите върхове в света и през септември-октомври, когато рискът е по-голям.\r\n ", "date": "2018.10.13", "title": "Седем алпинисти загинаха в Непал при снежна буря"}
{"url": "https://www.dnes.bg/notifikacii/2018/10/13/psiharite-pekari-kitaiski-zdraven-patent.390481", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСпециална програма в Китай помага на хора с психически проблеми да се справят с трудностите чрез тяхното любимо хоби – пекарството.\r\nАромат на канела и изкусително благоухание на прясно изпечен хляб – в такава атмосферата психичноболни в Пекин се борят със своето здравословно състояние.\r\nКлиника в китайската столица е разработила иновативна програма, наречена \"Лудата пекарна\". В нея пациентите имат възможността да приготвят различни вкусотии няколко пъти в седмицата, разказва .\r\nСамите те споделят, че се наслаждават на времето, прекарано в пекарната. Пациентите развиват не само кулинарните си умения, но и способността си да комуникират, тъй като участват лично в продажбата на приготвеното от тях.\r\n                \n                \"Мисля, че е много хубаво и ми харесва да говоря с хората, докато продавам хляб. Това също така ме насърчава да практикувам английския си, както и да подредя мислите си\", сподели един от пациентите.\r\nВ проекта участват 9 души с психически проблеми, които шеговито наричат себе си \"лудите пекари\". Идеята за програмата идва преди 14 години. В началото - на иновацията се гледа скептично.\r\nВъпреки това през годините \"Лудата пекарна\" успява да докаже, че има положителен ефект върху болните. Така със сладки лакомства и позитивна енергия болните имат шанс отново да бъдат част от обществото.\n\r\n ", "date": "2018.10.13", "title": "Психарите – пекари… Китайски здравен патент!"}
{"url": "https://www.dnes.bg/rusia/2018/10/13/rusiia-s-tvyrd-otgovor-na-vselenskata-patriarshiia-za-ukraina.390482", "text": "Отговорът на синода на Руската православна църква на решенията на Константинополската патриаршия за Украйна ще е адекватен и твърд. Това заяви пред журналисти говорителят на руския патриарх Кирил Александър Волков по повод на визитата му в Беларус, предаде ТАСС.\n\r\nВ четвъртък синод, заседаващ в Истанбул, подкрепи искането на Украйна да получи афтокефалия или самоуправление и отмени решението за анатемосване на патриарх Филарет, който се надява да застане начело на новата независима църква, базирана в Киев, припомня Ройтерс.\n\n\n\r\nВолков каза, че оценка на действията на Константинополската патриаршия, ще даде синодът, който ще се събере в понеделник в Минск. \"Във всеки случай отговорът ще е адекватен и твърд. Синодът ще изрази недвусмислената си позиция за решенията, взети в Истанбул\", каза той. \n                    \n                    \n                \r\nВ същото време Волков се затрудни да посочи какви конкретно решения ще бъдат взети и заяви, че трябва \"малко да се изчака\", отбелязва ТАСС.\r\nГоворителят на Кирил каза, че повечето жители на Украйна подкрепят каноничната Украинска православна църква, както Русия нарича украинската църква към Московския патриархат.\n\r\nПристигайки днес в беларуската столица, патриарх Кирил изрази надежда, че Православната църква ще намери сили да преодолее кризата и да запази единството си, пише БТА.\n\r\nУтре Кирил ще освети храма \"Вси светии\" и ще се срещне с президента на Беларус Александър Лукашенко, а в понеделник ще участва в изнесено заседание на синода на РПЦ.\n\r\n ", "date": "2018.10.13", "title": "Русия с твърд отговор на Вселенската патриаршия за Украйна"}
{"url": "https://www.dnes.bg/world/2018/10/13/korab-s-metalni-otpadyci-potynal-v-cherno-more-ekipajyt-spasen.390458", "text": "В Черно море през изминалата нощ потъна кораб, превозващ скрап и плаващ под панамски флаг. Екипажът е спасен, никой не е пострадал, предаде ТАСС. \r\nПресслужбата на руската Федерална агенция за морския и речния транспорт съобщи, че корабът се е наклонил опасно на една страна и е потънал на 50 морски мили от брега на Кримския полуостров, в международни води. \r\nКапитанът е успял да поиска помощ. Екипажът, състоящ се от граждани на Турция и Азербайджан, се е прехвърлил на спасителен сал и е бил спасен от намиращ се в района танкер, който плава за Новоросийск. \r\nПредполага се, че причината за рязкото накланяне на кораба е разместване на товара. Според Морския спасителен център в Севастопол корабът е превозвал скрап за Турция.  (БТА)", "date": "2018.10.13", "title": "Кораб с метални отпадъци потънал в Черно море, екипажът спасен"}
{"url": "https://www.dnes.bg/politika/2018/10/13/obmisliat-dyrjavna-pomosht-za-malki-mandri-i-klanici.390459", "text": "До дни ще изпратим за нотификация в ЕК държавна помощ за малки мандри и кланици с поемане на 50% от разходите. Това съобщи министърът на земеделието, храните и горите Румен Порожанов при откриването на изложението “Фермер ЕКСПО” в гр. Раковски.\r\nСлед това се очаква до около 2 месеца схемата да започне да функционира и да бъдат изготвени провилата за участие в нея. Целта е да се подпомогнат малки и средни фермери и организации на производителите да преработват и реализират сами продукцията си. Министърът припомни, че в новия европейски бюджет след 2020 г. за българските земеделци няма да има намаление, съобщават от МЗХГ.\n\r\n“Подобни животновъдни изложения като това в Раковски са обречени на успех при съчетанието на животни с традиционните храни и прекрасното вино от Пловдивския регион. Министерството винаги ще подпомага подобни събития”, заяви още министър Порожанов.\r\n                    \n                    \n                В откриването на изложението участваха и еврокомисарят по цифровата икономика и общество Мария Габриел и евродепутатът Владимир Уручев. В програмата му е предвидена и конференция за новите технологии в животновъдството.\n\r\n“Това е симбиоза и превлъпъщение на традиции и поглед към бъдещето. Новите технологии не са в противоречие с традиционните отрасли като земеделието“, каза Мария Габриел.", "date": "2018.10.13", "title": "Обмислят държавна помощ за малки мандри и кланици"}
{"url": "https://www.dnes.bg/stranata/2018/10/13/kmet-i-deputati-zad-granicharite-ni-v-procesa-v-turciia.390460", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Българското правителство да защити по категоричен начин четиримата граничари, разследвани в Турция за смъртта на турски бракониер през 2008 година.\n\r\nЗа това призоваха депутати от Бургас. Днес следобед граничарите имат среща с експерти от Министерството на правосъдието в София, където трябва да получат правна помощ, съобщава \n\r\nПарламентаристите заявиха, че Турция нарушава Европейската конвенция за признаване на присъдите. Според нея, ако някой бъде осъден или оправдан в собствената си страна, то другата държава няма право да разглежда отново процеса му.\n\r\nБългарските граничари са оправдани от съда у нас и от Европейския съд за правата на човека. Турският наказателен съд обаче не е прекратил наказателното производство. Във вторник граничарите са призовани да дадат показание пред Бургаския съд.\r\n                    \n                    \n                Четиримата български граничари id обвинени от Наказателния съд в Къркларели за убийството на турски бракониер край Резово през пролетта на 2018 г.\n\n\n\n\r\nС Турция имаме подписан договор от 1976 г. за взаимно признаване на съдебните решения. Според него една от двете държави няма право да води дело срещу някой, ако другата го оправдае или осъди, припомни кметът на Бургас.\n\r\nПрез 2009 г. българският съд прекрати наказателно производство срещу Михаил Цонков, Николай Петков, Живко Петков и Николай Костов, после и Европейският ги оправда, но през 2017 г. Наказателният съд в Къркларели ги обвини в убийство и по всяка вероятност ги очакват ефективни присъди в южната ни съседка. Във вторник четиримата трябва да се явят в бургаския районен съд, за да се запознаят с обвиненията от Турция.\n\r\nНай-тежко е положението на Михаил Цонков, който е пряко обвинен за смъртта на турския бракониер. Баща му през сълзи на очи описа, че живее като затворник, със запориран имот и не може да напуска страната.\n\r\nНа срещата стана ясно, че на делото в Къркларели не може да присъства български адвокат, но депутатите обещаха да намерят турски. Вече било разговаряно с българското консулство в Истанбул, допълва \"\n\r\nНа срещата с граничарите присъстваха бургаските депутати от ГЕРБ Димитър Бойчев и Диана Саватева, Валентин Касабов и Християн Митев от Обединени патриоти, и Николай Тишев и Тодор Байчев. Народните избраници и кметът ще участват с тях и в спешна среща днес в Министерството на правосъдието.\n\r\nТрябва да заявим нашето желание най-после да спре тази гавра с нашите момчета, каза Валентин Касабов.\n\r\nХиляди български мъже са долу на границата и трябва да са сигурни и да са спокойни, че изпълняват служебните си задължение днес, утре, вдругиден, заяви единият от обвиняемите Николай Костов.\r\n ", "date": "2018.10.13", "title": "Кмет и депутати - зад граничарите ни в процеса в Турция "}
{"url": "https://www.dnes.bg/politika/2018/10/13/plevneliev-ochakvam-che-shte-kupim-butikova-sistema-kato-gripen.390463", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Имам голямото притеснение и съм почти сигурен, че предстои България да вземе едно изцяло погрешно решение в областта на самолетите\", заяви Росен Плевнелиев, президент на Р България  (2012 - 2017), по телевизия Bulgaria ON AIR.\r\n\"Аз виждам геополитика в решението дали ще се купи един, или друг самолет. На източния фланг на НАТО (Румъния, Полша, Гърция, Турция) има само Ф-16  и няма Грипен. Ако нещо се случи на изток от България, тя трябва да може да допринесе за своята и за колективната сигурност,\" уточни бившият държавен глава в предаването \"Брюксел 1\".\r\nПо думите му има държави и с Грипен, но те не са на източния фланг, а в Централна Европа.\r\n                    \n                    \n                \"Друг е въпросът какви са техните коментари, доколко те са доволни от тези изтребители. Ако се закупи Ф-16, ние влизаме в клуба на тези, които ще имат способности, заедно със съседите ни, да бъдат максимално ефективни, ако нещо се случи. Ф-16 е машина, на която можете да закачите възможно най-съвременното оборудване\", уточни Росен Плевнелиев.\r\nСпоред него Ф-16 е по-добър избор от геополитическа гледна точка, от гледна точка на способности и самочувствие на нашата армия.\r\n\"Но очаквам да бъде взето друго решение,\" заяви бившият държавен глава като уточни, че очаква страната ни да закупи една \"бутикова система\" като Грипен, която дългосрочно няма да свърши работата, която се очаква от нея.\n\r\nЦелият разговор с президента Росен Плевнелиев за дилемата Ф-16 - Грипен, за възможните сценарии пред Македония след референдума и има ли риск от конфликт на Балканите очаквайте днес от 17.30 по телевизия .\n\r\n ", "date": "2018.10.13", "title": "Плевнелиев: Очаквам, че ще купим \"бутикова система\" като Грипен"}
{"url": "https://www.dnes.bg/notifikacii/2018/10/13/turciia-e-otkrila-zapisi-hashogi-e-izmychvan-i-ubit.390466", "text": "Турското разследване на изчезването на известния саудитски журналист Джамал Хашоги е открило записи, направени с неговия часовник \"Епъл\", които показват, че той е бил измъчван и убит, пише днес турски вестник, цитиран от агенция Ройтерс.\n\r\nИнформацията в проправителственото издание \"Дейли сабах\", която предстои да бъде проверена, бе публикувана, след като делегация от Саудитска Арабия пристигна в Турция за съвместно разследване на изчезването на журналиста, посочва агенцията.\n\r\n\"Моментите, в които Хашоги е разпитван, измъчван и убит, са били записани в паметта на часовника \"Епъл\", пише вестникът и посочва, че часовникът е бил синхронизиран с неговия айФон, който е останал у годеницата му след влизането на Хашоги в консулството на Саудитска Арабия в Истанбул на 2 октомври.\n                \n                \r\nДвама високопоставени турски представители заявиха по-рано пред Ройтерс, че журналистът е носел черен часовник \"Епъл\", когато е влязъл в консулството, и че той е бил свързан с мобилния му телефон, останал отвън.\n\n\n\r\nРойтерс посочва, че все още не е ясно дали данните от часовника на Хашоги може да са се прехвърлили на телефона му навън или как следователите биха могли да извлекат данните без да разполагат с часовника.\n\r\nПубликацията на \"Сабах\" не обяснява как турските следователи са се сдобили и с видеозапис на предполагаемото убийство, допълва Асошиейтед прес. Въпреки това информацията в турските медии засилва натиска върху Саудитска Арабия да обясни какво се е случило с журналиста, писал критични статии за саудитския престолонаследник Мохамед бин Салман, отбелязва АП.\n\r\nТурските власти са получили аудиозапис от айФона на Хашоги и от неговия профил в айКлауд, пише \"Сабах\". Вестникът твърди, че саудитски служители са опитали да изтрият записите първо като опитали да отгатнат ПИН-кода на часовника, а след това използвали пръстов отпечатък на Хашоги. Асошиейтед прес отбелязва обаче, че часовниците на \"Епъл\" нямат функция за отключване с пръстов отпечатък, както телефоните айФон. \"Сабах\" обаче не пише повече по този въпрос, отбелязва АП.\n\r\nЧасовник на \"Епъл\" може да прави аудиозапис и да се синхронизира по-късно с айФон чрез Блутут връзка. \"Сабах\" не обяснява как часовникът се е синхронизирал с телефона на Хашоги и с профила му в айКлауд.\n\r\nТурски официални лица не са отговорили на въпросите на АП за часовника на журналиста.\n\r\nСпоред турските власти 15-членен саудитски \"отряд за убийства\" е убил Хашоги в консулството. Турските представители твърдят, че разполагат и с видеозапис на убийството, но не обясниха как са го получили. Турция все още не е публикувала доказателства за предполагаемото убийство на журналиста, макар че от камери за наблюдение около консулството се вижда конвой от дипломатически автомобили да напуска консулството към дома на консула около два часа след влизането на журналиста в сградата.\n\r\nСаудитска Арабия твърди, че няма нищо общо с изчезването на Хашоги, но не е обяснила или представила доказателства за това как журналистът напуска сградата и изчезва в Истанбул, без да бъде забелязан от годеницата му, която го чака отвън.\n\r\nСаудитски сателитен канал започна да нарича 15-членния екип \"туристи\", без да представи никакво доказателство в подкрепа на това. Този подход напомня за начина, по който Русия описа мъжете, заподозрени в нападението с нервнопаралитичния агент \"Новичок\" на 4 март в Солсбъри, посочва АП.\n\r\nВ четвъртък Турция съобщи, че се е договорила със Саудитска Арабия да сформират съвместна работна група, по инициатива на Рияд, за разследване на случая. Същия ден високопоставен член на саудитската кралска династия, принц Халед ал Файсал, е посетил Турция за разговори.\n\r\nСаудитският министър на вътрешните работи принц Абдул Азиз бин Сауд определи медийните съобщения за убийство на журналиста като \"лъжи\" и \"безпочвени обвинения\" срещу саудитското правителство, което по думите му \"спазва международното право и конвенции\".\n\r\nСаудитската делегация, която пристигна в Турция в четвъртък, има срещи с турския прокурор, разследващ случая, както и с представители министерството на правосъдието, на вътрешните работи, на полицията и на разузнавателната служба.\n\r\nВъв вторник турското външно министерство съобщи, че саудитското консулство в Истанбул ще бъде претърсено в рамките на разследването, пише БТА.\r\n ", "date": "2018.10.13", "title": "Турция е открила записи: Хашоги е измъчван и убит"}
{"url": "https://www.dnes.bg/index/2018/10/13/ucheni-syzdadoha-istinska-sinia-roza.390464", "text": "Китайски учени създадоха първата истинска синя роза, като използваха бактерия, съобщи в. \"Дейли мейл\".\r\nЗа целта те инжектираха произвеждащата пигмента бактерия в листенцата на бяла роза. Бактериите се разпространяват в тях и цялата роза става синя.\r\nУчените от Китайската академия на науките са работили с два бактериални ензима, които преобразуват Ел-глутамин - обичайна съставка на розовите листчета, в синия пигмент индигодин. След това екипът е получил щам на бактерията Агробактериум тумефациенс (бактериен рак), който съдържа двата произвеждащи пигмента гени, произлизащи от различни видове бактерии.\r\nГрадинарите отдавна се опитват да получат сини рози. Тъй като не успяват, цветарите постигат този цвят, като поставят отрязаните стръкове в боя. \r\n \r\n/БТА/\r\n ", "date": "2018.10.13", "title": "Учени създадоха \"истинска\" синя роза"}
{"url": "https://www.dnes.bg/obshtestvo/2018/10/13/zasichane-s-djip-samootbrana-napadnat-ot-siriec-bez-delo.390451", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Преди две седмици Николай Ценков е нападнат на кръстовище в столицата и при самоотбрана удря 40-годишен сириец. Оказва се, че заради бюрократични спънки Николай не може да заведе дело срещу нападателя си.\n\r\nСириецът засича с джип Николай Ценков, който пътува в автомобила си със съпругата и 8-месечното им бебе. Младият шофьор прави всичко възможно да избегне физически сблъсък, но буквално е изваден от колата. Следва размяна на удари. При падането нападателят наранява главата си и е откаран в \"Пирогов\", а Николай е привлечен като обвиняем.\n\r\nЗа да заведе контрадело срещу сириеца и да получи обезщетение за ударената кола, той трябва да изиска от полицията протокола от инцидента. Това обаче се оказва невъзможно. Причината - случаят е квалифициран като хулиганска проява и протокол няма, съобщава \n                    \n                    \n                \r\nМеждувременно от \"Пирогов\" заявиха, че състоянието на 40-годишния мъж е стабилно и той вече е изписан от лечебното заведение.", "date": "2018.10.13", "title": "Засичане с джип, самоотбрана: Нападнат от сириец – без дело"}
{"url": "https://www.dnes.bg/zvezdi/2018/10/13/iskreno-i-lichno-pod-noja-zvezdite-i-plastichnite-operacii.390370", "text": "Почти всички знаменитости много държат на външния си вид и мнозина от тях се подлагат на всякакви разкрасителни процедури, включително и хирургически операции. Светът на шоубизнеса е жесток и в него трудно намира място някой, който не изглежда безупречно и не е спрял процеса на застаряване. Ето и няколко знаменитости, които все пак открито коментират какво са направили с тялото си, .\n\r\nСред дамите, които са се подлагали на хирургическа операция е носителката на „Оскар“ Джейн Фонда. Фитнес иконата, която дълго време се е борила с булимия признава, че нейната външност не е заслуга само на гените ѝ. \"Радвам се, че изглеждам добре за годините си, но съм си направила пластични операции и не смятам да лъжа за тях\".\n                    \n                    \n                \r\nДжейн споделя за корекциите: \"Ненавиждам този факт, че ми се наложи да променя себе си, за да се почувствам вътрешно уверена. Тежко ми е затова. На мен ми харесват възрастните \"живи\" лица. Иска ми се да бях по-смела, но не съм\".\n\r\nИмаше време, когато актрисата обясняваше, че никога няма да легне под ножа на хирурга, но като навърши 30 години тя все пак си направи корекция на гърдите и заяви, че е доволна. \"Винаги съм мислила, че да си направиш пластична операция е като да се предадеш, разбирате ли? Но накрая всичко стигна до едно просто нещо: исках да изглеждам добре по бельо\".\r\nРап изпълнителката не страда за инжекциите в задните части, когато е била на 21 години. Но имало един огромен минус на процедурата, която тя направила за 800 долара, била без анестезия. \"Мислих, че ще умра\", припомня си певицата.\n\r\n", "date": "2018.10.13", "title": "Искрено и лично под ножа: Звездите и пластичните операции "}
{"url": "https://www.dnes.bg/sofia/2018/10/13/obshtinata-ili-dyrjavata-da-kupiat-doma-na-iavorov.390465", "text": "\"Къщата на Яворов е част от културно-историческото наследство на София и ценен архитектурен паметник. След новината от вчера, че тя е обявена за продажба от ЧСИ, разговарях с министър-председателя Бойко Борисов и министъра на културата Боил Банов за това общината или държавата да я придобият\", написа кметът на столицата Йорданка Фандъкова във Facebook.\n\r\n\"Къщата на Яворов трябва да бъде отворена свободно за граждани и пълноценно да изпълнява функцията на музей на един от най-великите български поети. Нашата задача е тя да бъде съхранена като архитектурен паметник, заедно с всички изключително ценни сбирки от ръкописи, книги и вещи на поета Пейо Яворов\", написа още Фандъкова.\n                    \n                    \n                \r\n\"Къщата от десетилетия е частна собственост. Поради отказ на собственика да я реставрира и поддържа съм налагала най-високата глоба от 100 хил. лв. Преди години беше направен ремонт на фасадата, но състоянието на конструкцията остава тежко\", завършва публикацията си кметът на София.\r\n ", "date": "2018.10.13", "title": "Общината или държавата да купят дома на Яворов"}
{"url": "https://www.dnes.bg/obshtestvo/2018/10/13/zakriha-motosezona-v-ruse-s-obikolka-na-grada.390468", "text": "Около 200 мотористи се включиха в почетната обиколка на Русе, с която бе закрит активният мотосезон за тази година. Нейното начало бе поставено от Парка на младежта.\n\r\nОрганизацията на мероприятието беше съгласувана предварително с органите на реда. Мотористите бяха придружавани от полицейски патрули. Униформени служители бяха разположени и на кръстовища - част от маршрута.\n\r\n\"Обиколката приключи спокойно. Не са регистрирани нарушения на реда или пътни инциденти\", съобщи регионалният говорител на МВР Даниела Малчева.\n\n\n\r\nПреди началото на обиколката един от организаторите на проявата - Светослав Бонапартов, който е секретар на русенския мотоклуб \"The Thunders MC\", обясни, че не очаква да има провокации в днешния ден. Програмата на мотористите продължава с парти в клуба на организаторите на събитието.\n                    \n                    \n                \r\nБонапартов коментира, че не трябва да се преекспонира с влизането на група мотористи преди два дни в ромските квартали \"Тракцията\" и \"Селеметя\". В тях е пребивавал Северин Красимиров, който бе арестуван в Германия за убийството на 30-годишната Виктория Маринова.\r\nПо думите на Бонапартов това не са частни квартали и там може да се карат мотори.\n\r\n\"Ние не сме отишли там да се бием или да правим вандалски прояви. Като част от това гражданско общество искахме по този начин да изразим съпричастност към близките на жертвата - не като палим свещи на Паметника на свободата, а метафорично казано да си запалим свещите на моторите\", заяви Бонапартов.\n\r\nСред участниците в обиколката на Русе бе и Андрей Желязков - адвокат на роднините на Виктория Маринова.\n\r\nПо думите му демонстрацията преди два дни на група мотористи в кв. \"Тракция\" е била излишна. Той обясни, че познава много добре квартала, тъй като бил преди години полицейски инспектор.\n\r\n\"Там има много добри хора, работни, но една част като че ли нямат втора сигнална система. Това е лично мнение. Трябва да има стратегия и тези хора да бъдат качени на по-високо ниво. Неправителствените организации, които съблюдават правата на етническите малцинства, би следвало и те да се включат в тази интеграция\", каза Желязков.\n\r\nОт полицията съобщиха още, че присъствието на полиция и жандармерия в двата ромски квартала ще остане, докато е необходимо, пише БТА.\n\r\n ", "date": "2018.10.13", "title": "Закриха мотосезона в Русе с обиколка на града "}
{"url": "https://www.dnes.bg/top-novini/2018/10/13/meteoritni-parcheta-padnaha-nad-jilishten-dom-v-iaponiia.390470", "text": "Няколко малки метеоритни парчета са паднали над жилищен дом в японския гр. Комаки, префектура Айчи, на 26 септември, съобщи ТАСС.\r\nМетеоритните фрагменти са повредили покрива. Хората в сградата са чули силен звук от удара и тя се е разтресла.\r\nСлед огледа на покрива са намерени три камъка с размер 10, 5 и 4 см. Всеки от тях от едната страна е обгорял.\r\nКамъните са взети за експертиза от специалисти на Националния музей на науката. Изводът им е, че това са фрагменти от метеорит на възраст около 4,5 милиарда години. Те имат магнитни свойства и привличат метални предмети.\r\nИзследването на образците ще продължи. Японските учени подготвят вписването им в международния регистър, пише БТА.\r\n ", "date": "2018.10.13", "title": "Метеоритни парчета паднаха над жилищен дом в Япония"}
{"url": "https://www.dnes.bg/notifikacii/2018/10/13/myj-zagina-pri-katastrofa-na-trakiia.390469", "text": "Мъж е загинал при катастрофа на автомагистрала \"Тракия\", съобщиха от ОД на МВР-Сливен за БТА.\r\nИнцидентът е станал днес преди обяд, като сигнал за него е подаден в полицията в 11.15 часа. \r\nКатастрофата е станала на 251 км в района на Нова Загора в посока Бургас.\r\nИзвършва се оглед на мястото, като движението не е било затваряно, но преминаването се извършва с повишено внимание.\r\n ", "date": "2018.10.13", "title": "Мъж загина при катастрофа на \"Тракия\""}
{"url": "https://www.dnes.bg/usa/2018/10/13/trymp-izbesnia-nakazanie-za-riiad-ako-ima-vina-za-hashogi.390472", "text": "Президентът на САЩ Доналд Тръмп допусна, че е възможно Саудитска Арабия да е отговорна за изчезването на журналиста Джамал Хашоги и каза, че ако това се окаже така, страната му ще наложи сурово наказание на кралството.\r\nВ същото време Тръмп потвърди, че изключва възможността за ограничаване на оръжейните продажби, предадоха Франс прес и Ройтерс, цитирани от БТА.\n\n\n\r\n\"Засега (саудитците) отричат (да са замесени) и го отричат енергично. Би ли могло да са те? Да\", каза Тръмп в интервю за Си Би Ес.\r\nАко действително се окаже, че Саудитска Арабия е отговорна, ще има сурово наказание, добави той.\r\nТръмп заяви, че случаят е особено важен, \"защото този човек е бил журналист\".\r\n                    \n                    \n                На въпрос за обмисляните варианти за реакция президентът на САЩ повтори позицията си, че не подкрепя идеята за ограничаване на продажбите на оръжие на Саудитска Арабия и не е склонен да отмени сключената сделка за продажба на оръжие за 110 милиарда долара на Саудитска Арабия.\r\n\"Ще ви дам пример - те поръчват военно оборудване. Всички по света искаха да получат тази поръчка. Искаше я Русия, искаше я Китай, искахме я ние. Ние я получихме, и то изцяло. Ще ви кажа какво не искам да направя. Не искам да навредя на заетостта в Боинг, Локхийд, Рейтиън. Не искам да загубя такава поръчка. Има и други начини за наказание\", заяви Тръмп.\r\n ", "date": "2018.10.13", "title": "Тръмп избесня: Наказание за Рияд ако има вина за Хашоги!"}
{"url": "https://www.dnes.bg/crime/2018/10/13/myj-na-35-g-zagina-pri-katastrofa-krai-sandanski.390486", "text": "Мъж на 35 години е загинал при катастрофа на пътя между село Лиляново и град Сандански. Това съобщиха от ОДМВР - Благоевград.\r\nПо първоначална информация инцидентът е станал около 13.30 часа днес на пътя между село Лиляново и град Сандански. \r\n35-годишният водач на лек автомобил „Шкода Фабия” се е движил към град Сандански. На десен завой е изгубил контрол над автомобила, излязъл е в дясно от пътното платно, ударил се е в крайпътен скат и се е преобърнал по таван.\r\nПри инцидента водачът на автомобила, който е от град Сандански, е починал на място.\r\n ", "date": "2018.10.13", "title": "Мъж на 35 г. загина при катастрофа край Сандански"}
{"url": "https://www.dnes.bg/notifikacii/2018/10/13/kanabis-oryjie-boepripasi-sa-izzeti-pri-operaciia-v-djerman.390457", "text": "Голямо количество канабис, незаконно оръжие, боеприпаси и взривни вещества са иззети при спецоперация на криминалисти от РУ- Дупница, съобщиха от МВР.\r\nПроцесуално-следствените действия са осъществени след период на наблюдение на нива с канабис в землището на с. Джерман и имот, собственост на 48-годишен местен жител.\r\nВ хода на предприетото претърсване, в новостроящата му къща в селото, криминалистите установили етаж, оборудван с въздухопроводи и лампи за отглеждане и сушене на канабис. В лекия автомобил, собственост на мъжа, са иззети найлонов плик с над 2 кг канабис и две ловни пушки, а от наблюдаваната нива - 20 растения канабис, достигнали височина около 1.80 м, от които зелената листна маса е 27.805 кг.\r\n                \n                Общото количество на открития канабис е 42.25 кг. Видът му е установен с полеви наркотест. \n\r\nВ хода на операцията криминалистите открили и специално изградени тайници, вкопани в земята, в които били укрити: два малокалибрени пистолета със заличени номера и 68 патрона за тях; две тротилови пресовки /по 400 г/; 21 капсулдетонатора. За обезвреждането им е оказано съдействие от екип на СОБТ.\n\r\n48-годишният мъж е задържан с полицейска заповед за 24 часа, уведомен е прокурор. По случая е образувано досъдебно производство, работата по което продължава под наблюдението на прокуратурата.", "date": "2018.10.13", "title": "Канабис, оръжие, боеприпаси са иззети при операция в Джерман "}
{"url": "https://www.dnes.bg/stranata/2018/10/13/na-ekobazar-v-gabrovo-petmez-ot-metla-pestil-bonboni.390449", "text": "Петмез от захарна метла, пестил /габровски специалитет от изсушени сини сливи/ и ръчно приготвени бонбони предлага днес пред музейната Дечкова къща базарът за домашно приготвени и екологично чисти храни \"Забравени традиции, живи вкусове\".\r\nОрганизатори на празника, посветен на Петковден, са три габровски читалища в кварталите Русевци, Падало и село Гарван. Това съобщи читалищният настоятел Маргарита Стоянова.\r\nГабровци и гостите на града ще опитат печена тиква, домашна лютеница, баница с разточени на ръка кори, курабийки, туршия, пчелен мед, двойно преварена ракия, орехи, градински подправки, люти чушки. Читалищните любителски състави са подготвили за празника богата програма от автентичен фолклор.\r\n                    \n                    \n                По обед пред Дечковата къща ще се извие Петковденско сгледно хоро. Организаторите обясниха, че в миналото на Петковденския пазар моми и ергени се хващали на хоро, за да се запознаят и да се харесат в името на бъдещо семейство и отглеждане на челяд.\r\nЧаст от продажбите на базара ще имат благотворителна цел - парична помощ за дете от Габрово, което страда от тежко заболяване и има нужда от операция.\r\nПо-късно през деня ще има фестивал на изкуствата под наслов \"Традицията е модерна\", ателиета за приложни и изящни изкуства, за народни и съвременни танци, среща разговор с историка Петър Тоцев, а вечерта ще бъде прожектиран филмът \"Дързостта да бъдеш пръв\" - разказ за личността и делото на габровския индустриалец Иван Хаджиберов.", "date": "2018.10.13", "title": "На екобазар в Габрово: Петмез от метла, пестил, бонбони"}
{"url": "https://www.dnes.bg/top-novini/2018/10/13/ubiistvoto-na-viki-iasno-oshte-v-sybota-trupyt-i-otkrit-kysno.390434", "text": "Двама души подминали мъртвата Виктория в събота. Това място - алеята край Дунав, е оживено, любимо на русенци,  казва кметът. Ако двамата, подминали тялото на жената, бяха  съобщили в МВР, щяха да хванат убиеца още в събота\", убеден е  Петър Петров, който се обажда на тел. 112 за намереното тяло  на 30-годишната жена.\r\nДва часа след убийството той намира трупа на Виктория, след като  вижда слушалките ѝ да се подават от храстите. Обажда се на тел. 112 в  14,18 ч. Оказва се, че преди него оттам  са минали двама души. Единият казва, че не е видял тялото на жената.  Другият обаче съзрял кръв и част от трупа. Пред МВР обяснил, че  помислил, че това е мъртво животно и не погледнал в детайли. Полицаите  не вярват на версията му, но и няма как да я опровергаят.\n\n\n\n\r\n                \n                “Аз се обадих малко след 14 часа, а от медиите разбрах, че убийството е  станало около 12 ч. За тези 2 часа не само двама са подминали трупа.  Сигурно и други е имало, но те не си признават”, смята Петров.\r\nКупена в петък вечерта в русенска чалготека дрога е сред ключовите улики, довели до разплитането на убийството на Виктория Маринова в Русе. Изнасилвачът ѝ Северин Надеждов я взема от дилър 12 часа преди престъплението.\n\r\n21-годишният младеж е в чалготеката в петък вечерта на рожден ден. Купонът тече в заведението в ромската махала “Селеметя”. Северин купува от наркотика, известен като кристали. Дилърът е приятел с младежа, двамата пият алкохол цяла нощ. В събота преди обед си тръгват заедно, след като купонът се е преместил от чалготеката в близка къща. Разделят се край реката - до входа на парка в града.\n\r\nЧасът е малко след 10,30 в събота, 6 октомври. По това време журналистката Виктория Маринова точно си тръгва от заведение, в което е пила кафе със свои приятелки. Младата жена е по спортен екип - ще тича в парка, за да се подготви за любителски маратон на следващия ден. Пали колата и я оставя до хотел “Рига”, след което се насочва към крайречната алея, дълга около 5 км. Маринова често тича там.\n\r\nНа това място бягат много хора, според полицията и друга жена тичала по това време, но не стигнала до края. Така Маринова останала единственият бегач, а Северин дебнел, макар да не се целел конкретно в нея. Красимиров започва да следи жената, става ясно от запис на камера.\r\nМъжът удря Виктория с лявата си ръка. При удара чупи носната й кухина и кръвта се стича право в гърлото на жената, става ясно от съдебномедицинската експертиза. Вероятно младата жена е опитала да вика, тъй като има следи, че е натискана по устата.\n\r\nЗаради запушената уста Виктория не успява да изплюе или изкашля кръвта, която запълва устата ѝ. Тя се дави в нея и умира от задушаване. Според експерти е почнала да вижда замъглено и тялото ѝ се е отпуснало в зверската хватка на изрода, който се е канел да я насили. Смята се, че тя дори не е разбрала за намеренията му да се гаври с нея.\r\nСеверин насилва два пъти жената и оставя генетичния си материал по нея. След това насилникът решава да задигне портфейла, мобилния телефон и ключовете на Виктория. Тогана разбира, че е умряла и побягва по обратния път на алеята, където се разминава с 4-ма души, а камерата отново го снима.\r\nИ двата записа са лоши, тъй като дървета пречат, а алеята се пада в далечината, разказва  Северин бяга, но камера снима как държи телефона на Виктория. Калъфът е семпъл - бежов, и е специфичен. Вижда се отлично на записа, който полицаи ще намерят по-късно. \n\r\nСеверин се прибира, захвърля дрехите си в дома си и се преоблича. Той признава на близките си за убийството, а те му казват да бяга в чужбина. Избира познатата му Германия и тръгва в неделя в 14 часа с приятел. \n\r\nПрез това време полицията проверява ДНК профилите на регистрираните за изнасилване, които не дават съвпадения. Затова полицаите се насочват към версията грабеж. Най-добрите криминалисти от Главна дирекция “Национална полиция” работят с колегите си от ОД на МВР - Русе. Екипът решава да разпитат дилърите на дрога, тъй като грабителите често са наркомани.\n\r\nТака попадат на дилъра на Северин. Той казва, че се е разделил с него на входа на парка, познава го по облеклото от записа от камерата, за който вече са съобщили четирима души, с които Северин се разминава при бягството си.\n\r\nТелефонът на момичето е забелязан на друг запис в ръцете му, а сложна експертиза от камерите в града пресъздава маршрута на нападателя. Местни хора носят видеа и така полицията стига до дома на убиеца.\n\r\nТам са намерени дънките му, по които има кръв. Експертиза доказва, че е на Виктория. От тях е свален и генетичен материал от Северин, който съвпада 100% с намерения по тялото на убитата жена. Това става, когато той вече е в чужбина. Теориите, че това е манипулация, означават, че 100 разследващи и експерти са сложили генетичен материал върху тялото на Виктория още в събота и са дали него за проба, което е абсурдно.\n\r\nРоднините признават в разпити, че младежът е тръгнал към Германия, а справка от Гранична полиция потвърждава, че е напуснал страната. Бързо се разбира, че Северин е в град Щаде при майка си и втория си баща. Германските власти са задействани и го задържат в 20 ч местно време.", "date": "2018.10.13", "title": "Убийството на Вики – ясно още в събота? Трупът й открит късно"}
{"url": "https://www.dnes.bg/cars/2018/10/13/po-visoki-danyci-za-kamioni-i-stari-motori-skokyt-do-133.390438", "text": "По-високи данъци ще се плащат за всички камиони и за старите мотоциклети от началото на 2019 г. Това предвиждат промени в данъчните закони, които са внесени от Министерски съвет в парламента. В момента за мотопеди и мотоциклети с мощност на двигателя до 74 kW (до 100 конски сили) и съответстващи на екологични категории “Евро 3” и “Евро 4” данъкът се плаща с 50% намаление. С промените отстъпката за моторите с категория “Евро 3” отпада, а за тези с “Евро 4” отстъпката става само 20%.\n\r\nПри камионите увеличението на данъка идва по две направление. В момента данъкът за товарните автомобили с технически допустима максимална маса между 3,5 тона и 12 тона се определя от общинските съвети в размер от 10 лв. до 30 лв. за всеки започнат тон товароносимост. С промените от 2019 г. данъкът ще се определя за всеки започнати 750 кг. Например в София данъкът в момента е 13 лв. за всеки започнат тон товароносимост. Така за камион от 10 тона налогът е 130 лв. Догодина за същия камион данъкът ще бъде 182 лв.\n\n\r\n                    \n                    \n                Моторите с двигатели до 74 kW и съответстващи на екологичните категории “Евро 3” и “Евро 4” ще бъдат с по-високи данъци от 2019 г. Моторите с двигатели до 74 kW и съответстващи на екологичните категории “Евро 3” и “Евро 4” ще бъдат с по-високи данъци от 2019 г., пише \"Труд\".\n\r\nДопълнително увеличение на данъка ще има за старите камиони и автобуси. В момента за автобусите, товарните автомобили, влекачите за ремарке и седловите влекачи с екологични категории “Евро 3” и “Евро 4”, данъкът се плаща с 40% намаление. От началото на 2019 г. за автобусите, камионите с максимална маса над 3,5 т, и влекачите с екологична категория “Евро 3” отстъпка няма да има, а за тези с “Евро 4” данъкът ще се плаща с намаление от 20%. Така в горния пример, ако камионът от 10 тона е с “Евро 3” след ползване на отстъпката данъкът сега е 78 лв. Догодина отстъпка за него няма да има и ще трябва да се плати пълният размер на налога от 182 лв. Това представлява увеличение на данъка със 133%.\n\r\nПо отношение на камионите над 3,5 тона и автобусите с “Евро 5” и “Евро 6” няма промяна в отстъпката като данъкът ще продължи да се плаща с 50% намаление. При мотоциклетите с двигатели до 74 kW и с категории “Евро 5” и “Евро 6” отстъпката на данъка също остава без промяна в размер на 60%. По отношение на най-старите камиони, автобуси и мотоциклети с категории “Евро 1” и “Евро 2”, както и досега отстъпки няма да се ползват.\n\r\nПромените се правят с мотива, че старите коли, камиони и автобуси замърсяват околната среда. Реалният ефект от промените обаче ще бъде сериозно нарастване на приходите на общините.\n\r\nОт 2019 г. значително ще бъдат увеличени и данъците на автомобилите до 3,5 тона, които са регистрирани като товарни. Това са както “баничарки” за зареждане на магазини с храна, така и луксозни джипове, регистрирани като товарни автомобили с категория N1. С промените тези автомобили ще се облагат като леки коли.\n\r\n В страната са регистрирани над 80 хил. мотопеди и близо 108 хил. мотоциклети без кош, сочат данните на КАТ към 1 октомври 2018 г. Така общият брой на превозните средства, които се придвижват на две гуми, е над 188,7 хил. Допълнително обаче в страната има и 1133 мотоциклети с кош, 205 мототриколки и доста бъгита. Така общият брой на превозните средства, които влизат в групата на моторите, е над 193 хил.\n\r\nВ топ 3 на най-разпространените мотоциклети и мотопеди у нас влизат Хонда (с 29 696 броя), Ямаха (25 615 броя) и Сузуки (с 15 237 броя). На четвърто място е Симсон с 12 125 мотопеда и 1866 мотоциклета. Но официални данни на екологичната им категория няма. Повечето мотори в страната обаче са стари. Например от всичките регистрирани мотори Ямаха, само 662 са на възраст до 5 години. Между 6 и 10 години са 1569 от тези мотори, а най-масови са над 20-годишните, които са 11 685 броя.", "date": "2018.10.13", "title": "По-високи данъци за камиони и стари мотори, скокът - до 133%"}
{"url": "https://www.dnes.bg/notifikacii/2018/10/13/osvobodeniiat-pastor-andriu-brynsyn-shte-poseti-beliia-dom.390439", "text": "Американският пастор Андрю Брънсън ще кацне днес със самолет във военна база край Вашингтон и вероятно ще посети Белия дом същия ден, заяви президентът на САЩ Доналд Тръмп, цитиран от Ройтерс.\r\n\"Много сме доволни, че той се връща сред нас\", каза Тръмп пред репортери. Президентът на САЩ имаше предвид освобождаването от турския съд на пастора Андрю Брънсън. \"Той преживя големи страдания\", добави Тръмп. Американският президент каза, че не е сключвано никакво споразумение с Турция за отмяна на американските санкции в замяна на освобождаването на Брънсън.\n\n\r\nБрънсън ще пристигне в Германия за медицински прегледи във военновъздушната база \"Рамщайн\", предаде ДПА. \r\nАдвокатът му Исмаил Джем Халавурт заяви пред турски медии на летище \"Аднан Мендерес\" в Измир, че пасторът е заминал със съпругата си Норин и ще остане в Германия два дни, преди да се завърне в САЩ. Говорител на Белия дом обаче каза, че Брънсън се очаква да пристигне във военновъздушната база \"Андрюс\" край Вашингтон днес по обед.\r\nСенатор Том Тилис, републиканец от родния щат на Брънсън Северна Каролина, каза пред \"Фокс нюз\", че Брънсън ще направи само кратка спирка в Германия.\r\n                \n                По-рано вчера турският съд отмени домашния арест и забраната за пътуване на пастора и сложи край на задържане, предизвикало дипломатическа криза с Вашингтон.\r\nСАЩ остават обезпокоени заради останалите задържани в Турция и на други места по света американски граждани, заяви Белият дом, цитиран от Ройтерс.\r\n\"Дълбоко сме обезпокоени от това, че други граждани продължават да са държани под стража в Турция и на други места по света, и призоваваме тези въпроси да бъдат решени по прозрачен и честен начин\", се казва в съобщение на американското президентство. (БТА)\r\n ", "date": "2018.10.13", "title": "Освободеният пастор Андрю Брънсън ще посети Белия дом"}
{"url": "https://www.dnes.bg/notifikacii/2018/10/13/16-dushi-zaginaha-ot-uragana-maikyl-v-sasht.390440", "text": "Броят на жертвите в САЩ от урагана Майкъл стана 16, съобщиха американските власти. Спасителните екипи започнаха да претърсват най-тежко засегнатите места във Флорида, а достъпът до тях е почти невъзможен заради опустошенията, предаде Ройтерс.\r\nОткрити са още трима загинали в Мариана, в окръг Джаксън, Флорида, съобщи на пресконференция местен шериф. \r\nОчаква се броят на загиналите да нарасне още, защото все още няма съобщения за загинали от крайбрежните населени места като Мексико Бийч, Порт Сейнт Джо и Панама (Флорида), които понесоха най-тежката част от бурята.\r\n\"Спасителите засега не могат да претърсят щателно там\", заяви представител на властите в щата Флорида.\r\nЕкипи се опитват да проправят път през отломките с булдозери и друга тежка техника, за да могат спасителите да претърсват развалините с кучета, а от въздуха в издирвателните дейности участват безпилотни летателни апарати и хеликоптери \"Блекхок\". \r\n                \n                Властите във Флорида обобщиха, че от идването на Майкъл по-рано през седмицата са спасили близо 200 души и са проверили 25 000 сгради. \r\nГубернаторът на Флорида Рик Скот отвори официалната си резиденция в Талахаси за служителите на щатската полиция, отиващи към най-тежко засегнатите райони от Майкъл.\r\nВ Северна Каролина разчистват щетите след урагана. Възстановява се електозахранването на 460 000 жилища и предприятия и се работи за отварянето на 360 пътни артерии, блокирани основно от дървета, отломки и стълбове. \r\nКомпанията \"Уолт Дисни\" ще дари 1 милион долара за ликвидиране на последствията от Майкъл. (БТА)", "date": "2018.10.13", "title": "16 души загинаха от урагана Майкъл в САЩ"}
{"url": "https://www.dnes.bg/notifikacii/2018/10/13/tir-blysna-pet-koli-na-jp-prelez-do-petrich-niama-raneni.390442", "text": "ТИР блъсна пет леки автомобила на жп прелез на изхода на Петрич. Пострадали хора няма.\r\nНанесени са материални щети, съобщи \"Фокус\". Движението в района било спряно.\r\nИнцидентът е станал около 02:00 часа след полунощ.\r\n ", "date": "2018.10.13", "title": "ТИР блъсна пет коли на жп прелез до Петрич, няма ранени"}
{"url": "https://www.dnes.bg/notifikacii/2018/10/13/facebook-prizna-hakerskata-ataka-zasegna-29-mln-akaunta.390436", "text": "Facebook призна за хакерска атака засегнала 29 милиона акаунта, разкрита преди две седмици, пише лондонският вестник Evening Standard.\r\nТова е първият път, когато социалната мрежа обяви броя на засегнатите акаунти, като Facebook заяви преди, че 50 милиона акаунти биха могли да бъдат засегнати.\r\nХакерите са достигнали до имена, адреси на електронната поща и телефонни номера на тези 29 милиона акаунта, твърди компанията.\r\nЗа 14 милиона от тях хакерите са получили още повече данни, като роден град, дата на раждане, последните 10 места, в които са били регистрирани, или 15 последни търсения.\r\nЕдин милион акаунта също са били засегнати, но хакерите не са получили никаква информация от тях.\r\nСъобщения ще бъдат изпратени до тези, които са били засегнати от атаката, заявиха от социалната мрежа. Това е най-големия пробив в сигурността в историята на компанията и изглежда е извършен от неназован нападател.\r\n ", "date": "2018.10.13", "title": "Facebook призна: Хакерската атака засегна 29 млн. акаунта"}
{"url": "https://www.dnes.bg/notifikacii/2018/10/13/pochina-11-godishnoto-blysnato-ot-piian-v-tyrnak.390437", "text": "Почина 11-годишното мичевце, което бе блъснато от пиян шофьор във врачанското село Търнак, съобщи чичото на детето Славчо Борисов. Водачът беше освободен от полицията по-малко от 24 часа след инцидента, което предизвика протести, съобщи Нова тв. Детето опитало да пресече улицата, когато върху него връхлетял автомобилът. Момичето изпадна в кома, а лекарите се бореха за живота му. 59-годишният шофьор е бил с 1,48 промила алкохол в кръвта. Въпреки молбата, която бащата на детето изказа в ефир и помоли шофьорът, предизвикал инцидента, да се погрижи по някакъв начин за пострадалото дете, той до момента не се е обадил, твърдят близки на момичето. Инцидентът стана на 2 октомври около 19:50 часа на кръстовище в селото, когато лек автомобил \"Нисан Х-Трейл\", управляван от 59-годишен мъж от София, блъсна момичето. По публикацията работи: Анисия Иванова ", "date": "2018.10.13", "title": "Почина 11-годишното, блъснато от пиян в Търнак"}
{"url": "https://www.dnes.bg/mish-mash/2018/10/13/receptata-dnes-oveseni-sladki-s-med-i-susamov-tahan.390369", "text": "Кой не обича домашни сладки? Те са много по-здравословни и вкусни от купешките. Ако имате свободно време през уикенда, пробвайте рецептата на Деси Киликчийска, която ще ви представим днес. Може да включите и децата.\n\r\nОвесените сладки с мед и сусамов тахан се правят бързо и много лесно. После изчезват за секунди, защото вкусът им е неустоим.\n\r\n2 яйца\r\n1 ч. ч. захар\r\n3 с. л. мед\r\n3 с. л. сусамов тахан\r\n1/3 ч. ч. зехтин\r\n1 бакпулвер\r\n1 ч. ч. овесени трици\r\n200 г фини овесени ядки\r\nванилия\n\r\n\n\r\nСмесете добре всички продукти без триците и ядките. Към тях добавете овесените ядки и трици. Оставете купата със сместа за около 30 минути в хладилника. След това извадете и с навлажнени ръце оформете топчета с големината на орех. Сплескайте ги леко и ги наредете в подходяща тавичка, в която предварително сте поставили хартия за печене. Не забравяйте да оставите разстояние между топчетата.\n                    \n                    \n                \r\nСладките се пекат 15-20 минути в загрята на 200 градуса фурна. После извадете тавата и я оставете да изстине.\n\r\n", "date": "2018.10.13", "title": "Рецептата DNES: Овесени сладки с мед и сусамов тахан"}
{"url": "https://www.dnes.bg/snimka-na-denia/2018/10/13/slynchevo-nad-cialata-strana-temperaturite-do-24-s.390441", "text": "Днес над по-голямата част от страната ще преобладава слънчево време, с по-значителна висока облачност над Западна и Централна България. Преди обяд на места в низините и около водните басейни ще има мъгла или ниска облачност.\r\nЩе духа слаб източен, в Източна България до умерен североизточен вятър. Максимални температури предимно между 19° и 24°, в София около 20°, сочи \r\nПо Черноморието, на места преди обяд ще има ниска облачност или мъгла, а след обяд ще бъде предимно слънчево. Ще духа до умерен североизточен вятър. Максимални температури на въздуха: 18°-20°. Температурата на морската вода е 19-20°. Вълнението на морето ще бъде 3-4 бала.\r\n                \n                В планините облачността ще е разкъсана. Ще духа умерен вятър от изток-североизток. Максималната температура на височина 1200 метра ще е около 13°, на 2000 метра - около 7°.\r\nАтмосферното налягане ще бъдe по-високо от средното за октомври и през деня слабо ще се понижи.", "date": "2018.10.13", "title": "Слънчево над цялата страна, температурите до 24°С"}
{"url": "https://www.dnes.bg/politika/2018/10/13/bylgariia-chlen-na-syveta-po-pravata-na-choveka-za-2019-2021.390443", "text": "България бе избрана за член на Съвета по правата на човека за 2019-2021, съобщи министър-председателят Бойко Борисов на официалния си профил във Facebook.\n\r\n\"180 страни-членки на ООН ни подкрепиха. Това е признание за последователната ни политика за защита на човешките права и изграждането на глобално толерантно общество\", написа премиерът в социалната мрежа.\r\nВ рамките на 73-та сесия на ОС на ООН в Ню Йорк страната ни бе избрана вчера за член на Съвета по правата на човека (СПЧ) за периода 2019-2021 г. 180 от общо 188 присъствали и гласували държави-членки на ООН ни подкрепиха.\r\nРезултатът на България е пети сред осемнадесетте страни -кандидатки за член на СПЧ и първи сред страните-кандидатки от ЕС, заедно с Италия, съобщиха от външното министерство.\n                    \n                    \n                \r\nЗа първи път България издига кандидатурата си за този орган. Избирането на страната ни за член на СПЧ е признание за активната ѝ политика в сферата на правата на човека на национално и глобално ниво. България е поела ангажимент да подпомага независимостта на структурите на ООН по правата на човека, както и да работи за защитата на правата на детето, равенството на жените и мъжете, правата на хората с увреждания, създаването на толерантни общества и др., отчитайки ангажиментите по изпълнение на Целите за устойчиво развитие 2030.\n\r\nСъветът по правата на човека (СПЧ) е междуправителствен орган в рамките на системата на ООН, отговарящ за насърчаването и защитата на правата на човека по света и за справяне със ситуации на нарушения в тази област. Съветът има правомощието да обсъжда всички тематични въпроси и ситуации на правата на човека, които изискват вниманието му през цялата година, както и да прави препоръки по тях. Органът заседава в Службата на ООН в Женева. В него участват 47 държави, които се избират от Общото събрание на ООН. При избора се взема предвид приноса на всеки кандидат за насърчаването и защитата на правата на човека, както и поетите от него доброволни ангажименти в тази сфера.", "date": "2018.10.13", "title": "България – член на Съвета по правата на човека за 2019-2021"}
{"url": "https://www.dnes.bg/notifikacii/2018/10/13/hlapeta-zadignaha-100-kebapcheta-kencheta-s-kola-che-i-biri.390435", "text": "Сто кебапчета и безалкохолни напитки задигнали три сити хлапета от павилион в Търговище. Кражбата е извършена от момчета на 13 и 11 години от близки села.\r\nДецата, които учели в града, се шлеяли безцелно в четвъртък. Към 15 часа стигнали до битака и видели павилион, чиито собственик бил отишъл за стока.\r\nСчупили стъкло на прозорец и се промъкнали, взели торбички и почнали да ги пълнят. Събрали 100 кебапчета, 60 кенчета с кола и енергийни напитки и още 18 бутилки безалкохолно. Изкушили се да се направят на големи и си взели и по една бира.\r\nДокато изнасяли торбите, били видяни от мъж, който почнал да вика по тях. Децата зарязали откраднатото в храсти и докато се чудат какво да правят дошли полицаи, разказва \"Труд\".\r\nМалките хукнали да бягат към автогарата, надявайки се да хванат автобус и да се покрият. Никое от децата не е посегнало от глад, били добре гледани и облечени.", "date": "2018.10.13", "title": "Хлапета задигнаха 100 кебапчета, кенчета с кола, че и бири "}
{"url": "https://www.dnes.bg/kino/2018/10/13/ustoichiva-li-e-liubovta-s-liubovnikyt.389957", "text": "Режисьорът Жан-Жак Ано (\"Мечката\", \"Седем години в Тибет\", \"Враг пред портата\") ни отвежда към Изтока с филма си по романа на Маргарит Дьорас \"Любовникът\".\r\nГодината е 1929. Мястото - Виетнам. 15-годишна французойка от беден произход се запознава с богат китайски бизнесмен. Любовта им пламва бързо, а Ано изследва до колко устойчива може да е тя при видимите класови различия и възрастова граница.\r\nАно майсторски отразява нрава на времето и обществените нагласи, които могат да повлияят на отношенията на главните му персонажи. Поверява ролите на Тони Леунг Чу Вай, Жан Марч, Арно Джованинети, Мелвил Пупo и Лиса Фолкнер.\r\n\"Любовникът\" печели награда \"Сезар\" за музика, номиниран е и за \"Оскар\". Филмът, както и романа имат и автобиографични елементи. Самата Дюрас е родена в Индокитай и напуска Сайгон на 18-годишна възраст, за да заживее в Париж. Авторката е позната у нас и с книги като \"Хирошима, моя любов\", \"Английската любовница\", Безсрамните\" и др.\n                    \n                    \n                \r\nГледайте \"Любовникът\" на 13 октомври от 23.15 часа по телевизия .", "date": "2018.10.13", "title": "Устойчива ли е любовта с \"Любовникът\""}
{"url": "https://www.dnes.bg/notifikacii/2018/10/13/8-alpinisti-zaginali-v-planinskiia-masiv-gurdja-v-nepal.390445", "text": "Най-малко осем алпинисти са загинали в планинския масив Гурджа в Непал, когато снежна буря разрушила лагера им, предаде Франс прес.\r\n\"Осем души, сред които членовете на южнокорейска експедиция, са загинали в западен Непал, изглежда заради снежна буря\", каза говорител на полицията и добави, че още един човек е изчезнал.\r\n ", "date": "2018.10.13", "title": "8 алпинисти загинали в планинския масив Гурджа в Непал"}
{"url": "https://www.dnes.bg/travel/2018/10/13/pishman-gidove-carevec-e-bylgarskiiat-zamyk-na-vampirite.390444", "text": "По 120 евро на ден от бакшиши може да изкарат екскурзоводите, които правят доброволни разходки на чужденци из София. В Бургас също броят бакшиши, след като разгледат забележителностите на морския град. Така ако на една разходка се съберат повече от 20 чужденци, екскурзоводът може да приключи тура с над 100 евро в джоба, сочи проверка на \"Монитор\". \n\r\nБезплатните обиколки в столицата се организират от неправителствена организация, както и от общинското предприятие \"Туризъм\". Екипът на сдружението разполага с 20 души. Те провеждат разходки всеки ден по три пъти на английски, включително и на националните празници. Сборният пункт е пред Съдебната палата.\r\nОтскоро Free Sofia Tour провежда три пъти в седмицата и турове на испански. Организацията предлага и тематични турове – комунистически, културен и алтернативен. В рамките на три часа чужденците научават историята на 45-годишния комунистически период у нас.\r\n                    \n                    \n                Турнето включва бившите щабове на Българската комунистическа партия, разузнавателната служба на тайната полиция, унищожения мавзолей, Паметника на Съветската армия, Националния дворец на културата и др. По време на пътешествието се разисква и теорията на комунизма, в която е включено какво е марксизъм-ленинизъм, както и плюсовете и минусите на периода и връзката между комунистическото управление и религията, индустрията, икономиката, културата и ежедневието на хората. Културният тур представлява опознаване на българските традиционни дрехи, танци, музика, храна, известни хора, празници, религия, език и историята на нашата гордост - розата. Ако екскурзиите на Free Sofia tour се организират всеки ден, то тези от общинското предприятие стават с предварително записване.\n\r\nПешеходната обиколка \"Опознай София – централна градска част“ включва 36 обекта и е като комплимент от общинските власти към жителите и гостите на града. От 2016 до края септември 2018 г. 5800 души са проявили интерес да опознаят столицата. Голям интерес към туровете тази година е имало от страна на еврочиновниците, посетили София заради българското председателство.\r\nНад 1000 делегати и придружаващи ги лица с интерес са се запознали с историята и културата на града. От Центъра за градска мобилност също се включват в лов на туристи, като пуснаха миналата година тридневна карта за градския транспорт на стойност 20 лв., с която може да се ползва намаление в кръчми, музеи и книжарници. От април в десет пункта за продажба на превозни средства са купени 150 такива карти.\r\nЧастни туристически гидове подбиват цената и изяждат хляба на  великотърновските екскурзоводи. За своите музейни обекти Регионалният  исторически музей разполага със свои екскурзоводи, като цената за  ползване на услугите им е 10 лв. за беседа на български език, 20 лв. с  превод и 30 лв. на чужд език. Цените са на започнат час.\r\nГоляма част от  чуждите организирани туристически групи обаче идват в старата столица  със самостоятелен екскурзовод, нает от туроператорската фирма. В някои  случаи, за да предизвикат интерес, тези частни гидове говорят, меко  казано, небивалици и глупости. Така в един от случаите Царевец бил  представен като българския \"замък на вампирите”, а в средновековната  църква \"Св. 40 мъченици” в подножието на крепостта според частния пишман  гид нощем излизали духовете на българските царе.\r\nДруг  учил-недоучил история, нает от туроператорска фирма, частен гид пък  разказвал на поверената му група, че цар Калоян убил не само латинския  император Балдуин Фландърски, защото кръшкал с жена му, а и самата  неверница. А трети техен колега обединил двата рода – на Асеневци и на  Шишмановци, като представил последния български цар Иван Шишман за  потомък на царете Асен и Петър.\r\nВероятно за да не изпаднат в комични  ситуации, някои от частните пишман гидове изобщо не си правят труда да  качват групите си на Царевец и да им изнасят беседи, а им показват  крепостта от първата порта, а след дежурните минута-две за снимки ги  събират и ги ориентират към сергиите със сувенири. Това, разбира се,  далеч не е безплатно. За ориентирането на чужденците към „правилните”  магазини гидовете получават \"дребни суми\" от техните собственици.\r\nДокато в София безплатните туристически турове са ежедневие, за бургазлии те са новост. Този вид услуга тръгва в Бургас за първи път през лятото на 2018 година. Зад инициативата стои неправителствената организация Burgas Free Tours и ентусиазмът на трима младежи. Две момчета, току-що завършили гимназия, и девойка, която все още е ученичка, са се заели в началото на сезона да организират безплатни разходки. Партнират си с общинския туристически център, който рекламира туровете пред туристите.\r\n\"Принципът е, че туристите не заплащат пари, ние ги развеждаме из града и изнасяме лекция на английски език. В края на разходката тези, които са останали доволни, оставят бакшиш. Но това е доброволно\", казаха младите екскурзоводи. Безплатните турове се провеждат всеки ден само в рамките на града и основно в централната част на Бургас, а сборният пункт е пред Часовника, до общината.\n\r\nБезплатните туристически обиколки на Варна се провеждат в партньорство със Съюза на екскурзоводите в България, като за целта в началото на сезона се изготвя график за провеждането им, разказа Тихомир Патарински, ръководител \"Туристически информационен център“ при община Варна. Обиколките и беседите се водят от 10 лицензирани екскурзоводи. Седмично се организират по 4 обиколки. Графикът е вторник, сряда, петък и събота, като периодът на провеждане е от началото на май до края на септември.\n\r\nТази година безплатните пешеходни обиколки се организират за 5-о поредно лято. С всеки изминал сезон интересът към тях нараства. Типично за този тип туристи е, че са доста любознателни и за кратко време желаят да се възползват от повече услуги и да видят колкото се може повече забележителности. Именно затова и този пешеходен тур е насочен точно към този сегмент. През 2016 г. в обиколките се включиха общо 724-ма души. През 2017 – 760 туристи, а през настоящата 2018-а те бяха 1434-ма. Най-много туристи са участвали от Великобритания - 11%, Русия - 10%, Германия - 9,8%, България - 9,6%, Полша, Финландия и др. Една от причините за големия ръст е, че тази година броят на обиколките беше увеличен с близо 30%.", "date": "2018.10.13", "title": "Пишман гидове: Царевец е българският \"замък на вампирите\""}
{"url": "https://www.dnes.bg/obshtestvo/2018/10/13/bivshiiat-myj-na-viktoriia-ne-tyrsete-myst-vreme-e-za-promiana.390446", "text": "Искам този народ да се промени, този народ да спре да мисли за наказания, да спре да мисли за проблемите, да спре да се оплаква, да мрънка. Това каза в ефира на bTV Свилен Максимов, бивш съпруг на зверски убитата русенска журналистка Виктория Маринова и баща на детето й.\r\n\"Предпочитам да мисля за бъдещето, както трябва да направя, за да продължим това, което Виктория започна. За мен това е най-важното в момента\", призна той. По думите му журналистката бързо е показала в кариерата си, че се интересува от социалните теми и от проблемите на хората в затруднено положение, особено на децата.\n\n\n\n\n\r\n\"Детектор\", предаването, от което Виктория Маринова води само едно издание, пък е било създадено с цел да се даде гласност на важните теми, за които не се говори достатъчно.\r\n                    \n                    \n                \"Това е несправедливост, която няма как да бъде поправена, ако всички хора не научат това нещо – и не само да стоят пред телевизора и да гледат, но и да направят нещо по въпроса\", подчерта Свилен Максимов.\r\nВ тази връзка той призова да не търсим мъст: \"Мотористите са хора с изключително свободен дух, със санкции няма да ги уплашите. Те по душа са добри хора и ако им обясните, че такива показности и походи в махалите ще доведат само до напрежение, до допълнително насилие, аз съм сигурен, че тези хора ще разберат\".\n\r\nСпоред Свилен вариантите в момента пред нашето общество са два: \"Да продължим да мрънкаме, да искаме наказание, да правим походи в махалите, да страдат други хора, които нямат нищо общо и да гледаме как да навредим или да погледнем нещата от един друг ъгъл – че моментът за промяна е дошъл. Не е важно какво ти се случва, важно е как ти го приемаш, как реагираш на това. В този смисъл аз бих искал да направя каквото зависи от мен, за да тръгнат нещата и да се оправят\".\n\r\nТой призна, че не иска да мисли за арестувания за убийството Северин Красимиров. Не вижда как извиненията на близките му ще върнат Виктория, но и не вижда кое наказание ще има такъв ефект: \"Той е някакъв изверг, аз в момента го мразя страшно много, но от друга страна дори и да го убием с камъни, да го обесим, това няма да ни върне Виктория\".\r\n\"Съдиите, ако са морални хора, нямат нужда от моите указания, те знаят какво да правят\", допълни бившият съпруг на убитата. ", "date": "2018.10.13", "title": "Бившият мъж на Виктория: Не търсете мъст, време е за промяна!"}
{"url": "https://www.dnes.bg/notifikacii/2018/10/13/zaradi-chumata-franciia-s-ograda-po-granicata-s-belgiia.390447", "text": "Френските власти ще издигнат ограда по част от границата с Белгия през почивните дни, за да предотвратят разпространение на африканска чума по свинете чрез дивите свине, предаде Ройтерс.\r\nФранция е под тревога за африканска чума по свинете, откакто миналия месец белгийските власти регистрираха вируса сред диви прасета на няколко километра от френската граница.\r\nБелгийските власти решиха да избият няколко хиляди прасета в своята заразена зона, за да не допуснат заболяването да стигне до фермите, но така или иначе Белгия е изправена пред ембарго върху износа за страни като Китай и Южна Корея. Китай също се бори с епидемия от чума по свинете.\r\nФренските власти забраниха лова и други дейности в граничната зона, а префектурата Мьорт е Мозел ще започне днес да изгражда оградата, заявиха неин представител и местните ловци.\r\n                \n                Оградата ще покрие част от границата, а по пътища и други места, които не могат да бъдат отцепени с ограда, ще се прилага третиране с репелентни продукти (препарати, отблъскващи дивите свине), заяви ръководителят на местната ловна асоциация. Очаква се изграждането на оградата да отнеме около седмица, добави той.\r\nМьорт е Мозел е един от няколко региона, влизащи в зоната за наблюдение, която френските власти обособиха в района на границата.\r\nФренското министерство на земеделието обаче заяви, че подробностите около оградата все още не са доуточнени.\r\nТо очаква заключенията на анализ за приложимостта на мерките, които ще излязат в следващите дни, и иска да съгласува действията си с белгийските власти и ЕС, заяви представител на ведомството.\r\nСлед растящ брой случаи в Източна Европа западноевропейските страни се опитват да предотвратят разпространението на болестта, която е силно заразна за прасетата, но е безвредна за хората, отбелязва Ройтерс.\r\nВ Белгия през последния месец болестта е унищожила десетки диви свине в района на границата с Франция.\r\nВчера Китай обяви нова епидемия от африканска чума по свинете. (БТА)\r\n ", "date": "2018.10.13", "title": "Заради чумата: Франция с ограда по границата с Белгия"}
{"url": "https://www.dnes.bg/notifikacii/2018/10/13/minaha-godini-kak-da-imate-jelanata-figura-sled-40.390404", "text": "С напредването на възрастта метаболизмът се забавя и загубата на тегло става все по-трудна. Ако наближавате 40 или вече сте в тази златна възраст, със сигурност желаете да поддържате добро тегло и привлекателна фигура. Няма жена, която да не иска да има плоско и секси коремче.\r\nКак да го постигнете след 40-годишна възраст?\r\nНай-напред изключете от менюто си бялата захар и сладкишите или сведете консумацията им до минимум. Ето и още няколко съвета.\r\n\r\nВъглехидратите са важна част от здравословното хранене, тъй като ни осигуряват енергия. Важно е обаче какъв вид точно консумираме. Тайната е във висококачествените въглехидрати, които се усвояват бавно и не предизвикват покачване на нивата на кръвната захар. Полезни въглехидрати са кафявият ориз, сладки картофи, бобови растения, нахут.\r\n                \n                \r\nАко искате да сте в добра форма и да имате плоско коремче и след 40-годишна възраст, елиминирайте подсладените напитки, като кола, студени чайове, сокове от кутия, диетични напитки. Може да са ви любими и да сте свикнали да ги консумирате, но те са едни от причинителите на коремчетата.\r\n\r\n ", "date": "2018.10.13", "title": "Минаха години... Как да имате желаната фигура след 40?"}
{"url": "https://www.dnes.bg/stranata/2018/10/13/katunica-na-referendum-za-dobiv-na-inertni-materiali.390448", "text": "С доста добро темпо, в 7.00 часа в село Катуница, община Садово, започна гласуването в местния референдум \"за\" или \"против\" добиването на инертни материали край селото. Това каза за БТА кметът на селото Красимир Юруков.\r\nТой уточни, че избирателите гласуват в три секции, които са отворени в местното училище, в читалището и в кметството.\r\nПраво на глас в садовското село имат около 1600 души. Допитването се организира с решение на Общински съвет - Садово по повод решение на Министерския съвет, с което се предоставя концесия за експлоатиране на кариера за баластра на терен 235 дка в местността \"Кацара\".\r\nЮруков добави, че теренът, определен за концесия не е воден обект, а земеделска земя, в която, според него, вече незаконно е добивана баластра за филц и пясък.\r\n                    \n                    \n                Жителите на село Катуница ще трябва да кажат мнението си и за това, дали кметството в селото и общинската администрация могат да издават разрешителни и за изграждане на сгради и поставяне на преместваеми обекти във връзка с концесия за това. За да бъде зачетено допитването ще трябва да гласуват минимум 40 на сто от имащите право на глас.", "date": "2018.10.13", "title": "Катуница на референдум за добив на инертни материали "}
{"url": "https://www.dnes.bg/politika/2018/10/13/djambazki-niamam-opaseniia-che-op-shte-se-razpadnat.390452", "text": "Нямам опасения, че коалицията Обединени патриоти ще се разпадне, каза днес във Варна пред журналисти евродепутатът Ангел Джамбазки по повод срещата между лидерите на партиите Атака и Презареди БГ - Волен Сидеров и Николай Бареков.\r\nПо думите му в коалицията са били запознати предварително с предстоящите разговори.\n\r\nРешението как ще се явяваме на предстоящите евроизбори ще бъде взето във формат \"Обединени патриоти\", каза Джамбазки.\r\nТой припомни, че обединението в коалиция е постигнато много трудно и допълни, че към нея не трябва да бъдат привличани всякакъв тип формации. Конкретно за партията на Николай Бареков позицията на Джамбазки беше, че мястото й не е в Обединени патриоти.\r\n                    \n                    \n                Големият въпрос за българското общество е разрешаването на проблема с гетата на ромите, тяхната изолация и поведение, допълни Джамбазки, цитиран от БТА.\r\nПо думите му най-важното е в страната ни да бъде наложено правилото, че законите са за всички и правосъдието е еднакво за всеки гражданин. Евродепутатът каза още, че представители на Обединени патриоти са започнали проучване за възможността в законодателството да бъде върнат принудителният труд като мярка за превъзпитание.\r\nЕвродепутатът Ангел Джамбазки е във Варна за приемна с граждани.\r\n ", "date": "2018.10.13", "title": "Джамбазки: Нямам опасения, че ОП ще се разпаднат!"}
{"url": "https://www.dnes.bg/notifikacii/2018/10/13/izrael-spira-dostavkite-na-gorivo-za-ivicata-gaza.390454", "text": "Израелският министър на отбраната Авигдор Либерман нареди незабавно да се прекратят доставките на гориво за ивицата Газа заради размириците и нападенията над израелски войници при границата на палестинския анклав с Израел, предадоха Франс прес и ТАСС.\r\n\"Израел няма да търпи ситуации, когато от една страна в ивицата Газа влизат цистерни с гориво, а от друга има прояви на насилие над израелски граждани и войници\", се казва в изявление на министерството на отбраната.\r\nВ него се съобщава също, че вчера сутринта в ивицата Газа са били допуснати четири цистерни с гориво, след което там са започнали \"сериозни размирици, чиито участници са хвърляли взривни устройства и коктейли \"Молотов\" по израелски войници и са направили опит да пробият границата\" с Израел.\r\n                \n                Ивицата Газа е под израелска блокада повече от десет години и условията на живот на населението й непрекъснато се влошават. ООН бе посредник за влязло в сила тази седмица споразумение за доставки на гориво за производство на електроенергия в анклава. (БТА)", "date": "2018.10.13", "title": "Израел спира доставките на гориво за ивицата Газа"}
{"url": "https://www.dnes.bg/obshtestvo/2018/10/13/sled-smyrt-na-novorodeno-proverki-vyv-vidinskata-bolnica.390453", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Институциите във Видин започват проверка във видинската болница след репортаж на Bulgaria ON AIR за смъртта на бебе, ден след изписването му от лечебното заведение.\r\nОсвен от Здравната каса и от прокуратурата, днес вътрешна проверка беше разпоредена и от директора на видинската болница.\n\r\nМистерията около смъртта на бебето на Кремена скандализира обществото и предизвика намесата на няколко институции.\r\nСлучаят предизвика широк обществен дебат, а много майки разказваха през целия ден какво са преживяли по време на родилния процес.\r\n ", "date": "2018.10.13", "title": "След смърт на новородено - проверки във видинската болница"}
{"url": "https://www.dnes.bg/balkani/2018/10/13/avtobus-plamna-sled-udar-v-kamion-krai-kavala-11-jertvi.390456", "text": "Гръцката полиция съобщи, че е открила телата на 11 души - предполагаеми мигранти, които катастрофирали в Северна Гърция, предаде Асошиейтед прес.\r\nСпоред полицията пътно-транспортното произшествие е станало след 5 ч. днес сутринта близо до град Кавала.\r\nАвтомобилът с предполагаемите мигранти пътувал към Солун, но се ударил с камион, движещ се в обратната посока, и избухнал в пламъци. Всички пътници в автомобила са загинали. Шофьорът на камиона е ранен и е приет в болница в Северна Гърция.\r\nПрез последните месеци се наблюдава увеличение на броя на мигрантите, които прекосяват нелегално турско-гръцката граница. Много от тях отиват в Солун, където се насочват към полицията, за да бъдат регистрирани и да потърсят убежище.\r\n ", "date": "2018.10.13", "title": "Автобус пламна след удар в камион край Кавала, 11 жертви"}
{"url": "https://www.dnes.bg/sofia/2018/10/13/prodavat-na-tyrg-kyshtata-na-peio-iavorov-v-stolicata.390455", "text": "Къщата-музей на поета и революционер Пейо Яворов се продава от частен  съдебен изпълнител. Това показва справка на сайта на Камарата на  частните съдебни изпълнители. Имотът, намиращ се на бул. \"Раковски\" №  136, е оценен на 1 628 758 лева. Обявата за търга е публикувана на 11  октомври 2018 г. Търгът трябва да приключи на 16 ноември 2018 г.\n\r\n В къщата на бул. \"Раковски\" № 136 от ноември 1912 г. до трагичната нощ  на 30 ноември 1913 г. живеят Пейо Яворов и Лора Каравелова. От 1963 г.  къщата става музей, съхраняващ ценни сбирки от ръкописи,  оригинални фотографии, личната библиотека на поета, първите му издания с  автографи, оръжейната му колекция.\r\nВ него се съхраняват лични вещи на Пейо Яворов, Мина  Тодорова, и Лора Каравелова, живописни платна, графични листове и  произведения на пластичното изкуство от бележити български творци.\n                    \n                    \n                \r\n\"Няма такова място в София, което да пази по този начин паметта на Яворов”, каза уредникът на къщата-музей Иво Милтенов пред bTV.\n\r\nДомът е паметник на културата, но в момента е частна собственост. През 2015 г. я придобива Васил Панчев. Оказва се, че я наследява със задължения, защото имотът е ипотекиран няколко пъти от предишните собственици.\n\r\n\"Ние нямахме представа, че има задължения по имота. Останахме с впечатлението, че имотът е изплатен напълно. Впоследствие се оказа, че не сме знаели всичко по отношение на този кредит”, посочи Васил Панчев, управител на фирмата-собственик.\n\r\nВследствие на необслужване на кредита, са се натрупали лихви. \n\r\n\"При нас дойде взискател по делото, който представи изпълнителен лист в оригинал. Собственикът е заложил този имот на юридическо лице за обезпечаване на отпуснат заем. Доколкото ми е известно това е втора подред ипотека. Преди това е имало още една, която е заличена”, заяви помощник-частният съдебен изпълнител Валентин Василев.\n\r\nВзискателят по кредита е Володя Лозанов. Той е и бивш управител на дружеството, което е стопанисвало имота. Той каза, че няма претенции към имота.\n\r\nАко никой не се яви да купи имота по процедура, ние в едномесечен срок няма да извършваме нищо по делото. Ако получим молба в този срок от взискателя по делото, ще насрочим нова публична продан при цена 90% от обявената цена. До приключване на публичната продажба длъжникът може да погаси задължението си по всяко едно време.\n\r\nНовината изненада музея, но въпреки това оттам не се притесняват за бъдещето на сградата. Търгът ще приключи на 16 ноември.", "date": "2018.10.13", "title": "Продават на търг къщата на Пейо Яворов в столицата"}
{"url": "https://www.dnes.bg/zvezdi/2018/10/13/brakyt-na-bradli-kupyr-i-irina-sheik-zaskyrca-izhodyt.390371", "text": "Брадли Купър и Ирина Шейк изглежда имат сериозни проблеми във връзката си. Преди дни папараци на PageSix ги уловиха на вечеря в Тайм Уорнър Център, където според очевидци двамата почти не си разменили дума и се гледали кисело цялата вечер. Източник разкри пред медията, че това не е било моментно състояние, а светската двойка има по-сериозни драми,.\n\r\n\"Двамата са се отчуждили и това е така от месеци. Брадли най-накрая е трезвен и се е фокусирал върху кариерата си, а Ирина иска постоянно да излиза. Тя дори замина сама за Ибиса, за да купонясва с фотографите Мерт Алас и Маркус Пиджът\", коментира източник пред медията.\n                    \n                    \n                \r\nДокато Шейк използвала всяка възможност за парти и публичност, Брадли бил на съвсем друга вълна.\n\r\n\"Той мрази да се показва в пресата и не харесва образът, който медиите са му изградили. Много се дразни и избягва да отговаря на лични въпроси\", разкри близък до звездата.\r\n\r\n ", "date": "2018.10.13", "title": "Бракът на Брадли Купър и Ирина Шейк заскърца. Изходът?"}
