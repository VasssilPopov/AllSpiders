{"url": "https://www.dnes.bg/notifikacii/2019/03/01/istoriiata-na-horista-i-deteto-momchetata-tormozeni-ot-kardinal-pel.403391", "text": "\"Не искам повече да съм в хора!”, заявило от нищото Детето. То било наясно, че семейството му не може да си позволи да плаща таксите за училището, но въпреки това било убедено, че трябва да напусне.\n\r\n\"Ще си помислим. И без това не можем да направим нищо до края на годината“, заявила майка му. Тя била бясна. Цените за \"Свети Кевин\" били астрономически, а образованието – чудесна възможност за сина им. Семейството не искало Детето да изпусне такава възможност, само защото се уморило от това да ходи на хор.\n\n\n\r\nНо момчето не било единственото, което искало да напусне хора. Диригентът също искал да го изгони, защото забелязал, че Детето подгъва краищата на нотните листове, кашля докато пее, държи се \"разрушително“, гласът му става все по-лош и по-лош.\n                \n                \r\nПодобно на своя приятел Хориста, и Детето е преместено в друго католическо училище. Двете момчета, които прекарвали толкова много време заедно, вече почти не се виждали. Семействата им забелязват поне едно общо нещо между тях – и двамата вече не са същите деца, които така ентусиазирано започнали да учат в \"Свети Кевин“.\n\r\nСега Мери живее сама. Толкова дълго се опитвала да спаси сина си, ала не успяла. Отишъл си преди нея, а тя трябвало да преживее факта, че ще готви вечеря за един. Години наред се чудила какво точно се е случило с детето й, докато не се появил неговият приятел Детето и не й разказал...\n\r\nНа 13 години Хориста пеел Алилуя, а на 14 вече бил здраво пристрастен към хероина. Спрял да говори с приятелите си. Затворил се в свой собствен свят. Мери трябвало да го води от клиника в клиника, без да разбира, защо детето й е в такова състояние. От време на време Хориста се сблъсквал със своя стар приятел от хора и след това казвал на майка си: \"И на него му е трудно“, но това не означавало нищо за Мери.\n\r\nАферата между Хориста и наркотиците продължила 15 години. Той така и не си намерил работа, не изградил кариера. Живеел при майка си, която не можела да си обясни, защо още не го е \"изритала\". Отговорът бил прост – ако тя не се грижи за него, нямало кой друг.\n\r\nХориста умира през 2014 г. на 30 години. На всички свои близки тя казва, че е било катастрофа. Истината е, че мъжът си отива от свръхдоза хероин. Всичко, което е останало след него е профил във Facebook и снимка, на която не се усмихва.\n\r\nВ деня на погребението идва и Детето. Двамата с Мери се сближават и в следващите дни често се виждат. Говорят си за нещата от живота, а вече мъжът не пропуска да я прегърне и да я целуне по бузата.\n\r\nМалко след кремацията, Мери получава обаждане от детектив, който споменава нещо за \"сексуален тормоз“. Първоначално тя си мисли, че искат да \"лепнат престъпление\" на мъртвия й син. Ала полицаят задава още веднъж въпроса си - \"Бил ли е синът ви жертва на сексуален тормоз?“\n\r\nМери остава стъписана. Хориста никога не й е споделял подобно нещо. Нито на баща си.\n\r\nСлед обаждането при нея отива Детето. Тя го моли да й разкаже какво се е случило, ако това, разбира се, не го разстройва.\n\r\n\"Не, не... Питай ме“, отговаря Детето.\n\r\n\"Бил ли е синът ми жертва на сексуален тормоз?“, пита майката. Отговорът е положителен. Виновникът – Джордж Пел.\n\r\nМъжът й разказва всичко – как двамата с Хориста си играли в задната стая на катедралата, когато кардиналът влязъл. Дал им да пийнат, след това заключил вратата и ги принудил да правят орален секс с него. Толкова години обаче не проговорили, защото ги било срам от това, което им се е случило, макар и да не били виновни.\n\r\nДетето все пак успяло да вземе живота си в ръце. Завършил университет, имал прекрасна жена до себе си, много приятели. След погребението на Хориста обаче се пречупил – дори семейството му се притеснило за него. Той не можел повече да държи това в себе си.\n\r\nБлагодарение на него Джордж Пел е арестуван. Проговаря пред медиите не защото има желание да говори по телевизията, а защото иска справедливост за себе си и своя приятел.\n\r\nДетето помага на Мери да разбере какво се е случило със сина й. Защо от ентусиазирано момче в хора, той се е превърнал в наркоман на 14 години и така и не се отървал от вредния навик.\n\r\n\"Тези хора... те съсипват животи. - казва Мери през сълзи. - Не трябваше да загубя сина си така. Никой не заслужава подобно нещо. Това е нещо, с което трябва да живея и то ме убива малко по малко всеки ден.“\r\n ", "date": "2019.03.01", "title": "Историята на Хориста и Детето - момчетата, тормозени от кардинал Пел"}
{"url": "https://www.dnes.bg/akoshtete-vqrvaite/2019/03/01/kakvo-simvolizira-cvetyt-na-rozite.403094", "text": "Всяко момиче обича да получава букет от рози за специалните празници, а и дори без повод. Това е мил жест, може да развесели дамата, а и е проява на внимание и уважение. Ето какво значи, когато някой ви подари определен цвят рози.\r\nЧервени\r\n \r\nТе са вечна класика! Червените рози определено говорят за любов, романтика, страст. Ако ги подарите на партньора, показва, че наистина смятате нещата за сериозни, че връзката се развива и че сте влюбени. Те намекват и че смятате половинката за много красива - изящна като тях.\r\n \r\nРозови\r\n \r\nТе са по-нежни. Обикновено се подаряват в началото на връзката и показват, че се възхищавате на половинката, че я харесвате, че сте благодарен, че сте се запознали и сте радостен край нея. Елегантни са, показват, че мислите момичето за сладко и мило.\r\n \r\nЖълти\r\n \r\nТози цвят издава жизнерадостност. Сякаш носи светлина и радост. Жълтите рози се подаряват най-вече на добри приятели, когато искате да покажете, че се радвате, че имате такива хора в живота си и всеки миг с тях е забавен.\r\n \r\n\r\n \r\n ", "date": "2019.03.01", "title": "Какво символизира цветът на розите?"}
{"url": "https://www.dnes.bg/stranata/2019/03/01/mvr-sofiia-puska-dopylnitelni-ekipi-za-praznicite.403486", "text": "Допълнителни екипи на МВР-София ще подпомагат трафика по основните пътни артерии през предстоящите почивни дни. Заради очаквания интензивен трафик е изготвен план и създадена организация за регулиране, подпомагане и контрол на движението по автомагистралите и главните пътища на територията, обслужвана от Областната дирекция на МВР в София, съобщиха от МВР.\n\r\nДнес, за времето от 16 до 20 часа, влиза в сила забраната за движение на товарни автомобили над 12 тона. Същата мярка е предвидена и за последния почивен ден - 4 март, за времето от 14 до 20 часа.\n\r\nПоради продължаващи ремонти движението в тунел \"Витиня\" на АМ \"Хемус\" се осъществява двупосочно в едната тръба.\n                    \n                    \n                \r\nВ тази връзка максимален брой полицейски екипи ще подпомагат движението и ще следят за недопускане на автомобилни колони в участъците с въведена временна организация на движението. Наред с това ще се извършва строг контрол над водачите на МПС, неспазващи ЗДвП и неизпълняващи разпорежданията на контролните органи, както и недопускане на движение на МПС в лентата за аварийно спиране на автомагистралите.  \n\r\nОбръщаме внимание на водачите, че санкцията за движение в аварийната лента при първо нарушение е в размер на 1000 лева и 3 месеца лишаване от правоуправление спрямо водача.\n\r\nСанкцията за нарушаване на забраната за движение на МПС над 12 тона е в размер на 300 лева и 1 месец лишаване от правоуправление спрямо водача и спиране на МПС от движение за 1 месец спрямо собственика.\n\r\nСлужителите, работещи по контрол на пътното движение, ще бъдат ангажирани приоритетно към подпомагане и регулиране на движението, контрол на водачите с рисково поведение /неправилно изпреварване, неправилни маневри, отнемане на предимство/, както и на водачите с опасно и демонстративно управление без необходимата дистанция, които извършват рискови маневри, изпреварване или преминаване от една лента в друга, създавайки непосредствена опасност за останалите участници в движението. Засилен ще е контролът и по отношение спазването на скоростните режими, управлението на МПС след употреба на алкохол и от неправоспособни водачи.  \n\r\nОДМВР - София информира, че ще бъде прилагана нулева толерантност към всички нарушители. Водачите, които с рисковото си поведение на пътя застрашават своята безопасност и тази на останалите участници в движението, ще бъдат санкционирани с цялата строгост на закона!", "date": "2019.03.01", "title": "МВР София пуска допълнителни екипи за празниците"}
{"url": "https://www.dnes.bg/notifikacii/2019/03/01/tainite-na-leda-klimatichnite-promeni-unishtojavat-drevni-gradove.403270", "text": "Глобалното затопляне е нож с две остриета за археолозите в Норвегия. Тяхната работа обаче се различава от тази на останалите търсачи на антики – те не трябва да копаят, а просто да изчакат леда от глетчерите да се разтопи.\r\nОт топлото лято на 2006 г. близо 3000 артефакта са се появили в района на Оплан. Сред тях са туника от Желязната епоха, стрела на 1500 години и обувка на 3400 години.\r\nТяхното откриване, документиране и прибиране в музеите става благодарение на програмата \"Тайните на леда“. Доброволците към нея просто обикалят местата, където леда се топи и прибират нещата, които някога са били изгубени там.\r\nС повишаването на температурите заради глобалното затопляне се отваря и повече работа за археолозите, които откриват все по-впечатляващи неща. Но бързото превръщане на леда във вода представлява и опасност, защото голяма част от антиките могат да попаднат в морето и никога повече да не бъдат открити.\r\n                \n                \"Глетчерите се топят страшно бързо заради повишаващите се температури, по-малкото сняг и повечето дъжд. По този начин те разкриват артефакти, които са били на безопасно място под леда в продължение на векове и дори хилядолетия“, обяснява Вибке Мартенс, археолог от местния културен институт.\r\n\"Веднага щом предметите са изложени на кислород и слънчева светлина, те започват да се разпадат“, допълва тя.  Това е другият проблем, пред който са изправени археолозите заради бързото топене на леда. Те не могат да насмогнат да прибират новите находки и те постепенно изчезват.\r\n\"С бързото топене на глетчерите се топи и нашата история“, казва Ларс Пило, директор на организацията \"Тайните на леда“. \r\nСпоред него, най-голямата им цел е да открият още една \"ледена мумия“ подобна на тази от Алпите, открита през 1991 година. Ала не е сигурен колко  ще може да издържи един такъв артефакт под лъчите на слънцето. За това в музея археолозите държат спешен \"комплект за ледена мумия“, който да се използва за транспортиране на евентуално тяло.\r\nРаботата на експертите ще продължи, докато все още има лед. Но прогнозите не са никак позитивни. Проучвания показват, че е възможно той да изчезне напълно до края на десетилетието.\r\n\"Ситуацията е наистина притеснителна. Постоянно губим поне по 100 артефакта на година в Норвегия. Изчезват цели градове. Не можем да позволим на такава голяма част от историята да държавата ни да изчезне“, обяснява Пило.\r\nПодобна е ситуацията на Северния полярен кръг. Някога той е бил перфектното място за съхранение на древни артефакти, но през последните години температурите там се покачват два пъти по-бързо от тези в останалата част на света.\r\nПрез 2018 година, проучване показва, че там има запазени близо 180 хил. градове с църкви, гробища и рибарски селища, като най-старият е от Каменната епоха. По-голямата част от тях са заплашени от разрушение.\r\nНяколко археологически града в Аляска вече са напълно заличени заради честите бури и покачването на морското равнище.", "date": "2019.03.01", "title": "Тайните на леда: Климатичните промени унищожават древни градове"}
{"url": "https://www.dnes.bg/balkani/2019/03/01/misleh-che-ot-balkona-pada-praneto-ot-prostora-a-to-decata.403453", "text": "\"Мислех, че от балкона пада простряното пране, а то – падаха децата. Малкия последен го хвърли. Всичко беше пълно с кръв. Когато видях, че всички са живи, взех най-малкия (той бил паднал върху останалите деца), сложих го на земята и го покрих с одеяло, защото беше студено. Децата през цялото време плачеха и хълцаха. Момиченцата бяха ранени. На едното окото му беше черно, като че някой го беше ударил с юмрук. Днес за първи път заплаках, откакто почина жена ми“.\r\nТова разказа през сълзи 85-годишният Бернардо Маричевич, собственик на къщата на хърватския остров Паг, от чийто 6 м висок балкон 54-годишен баща хвърли четири си малолетни деца – три момиченца на 5, 7 и 8 години и момченце на 3 години. \n                    \n                    \n                \r\nДецата са спели, всичките са били по пижами. Баща им Йосип Роджак /54 г./ хванал първо едното момиченце и го хвърлил през балкона долу на плочите. След това се върнал в къщата и едно по едно хвърлил децата на същото място от  няколко метра височина, пише \"Вечерни лист\".\n\r\nПреди чудовищното престъпление, извършено в ранното утро в четвъртък, не е имало никакъв семеен скандал. Веднага, след като измъкнал децата от леглата им и ги хвърлил от балкона, бащата се качил на колата и отишъл да се предаде в полицията.\n\r\n\"Събудих се около 6:10 ч. Освен плача и хлиповете на децата караница или нещо подобно не се чуваше. Излетях от вкъщи и видях нещо, което никога няма да забравя. Всички бяха в съзнание и плачеха. Бързо дотича и майката. Казах й: „Къде си? Изпоуби ти децата!“. Тя тичаше наоколо и викаше: \"Кучин сине, уби ми децата!“ Бърза помощ чакахме цяла вечност, а полицията дойде бързо“, разказва 85-годишният мъж, който никога не е преживял подобно нещо в живота си. \n\r\n\"Бил съм на война, пленник съм бил, но такова нещо никога не съм виждал. Него го видях в 7 часа. Отиде да се предаде в полицията. Седна в колата и потегли на заден, изобщо не погледна децата“, разказа собственикът на къщата, който живее на долния етаж – под семейството, с което преди дни заедно празнували осмия рожден ден на едно от момиченцата. \n\r\n\"Не се караха. Често се отбивах и не съм забелязал нещо странно. Той имаше добра заплата, само че беше полудял за коли. Сега една, после друга. Той работи вече 20 години тук в един къмпинг. Тя не работеше и в общи линии гледаше децата“, казва 85-годишният мъж.\n\r\nС него децата е спасявал и 38-годишният съсед Иван. И той се събудил от детския плач. \n\r\n\"Жена ми и аз се събудихме от странен звук. Първо си помислих, че мяучат котки, но бързо разбрах, че плачат деца. Изтичахме от вкъщи. Това, което видяхме на улицата, не е за разправяне. Две от децата лежаха, а другите две седяха с разбити глави. Всичките бяха в съзнание. Плачеха и хълцаха. Майка им само каза, че баща им ги е хвърлил, а тя е спяла. Каза, че първо взел май-малкото момиченце и тя помислила, че го носи в хола, а той го хвърлил през балкона. След това хвърлил и останалите сестричета и малкото им братче“, каза шокиран 38-годишният мъж, като добави, че след като извършил престъплението, бащата тръгнал с колата. \n\r\n\"Качи се в колата и тръгна. Казах му, че жена ми е извикала полицията, но той не реагира“, добави съседът. \n\r\nВуйчото на децата, които трябва да преживеят този ад, каза само, че направеното от бащата е „кретенизъм на психично болен, който хвърли децата си от 6 м височина“, пише „Ютарни лист“. \n\r\nБащата на децата може да получи до 50 години затвор, но ако се окаже невменяем, ще бъде изпратен не в затвора, а на психиатрично лечение. Мъжът досега не е проговорил пред полицаите. \n\r\nДоктор Еди Каруз - заместник-директорът на болницата в Задар, в която са били откарани децата, каза, че двете по-големи момиченца са с тежки наранявания, а по-малките деца са пострадали по-малко. Най-тежко ранено е 7-годишното момиченце, което по-късно през вчерашния ден е било откарано с линейка в болница в Загреб.\r\nОсемгодишното момиченце е в интензивното отделение, в съзнание е и е стабилизирано, планирана е операция. Момченцето на 3 г. и момиченцето на 5 г. са с по-леки наранявания и след като им е оказана медицинска помощ, са настанени в детската хирургия. \r\n ", "date": "2019.03.01", "title": "Мислех, че от балкона пада прането от простора, а то децата..."}
{"url": "https://www.dnes.bg/temida/2019/03/01/22-godishniiat-sali-ostava-v-aresta-za-ubiistvoto-na-taksidjiiata.403527", "text": "Окръжният съд в Разград определи постоянна мярка за неотклонение \"задържане под стража\" за 22-годишния Сали Пембеев. Той е обвинен в грабеж, придружен с убийството на 63-годишния таксиметров шофьор Красимир Иванов. \n\n\r\nСпоред съда съществува обосновано предположение, че младият мъж е извършител на престъплението, за което е обвинен. Освен това съдът намира, че има реална опасност той да се укрие или да извърши друго престъпление.\r\nЗаради чистото съдебно минало и младостта на обвиняемия защитата му поиска по-лека мярка, но съдът не прие доводите.\r\nОпределението може да бъде обжалвано пред Апелативния съд във Варна.", "date": "2019.03.01", "title": "22-годишният Сали остава в ареста за убийството на таксиджията"}
{"url": "https://www.dnes.bg/akoshtete-vqrvaite/2019/03/01/za-po-dylyg-jivot-po-tri-chashi-kafe-na-den.403495", "text": "Всеизвестно е, че ако се стремят към дълголетие, хората трябва да се хранят здравословно и балансирано и да поддържат редовна физическа активност. Мащабно китайско проучване показва, че ако иска да избегне преждевременна смърт, човек всекидневно трябва да пие определено количество кафе, пише в. \"Дейли експрес\". \n\n\n\r\nВъз основа на резултатите от анализ на 21 изследвания, обхванали над 10 милиона души, авторите на настоящото проучване от университета на Чжънчжоу, Китай, са стигнали до извода, че редовната консумация на кафе намалява риска от преждевременна смърт. Изследователите са установили, че за хората, които рядко пият кафе, както и за тези, които се въздържат от ободрителната напитка, рискът да се споминат по-рано е с 13 процента по-висок, отколкото за останалите, пише БТА. \n                    \n                    \n                \r\nЗа максимална полза от кафето обаче трябва да се пият по три чаши всеки ден, отбелязват китайските специалисти.\n\r\n\"Умерената консумация на кафе трябва да залегне в здравословното хранене и начина на живот на хората\", пишат авторите на изследването.\n\r\nПредишни проучвания свързват умерената консумация на богатото на антиоксиданти кафе с понижен риск от тинитус (шум в ушите) и деменция, припомня изданието.", "date": "2019.03.01", "title": "За по-дълъг живот - по три чаши кафе на ден "}
{"url": "https://www.dnes.bg/rusia/2019/03/01/lukashenko-tvyrd-belarusite-ne-iskat-da-se-obediniavat-s-rusiia.403498", "text": "Гражданите на Беларус са твърдо против обединяване с Русия, увери днес президентът Александър Лукашенко, цитиран от Франс прес.\n\r\nПо думите му \"98 процента\" биха гласували против обединяване на двете страни или, както мнозина го виждат в Русия, присъединяване на Беларус към Русия\".\n\r\n\"Причината не е, че нашето общество гледа с лошо око на Русия\", каза той на годишната си пресконференция в Минск. \"Беларусите искат да бъдат заедно с Русия, но да живеят в собствения си дом\".\n\r\nОт няколко седмици има спекулации, че Русия оказва натиск за формиране на една страна с цел оставане на власт на руския президент Владимир Путин след края на сегашния му мандат през 2024 година.\n                    \n                    \n                \r\n\"Мисля, че трябва да следваме този път (на две отделни страни). Обсъждайки този въпрос с руския президент, се споразумяхме, че не трябва да влошаваме ситуацията\", добави Лукашенко.\n\r\nПрез декември руският премиер Дмитрий Медведев заяви, че Москва е готова на по-голяма интеграция с Беларус, включително чрез общи валута, правосъдие и митници, съгласно договор от 1999 г., който така и не бива приложен на практика, пише БТА.\n\r\nТези думи разгневиха Лукашенко, който оттогава отправя все повече критики към съседа си. Беларус е най-близкият съюзник на Русия, но отношенията между двете страни често са изпълнени с напрежение.\n\r\nЕвразийският икономически съюз все повече се политизира и участниците в него имат много разногласия, каза Лукашенко на пресконференцията, цитиран от ТАСС.\n\r\n\"Тъжното е, че когато вземем решения, не ги изпълняваме. А дори да внесем разумно предложение за уреждането на тези проблеми, го скопяваме до такава степен, че то просто няма никакво значение\", добави Лукашенко.\n\r\nВ рамките на блока има големи спорове, по-конкретно между Казахстан и Киргизстан, а \"виждате и ние колко проблеми имаме с Русия\", каза Лукашенко. \"Твърде много национален егоизъм\", добави той.\r\n ", "date": "2019.03.01", "title": "Лукашенко твърд: Беларусите не искат да се обединяват с Русия!"}
{"url": "https://www.dnes.bg/zvezdi/2019/03/01/atanas-kolev-i-skandau-s-obsht-proekt.403093", "text": "Атанас Колев и рапърите от група \"СкандаУ\" зарадваха феновете си със съвместно парче - \"Арабия\". Текстът е дело на Лъчо, Тото и Наско, музиката на  Dannyebtracks, а аранжиментът е направен от Бате Пешо и Скандау.\r\nВидеото пък е заснето от Стефан Маринов и Петко Андонов и е доста провокативно.\r\nНаско побърза да попита последователите си в Instagram дали харесват новото парче и получи доста поздравления. \"Ще чупи всички съществуващи класации\", \"Новото е трепач\", \"Новата ми любима песен. Продължавайте все така\", отговарят почитателите.\r\n \r\n", "date": "2019.03.01", "title": "Атанас Колев и Скандау с общ проект"}
{"url": "https://www.dnes.bg/televizia/2019/03/01/bulgaria-on-air-praznuva-3-mart-s-praznichna-programa.403480", "text": "Музика, хитов български сериал и много интересни и любопитни теми, посветени на българския дух и култура, е подготвила за зрителите си по повод 3 март.\r\nВ навечерието на 141-вата годишнина от Освобождението на България предаването \"Мултимедия“ ще е посветено на изцяло български теми. Водещият Даниел Ненчев и екипът му ще зарадват зрителите с разговор с режисьора на \"Възвишение\" Виктор Божинов, а аудиторията ще види неизлъчвани кадри от филма и интервюта с актьорите от мейкинга на продукцията.\r\nЗа първи път след представянето му в Брюксел в телевизионния ефир ще се излъчи и видео проектът на Недко Солаков \"Some Bulgarians”. Във видеото с участието Георги Господинов, Рут Колева, Явор Гърдев, Теодор Ушев, Иво Димчев и Яра Бубнова отговарят на въпроса \"Защо живеете в България (или се връщате в нея)\". Колкото и различни да са мненията им, всички те излъчват респект и любов към родината. В празничната \"Мултимедия“ предстои и разговор с младите актьори Леарт Докле и Ненчо Костов, които играят Ботев и Левски в постановката на Явор Гърдев \"Наблюдателите“.\r\n                    \n                    \n                За онези българи, които са с опит и образование в чужбина, но вярват в България, пък ще стане дума в интервю с представителите на сдружение \"Тук-Там\". Историческото предаване \"Операция: История\" също ще е посветено на Националния празник. В 16:30 часа водещият Росен Петров и историци ще търсят отговора на нещо едновременно просто и сложно - как и защо Русия ни освободи от Османско робство? \n\r\nВ Централната емисия на Новините ON AIR от 18:30 часа зрителите ще проследят честването на 141-вата годишнина от Освобождението на България на връх Шипка. Час по-късно, от 19:35 часа, документалният филм на Миглена Георгиева – \"Хроники на Свободата“ ще отведе зрителите на историческата разходка, проследяваща процесите около едно от най-значимите за България събития.\r\nЗа доброто празнично настроение на зрителите на националната политематична телевизия ще се погрижи Берковската духова музика. Едночасовият концерт на талантливите музиканти започва в 20:35 часа. Финал на празничната програма на ще постави хитовият филм на Димитър Димитров \"Събирач на трупове“.\r\nЛентата разказва историята на Ицо, шофьор на линейка, която събира трупове в София. Той се влюбва в Катя, която се оказва метреса на гангстер. Воден от любовта си Ицо убива своя съперник, но скоро открива, че възлюбената му Катя е обсебена от злото. \"Събирач на трупове“ събира едни от най-обичаните български актьори - Стоян Радев, Теодора Духовникова, Стефан Щерев, Лидия Инджова, Михаил Билалов.\r\nНе пропускайте празничната програма на Bulgaria ON AIR на Националния празник 3 март. ", "date": "2019.03.01", "title": "Bulgaria ON AIR празнува 3 март с празнична програма"}
{"url": "https://www.dnes.bg/obshtestvo/2019/03/01/baba-marta-byrzala-martenichki-vyrzala-beli-i-cherveni.403508", "text": "\nВсеки помни краткото стихче от детството си:\r\n\r\nМартеницата е българският символ. Както всяка година и тази централните улици и площади във всички градове бяха препълнени от сергии с мартеници.\n\r\nНа този празник всеки подарява на близките си специалният амулет  за здраве и сила през следващата година. \n\r\nМартениците се изработват само за 1 март, когато според българския народ започва новата стопанска година. \n\r\nНа 1 март хората, дърветата и животните се закичват за здраве и успех с мартеници, направени от пресукан бял и червен конец. Те се носят или до 9 март - църковния празник на Свети 40 мъченици, или до 25 март - Благовещение. \n                    \n                    \n                \r\nМартеницата може да се свали и при първото виждане на щъркел, на лястовица, кукувица или на цъфнало дърво.\n\r\nМартениците са направени задължително от два пресукани конеца - червен и бял. В някои райони на страната конците са само червени, а в други - многоцветни, но с преобладаващо червено. Този цвят според народното поверие има силата на слънцето и дава жизненост на всяко същество. Белият цвят символизира чистотата, невинността и радостта. В българските традиции бялото е и знак за красота, а червеното е цвят на жизненост, на здраве и любов, на победата, на живота и храбростта, на светлината, на изгряващото и залязващото слънце.", "date": "2019.03.01", "title": "Баба Марта бързала, мартенички вързала... Бели и червени!"}
{"url": "https://www.dnes.bg/notifikacii/2019/03/01/osnovnite-igrachi-v-iadrenoto-protivopostaviane-sled-neuspeha-trymp-kim.403493", "text": "Президентът на САЩ Доналд Тръмп и севернокорейският лидер Ким Чен Ун вчера не постигнаха споразумение за ядрено разоръжаване, защото, както заяви Тръмп, Ким отправил неприемливи искания за отмяна на санкциите срещу КНДР, наложени под егидата на Вашингтон.\n\r\nООН и САЩ засилиха санкциите срещу Северна Корея, след като през 2017 г. тя извърши поредица от ядрени и ракетни изпитания. КНДР от години развива свои оръжейни програми въпреки резолюциите на Съвета за сигурност на ООН, пише Ройтерс.\n\r\nКакво означава непостигането на споразумение в Ханой за съседите на Северна Корея и останалите страни, които се опитват да сложат край на противопоставянето по ядрения въпрос?\n\r\n\n                \n                \r\nНеуспех за Тръмп, който се самообявява за експерт по сключване на сделки и е поставен под натиск у дома заради връзките си с Русия и показанията на Майкъл Коен, бившия му адвокат, обвинил го, че като президент е нарушил закона.\n\n\n\n\r\nНо без сделка е по-добре, отколкото с лоша сделка. Критиците на Тръмп в САЩ и ястребите от сферата на сигурността като съветникът му по националната сигурност Джон Болтън се безпокояха да не се стигне до някакво половинчато споразумение и призоваваха първо да има пълно и проверяемо ядрено разоръжаване на Северна Корея. Компанията \"Боинг\" на свой ред си осигури сделка за 15 милиарда долара от Виетнам - авиокомпаниите \"Виетджет\" и \"Бамбу еъруейз\" направиха поръчка за 110 самолета от американския самолетостроителен гигант.\n\r\nКим не успя да постигне облекчаване на санкциите, след като миналата година измести фокуса си към изграждане на \"самодостатъчна\" икономика, отказвайки се да следва паралелното ядрено и икономическо развитие. Според бегълци от КНДР и наблюдатели той е трябвало да положи доста усилия, за да убеди някои от хардлайнерите в армията, че този курс е правилен. Северна Корея дълго време гледаше на ядрения си арсенал като на важно средство за оцеляването си и за недопускане на американска инвазия. Сега Ким казва, че най-големият приоритет за него е да подобри икономиката, но без да бъдат облекчени санкциите, той не може да направи много в тази посока.\n\r\nУдар за президента Мун Дже Ин, чийто стремеж е да бъдат отменени санкциите, спънали неговите амбиции да възстанови работата на общия за двете Кореи индустриален парк в Кесон, както и да възстанови туристическите връзки между двете Кореи. Мун иска да изгради обща корейска икономическа общност с помощта на многомилиардна инициатива, кръстена \"Нова икономическа карта на Корейския полуостров\". Желанието му е тази инициатива да бъде двигател на нов икономически растеж на фона на вяла икономика и най-лошото състояние на пазара на труда от десетилетие.\n\r\nНесъстоялото се споразумение по ядрения въпрос можеше да включва например и мирен договор, с който официално да бъде сложен край на Корейската война (1950-1953 г.) и въз основа на който Северът да поиска разположените в Южна Корея около 28 500 американски войници да бъдат изтеглени. Миналата седмица Тръмп обяви, че намаляването на военното присъствие на САЩ не е на масата на преговорите.\n\r\n\r\nЯпония се опасява, че евентуално споразумение може да доведе до отстъпки от страна на САЩ в сферата на сигурността към Северна Корея, която извърши тестови изстрелвания на ракети над японската територия и заплаши Япония с унищожение. Токио поддържа позиция, че санкциите не трябва да бъдат облекчавани по никакъв начин, докато КНДР не предприеме конкретни, необратими и проверими стъпки за отказ от ядрено оръжие и балистични ракети, способни да достигат територията на Япония.\n\r\nЯпонският премиер Шиндзо Абе следеше много внимателно всяка стъпка на Тръмп в отношенията му със Северна Корея, като причината за това донякъде беше да направи така, че емоционалният въпрос за отвлечените японски граждани да не бъде забравен или оставен извън обхвата на каквото и да било споразумение. През 2002 г. Северна Корея призна, че е отвлякла 13 японци през 70-те и 80-те години, за да ги обучава като шпиони. Петима от тях се завърнаха в Япония, но Токио подозира, че може да има още стотици отвлечени.\r\nАбе заяви, че \"напълно подкрепя\" позицията на Тръмп против сключването на споразумение.\n\r\n\n\r\nКитай е единственият голям съюзник на Северна Корея и години наред беше домакин на \"шестстранните преговори\", които имаха за цел да ограничат програмата на КНДР за ядрени оръжия и които не доведоха до някакъв категоричен резултат. Пекин призова САЩ да облекчат санкциите, за да ускорят ядреното разоръжаване.\n\r\nНепостигането на споразумение ще засили усещането на Китай за непредсказуемост на Тръмп като преговарящ. Миналата година Пекин си мислеше, че със САЩ са постигнали споразумение, което да реши търговския им спор, но в един момент се оказа, че американският президент не мисли така. Сега двете страни са на финалния етап от постигането на споразумение по търговския въпрос.\n\r\nКитай, който гледа на Северна Корея като на полезен буфер за париране на американските сили в Южна Корея и Япония, ще бъде непреклонен в позицията си, че всяко споразумение между Тръмп и Ким не трябва да има негативно отражение върху сигурността на Китай.\n\r\n\r\nКато домакин на срещата Виетнам с радост влезе в ролята на пропагандатор на мира и отговорен член на международната общност, който се е помирил със старите си врагове.\n\r\nДнес Ким започна там двудневна официална приятелска визита.\n\r\n\"Това не е краят, този въпрос, както всички знаем, е сложен и не може да бъде уреден за кратък период от време\", каза Фам Тиен Ван, който е бил посланик на Виетнам и в двете Кореи.\n\r\nСлед края на срещата на върха в Ханой пропагандният отдел на Виетнамската комунистическа партия разпрати съобщение до местните репортери, в което ги призова да не критикуват нито Тръмп, нито Ким.\n\r\n\"Не слагайте заглавия като \"Неуспех в Ханой\", не обвинявайте нито една от двете страни и не си служете с никакви негативни коментари, които може да засегнат двамата лидери\", се казваше в посланието. \r\n \r\n/БТА/\n\r\n\r\n ", "date": "2019.03.01", "title": "Основните играчи в ядреното противопоставяне след неуспеха \"Тръмп-Ким\""}
{"url": "https://www.dnes.bg/notifikacii/2019/03/01/63-godishna-ostavi-torba-s-5630-leva-mejdu-dva-konteinera.403506", "text": "63-годишна жена от Стара Загора е станала жертва на телефонна измама, съобщиха от МВР. \r\nЖената сигнализирала в полицията на 28 февруари, че на същата дата е получила обаждане на домашния си телефон от мъж, който се представил за служител на МВР.\r\nМнимият полицай й обяснил, че е \"набелязана\" от телефонни измамници и за залавянето им е необходимо да даде всичките си пари и ценности. След като е била въведена в заблуждение, жената е оставила торба, съдържаща 5630 лв. между два контейнера за смет до жилищен блок.\r\nОбразувано е досъдебно производство.", "date": "2019.03.01", "title": "63-годишна остави торба с 5630 лева между два контейнера"}
{"url": "https://www.dnes.bg/zvezdi/2019/03/01/momche-ili-momiche-ochakva-megan-markyl.403496", "text": "Колкото повече наближава раждането на най-новия член на британското кралско семейство, толкова повече се увеличават и спекулациите за това какъв ще бъде полът на бебето. Според източник на \"US Weekly\", който присъствал на партито на Меган Маркъл в Ню Йорк, тя очаква момче.\r\nХерцогинята на Съсекс е споделила сама за пола, като помолила приятелките си за дискретност. Иначе според протокола тя няма право да знае дали очаква момиченце или момченце до момента, в който тръгне да ражда.\r\nМеган и съпругът ѝ се завърнаха на Острова след последната им официална визита в чужбина преди появата на техния наследник. Те бяха на тридневно посещение в Мароко. Там херцогът на Съсекс се пошегува с бременността на любимата си като я попита дали е от него. Тя пък се усмихна и му отговори: \"Изненада!\".\r\n                    \n                    \n                По-рано, на друга тяхна визита, принц Хари коментира, че се надява да им се роди момиче.\r\nМеждувременно \"Vanity Fair\" пише, че Кралица Елизабет Втора е много доволна от изявите на Меган. Тя била удивена, че херцогинята иска да продължи да изпълнява ангажиментите си въпреки напредналата ѝ бременност.\r\n", "date": "2019.03.01", "title": "Момче или момиче очаква Меган Маркъл?"}
{"url": "https://www.dnes.bg/notifikacii/2019/03/01/sled-kim-trymp-na-iankite-ne-im-vyrvi-vyv-vietnam.403444", "text": "\r\nНе, не. Малко преди празничната прощална вечеря говорителката на американското правителство Сара Хъкаби Сандърс заяви пред репортерите: срещата на върха ще бъде „съкратена” спонтанно, пресконференцията на президента Доналд Тръмп ще се проведе по-рано в часа на планираното подписване на съвместно окончателно изявление, което се е провалило напълно.\r\nТака че дори няма да се хранят заедно. Така рязко се срина втората ядрена среща на върха на Тръмп със севернокорейския владетел Ким Чен Ун в Ханой. Същевременно се срива и имиджът на Тръмп на непогрешимия преследвач на сделки – имидж, който вече пострада у дома след драмата за спиране на дейността на правителствените агенции, а сега и на международната сцена. А по този начин, поне засега, се сриват и неговите надежди за дългоочакваната Нобелова награда за мир. „Понякога трябва да си тръгнеш\", опитва се Тръмп да оправдае провала пред много журналисти, пише Der Spiegel.  \r\nВсе още не е ясно какво точно се е случило зад кулисите между учтивостта, с която бя продължена срещата сутринта във столицата на Виетнам, и прибързано заминаващия си Тръмп. Както той казва, преговорите са се провалили поради призива на Ким към САЩ да премахнат всички санкции срещу Северна Корея в замяна на половинчати мерки за разрушаване на ядрената програма: „Това не е достатъчно“, категоричен е Тръмп.\r\nСамо че от Северна Корея идват други сигнали – тя е поискала само частично отменяне на санкциите срещу нея в замяна на затварянето на ядрения комплекс Йонбьон, заяви севернокорейският министър на външните работи И Йон-хо. Той даде извънредна пресконференция в Ханой, след като двудневната среща между севернокорейския лидер Ким Чен-ун и американския президент Доналд Тръмп във виетнамската столица завърши, без да бъде договорено споразумение. И така Йон-хо оспори обяснението на Тръмп, че срещата се е провалила, защото Северна Корея е поискала пълно отменяне на санкциите.\r\nКолко може да му се вярва на Тръмп, за комуто нищо не е по-важно от имиджа на силата? Истината от Ханой е малко по-различна: твърди се, че преговорите са били на ръба още от самото начало въпреки всички ласкателства. Не на последно място - заради очевидно хаотичната подготовка на екипа на Тръмп, който остава вътрешно разделен по въпроса за Северна Корея и в чиито рамки самият президент трудно може да се надява на помощ.\r\nТова е катастрофа за Тръмп - финалът на два катастрофални дни далеч от дома, когато той отново се оказва претоварен от политиката. Вкъщи неговият бивш адвокат Майкъл Коен краде място в заглавията на вестниците, обвинявайки го, че е расист и извършител на престъпления пред Конгреса. Драмата преследва Тръмп до Виетнам: в една забележително дълга следобедна почивка в сряда той я е проследил по телевизията, „доколкото можех\", каза той.\r\n", "date": "2019.03.01", "title": "След Ким-Тръмп: На янките не им върви във Виетнам"}
{"url": "https://www.dnes.bg/stranata/2019/03/01/pevicata-operirana-mokra-i-obliana-v-kryv-edno-veche-spaseno-kuche.403428", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Доброволци в Благоевград сигнализираха за куче от местния приют, което след операция е било оставено на мокро и студено. След тяхната намеса животното е настанено във ветеринарна клиника.\n\r\nНаричат я Певицата. Едно от 30-те кучета, които живеят в приюта за бездомни животни в града. Там в началото на седмицата е била кастрирана от ветеринар.\n\r\nПо думите на служителите от приюта е била изведена, за да я сложат в клетка и после е преместена в кабинет.\n\r\nВерсиите на служителите на приюта и доброволците обаче се разминават, предаде .\n\r\nДоброволците твърдят, че са открили кучето мокро и облято в кръв. Елеонора Николова се опитала да го вземе, но от приюта не са позволили. Животното е било, по думите им, в безпомощно състояние. \n                    \n                    \n                \r\nНа следващия ден отива да прибере кучето заедно с друга доброволка. Те прескачат оградата на приюта, но от животното няма и следа. От там обясняват, че е било прибрано в лекарски кабинет на топло.\n\r\nСлед разговори с представител на общината Елена успява да изведе кучето. Веднага е откарано във ветеринарна клиника.\n\r\nКучето е стабилизирано от ветеринарите. Но се оказва, че финансирането за приюта е недостатъчно. Признават си го и от там. Капацитетът му е 30 кучета, а тук се събират всички от югозападна България.\n\r\nСпоред закона всяко куче, което се освобождава от приюта трябва да бъде чипирано и кастрирано. Именно заради това, след като Йоана е пожелала да го осинови, е извършена манипулацията. Днес Певицата е по-добре.\n\r\n ", "date": "2019.03.01", "title": "Певицата – оперирана, мокра и обляна в кръв... Едно вече спасено куче"}
{"url": "https://www.dnes.bg/science/2019/03/01/nanotehnologiia-pozvoliava-na-horata-da-vijdat-v-tymnoto.403461", "text": "Учените, разработващи нанотехнология са на път да направят нов пробив – да дарят човечеството със \"супер зрение“.\r\nВ лабораторията на Университетът за наука и технология в Китай, в очите на няколко мишки са били поставени наночастици, които позволили на гризачите да виждат в тъмното и да засичат по-широк спектър от цветове и дори инфрачервени лъчи през деня.\r\n\"Можем да помогнем на хората да се ориентират в пълна тъмнина, без да са им нужни специални очила“, обяснява ръководителят на разследването доктор Тан Хуе.\r\nПо думите му, тази техника може да помогне и на хората, които страдат от далтонизъм или не могат да приемат червения цвят.\r\nЦветовете, които виждаме са малка част от целият електромагнитен спектър, който включва инфрачервено и ултравиолетово. Всъщност, ние виждаме само вълните, които формират дъгата, но не и тези, по-дълги или по-къси от тях. А те са навсякъде около нас.\r\n                    \n                    \n                Както мишките, така и ние имаме поредица от клетки, които абсорбират вълните, превръщат ги електрически импулси и ги изпращат към мозъка. Но те са неспособни да обработват дълги сигнали, като инфрачервените например.\r\nНаночастиците, които учените използват, се прикрепят точно към тези клетки и разширяват спектъра им на прием.\r\nПреди да проведат поредица от тестове, експертите инжектират очите на мишките с тези наночастици. После насочват инфрачервен лазер към гризачите и зеницата им се свива, доказвайки, че животното вижда светлина.\r\nДруги тестове показали, че мишките могат да виждат инфрачервените лъчи дори и посред бял ден. Тяхното \"супер зрение“ траело близо месец и протекло без почти никакви странични ефекти. \r\nСега доктор Тан Хуе и екипът му ще проведат поредица изследвания върху влиянието на наночастиците върху зрението на примати, а след това и върху хора. Според учена, съвсем скоро тази технология ще може да се използва от военните и от охранителите. \r\n ", "date": "2019.03.01", "title": "Нанотехнология позволява на хората да виждат в тъмното? "}
{"url": "https://www.dnes.bg/stranata/2019/03/01/razkriha-nezakonna-benzinostanciia-na-pytia-sofiia-varna.403483", "text": "Незаконна бензиностанция е разкрита на пътя София - Варна, в района на местността \"Пазар дере\", община Угърчин, съобщиха от Областната дирекция на МВР в Ловеч. \r\nВ хода на операцията е задържан 48-годишен мъж от ловешкото село Българене, който е продавал гориво на обекта. \r\nСъвместно със служители на Агенция \"Митници\" и НАП там е била извършена проверка, която е установила, че в отдавна спряла да функционира бензиностанция се извършва разпространение на горива в нарушение на действащото законодателство. \r\nОткрити са и са иззети 1500 литра дизелово гориво, складирано в цистерна, метални варели и пластмасови туби. \r\nБензиностанцията е работила като незаконна и на нея е извършвана продажба на гориво в пластмасови туби с различна вместимост, без данъчна регистрация и разрешителни за извършваната дейност с горива. По случая е образувана проверка и са съставени протоколи по реда на Закона за МВР, отчитат от полицията.", "date": "2019.03.01", "title": "Разкриха незаконна бензиностанция на пътя София - Варна"}
{"url": "https://www.dnes.bg/stranata/2019/03/01/mlad-myj-buistval-i-zaplashval-s-noj-v-magazin.403487", "text": "21-годишен мъж е влязъл вчера с нож в магазин в Бяла Слатина, започнал да отправя обиди, заплахи и закана за убийство, след което избягал. Това съобщиха от полицията във Враца.\n \r\nСлед издирване е задържан от полицейските служители. Сигналът е получен вчера в 15 часа.\r\nПо случая е образувано досъдебно производство.", "date": "2019.03.01", "title": "Млад мъж буйствал и заплашвал с нож в магазин"}
{"url": "https://www.dnes.bg/notifikacii/2019/03/01/neka-izchakame-za-berbatov-poiska-liubo-penev.403502", "text": "Новото попълнение на ЦСКА Нуно Томаш може да дебютира още утре в шампионатния двубой срещу Септември. Португалецът подписа преди ден договор с \"червените\" и вече тренира с отбора.\n\r\n\"Нуно Томаш ще бъде на разбора, не е невъзможно да играе утре. Все пак за това е дошъл тук. Играе с ляв крак, може да играе ляв бек и централен защитник\", коментира на брифинг старши-треньорът на ЦСКА.\n\r\nСрещата пропускат бразилците Евандро и Жеферсон, както и Ангел Лясков, които лекуват контузии. Под въпрос остава капитанът Николай Бодуров, който получи травма на дербито срещу Левски.\n\r\nПенев добави, че няма развитие относно възможността Димитър Бербатов да се завърне в клуба.\n                \n                \r\n\"Не знам дали има развитие за Бербатов. Нека изчакаме. Всеки един добър футболист е добре дошъл, защото така ще има конкуренция. Трябват ни 20 полеви играчи, по двама за всеки пост и трима вратари. Само така ще има резултати\", каза още Пенев.\n\r\nТреньорът бе категоричен, че ЦСКА няма подцени Септември в утрешния мач на стадион \"Българска армия\".\n\r\n\"Анализирахме съперника, както го правим преди всеки мач. Подготвяме се сериозно, независимо с кой играем. Не подценяваме нито един съперник\", каза Любослав Пенев.\n\r\n", "date": "2019.03.01", "title": "Нека изчакаме за Бербатов, поиска Любо Пенев"}
{"url": "https://www.dnes.bg/televizia/2019/03/01/teodora-duhovnikova-za-diavolskite-predizvikatelstva-i-strahove.403281", "text": "\r\n\n\r\nНаистина не са толкова много женските роли в сериал, още повече български, които да са толкова еманципирани. А тук не само Миа, а и образът на бременната полицайка (Лидия Инджова) е така силен.  Това не е нарочно търсен ефект. Сериалът не е правен, за да е политически коректен, но много точно е уловил духа на времето, в което живеем. Женските персонажи тук са силни, натоварени с повече правомощия от на една домакиня. Същото се отнася и до процесите, които се случват – бежанци, мюсюлмани и християни. Хора, които гледаха сериала казаха: \"Ето я Никита!\" В много държави има подобни героини, но ние си нямаме много такива. Нашите женски персонажи са по-патриархални. \n\n                    \n                    \n                \r\n\n\r\nИ в България живеят жени като героинята ми. Просто не знаем за тях. Винаги, когато един актьор играе образ с определена професия, на която се акцентира, се съобразяваш с нещата, характерни за нея. Не може героинята ми да се разревава от трупове или да е романтична \"женичка\". Въпреки това тя бяга от клишето. Ще видим, че е много наясно със ситуацията, когато става дума за работата й и е изключително безпомощна, що се отнася до личния й живот. Има изключително емоционални сцени между нея и дъщеря й, с много опустошен вътрешен свят. Така че хората, които следят \"Дяволското гърло\" няма да гледат просто бойна мадама, която тича, стреля и изключително умело разпитва свидетели. Е, и това ще видят. Но също така зрителят ще се срещне и с качества, които всяка актриса с интерес би изиграла. Именно, когато тази жена, чиято професия не е типично женска, преживява своите \"женски\" моменти, се бяга от клишето и се получава плътен и реален образ. \n\r\n\n\r\nТова е любимият ми жанр и той е много обичан в цяла Европа и в света. Но във всяка страна той носи своите белези на обществото. Гледам много такива сериали и знаех какво ме очаква. Много наблегнах на физическата подготовка. Тренирах жестоко. Това е задължително, защото героинята ми трябва да е в добра физическа форма. Стрелях с пистолети, ходих при рали инструктори, защото на нея й се налага да кара бързо кола. Правихме осморки на едни полигони напред и назад. Това е нещо, което за мен бе особено трудно, защото съм преживяла катастрофа и не карам кола.Беше много тежка и бях със счупени шийни прешлени, имаше операции. В случая, обаче никой не се интересува актрисата страх ли я е от нещо. А и аз успях да преодолея този личен шок в името на ролята. Също така имам сериозен проблем със смъртта и трудно си представях моргите, в които трябва да отида, огледите на местопрестъплението и труповете. Всичко преодолях. Гледах максимално да не губя от времето на екипа и да бъда адекватна към това, което се очаква от мен за тази роля. \n\r\n\r\nТова не става с всяка роля, но специално след този проект излязох по-силен човек. Спомням си, че семейството ми бе дошло да ме види. Дълго време не бяхме заедно заради снимките и на децата им бе мъчно. В свободния ми ден ги метнах в колата – аз, която не карам! Имам книжка, но не съм шофирала от 15 години. Децата преживяха истински емоционален шок като почнах да ги разхождам из хълмовете на Родопите. Респектираха се. \n\r\n.\n\r\nПодобно на силните женски персонажи, така и темата за съжителството между християни и мюсюлмани, показва, че \"Дяволското гърло\" е много чувствителен и адекватен към времето, в което живеем. Сериалът не поучава с пръст. Има герои, които фанатично вярват в свръхестественото и други, които вярват в противоположното. Най-добра работа ще свършат тези, които са по средата и се опитват да възобновят връзки, които са нарушени. Не мисля, че нещо добро може да се случи чрез конфронтация и война.  Мислих, че светът вече е поумнял и не би се върнал към неща, които са остарели. Явно не сме поумнели, колелото на историята се върти.  Мюсюлмани и християни живеят много добре, ако няма някой отвън който  да подклажда напрежение. Така е и в световната политика. \n\r\n\n\r\nБеше особено по време на снимки. Много неща се случиха в екипа. Има си нещо там в тези планини. Някои хора се събраха в съдбоносни връзки, други – разделиха завинаги. Всеки от нас извървя някакви свои Голготи. Беше трудно. Снимали сме по 18 часа на ден, по 11 дни без почивка. Не сме се любували на планината като туристи. Напротив, понякога е трябвало нещо да снимаме, но природата не иска. Почва да трещи, дърветата се огъват. Всички крещят: \"Техниката! Техниката!\". В случая  тя е по-важна от хората. Ние сме завити в едни брезентови палатки. Вятърът ще ни отвее, не знаем кога ще свърши.  С Владо преминахме през много особени моменти като лично изживяване – като доверие между нас, като хора, като екранни партньори. Обичам да играя с Владо и той с мен.\n\r\n\n\r\nНе са много! Някой беше написал, че играя \"в повечето български филми“. Това не е вярно. Участвам в два, а са излезли сигурно 30. Просто за тези се говори. Аз не играя във всички филми. Това е невъзможно, не е добре и не е правилно. \n\r\n\n\r\nТеатърът и киното са твърде различни като изразни средства. В киното всичко трябва да е по-обрано, без резки смени. Иначе не знам какво да кажа за театралниченето на българските актьори. Мога да повторя какво каза веднъж Явор Гърдев: Навсякъде по света в киното има стил, който се избира да се играе. В някои филми играта е по-изведена, както прави Хелена Бонам Картър, например. В други филми се играе почти документално - като натуршчик. Зависи от изискванията на режисьора и какво предварително сте се разбрали, за да е адекватно на цялостната стилистика на филма.\n\r\n\n\r\nМного е трудно за актьор в България в днешно време да отказва предложения, но аз го правя от страх, че ще се почувствам не на място и невдъхновена. Отказвала съм в театъра, киното, в сериали.  Решението ми зависи от екипа и хората, с които ще трябва да прекарам няколко месеца от живота си. Важно ми е да им се възхищавам и да искам да науча нещо от тях. Да изляза и да знам повече за тази професия от момента преди да вляза в проекта. Аз съм много малка, а актьорството е огромно и ти се учиш до края на живота си. Много е важно кои са учителите ти и да подхождаш отговорно към професията. Не, че не съм правила грешки. Не че се харесвам навсякъде, където съм се гледала. Напротив! Понякога съм ревала, но във всеки проект, в който съм участвала, съм тръгвала с желание.", "date": "2019.03.01", "title": "Теодора Духовникова – за дяволските предизвикателства и страхове"}
{"url": "https://www.dnes.bg/balkani/2019/03/01/gruevski-v-zatvora-sigurno-shtiaha-da-me-ubiiat.403489", "text": "Бившият македонски премиер Никола Груевски е бил жертва на политическо преследване. Това заяви самият той в интервю за италианската телевизия РАИ.\n\r\nТой избяга в Унгария, за да избегне ефективна присъда за злоупотреби.\n\n\n\r\n\"Случаят, по който бях обвинен, е фалшифициран, знаех, че има план да ме убият зад решетките. Сега не мога да представя подробности, но винаги има някой, на когото пречите\", каза Груевски.\n\r\nБившият премиер съобщи, че преди да напусне страната си, е изпратил писмо до еврокомисаря Йоханес Хан и до Федерика Могерини, както и до германския канцлер Ангела Меркел с молба да изпратят съдия от някоя от по-развитите страни в ЕС, който да разгледа документите по неговия случай. Според него обаче представителите на ЕС дори не били прочели писмото.\n                    \n                    \n                \r\nГруевски каза, че е дошъл в Унгария, защото тя има независими институции.\n\r\nНикола Груевски избяга от страната, след като съд в Скопие го осъди на 2 години затвор за злоупотреба с влияние, припомня БТА. Той получи политическо убежище в Унгария.\r\n ", "date": "2019.03.01", "title": "Груевски: В затвора сигурно щяха да ме убият "}
{"url": "https://www.dnes.bg/stranata/2019/03/01/plamnaha-suhi-trevi-i-hrasti-krai-lokorsko.403509", "text": "Локализиран е пожар в района на село Локорско, област София. \r\nЕкипи пожарникари с три специализирани и два високопроходими автомобила са насочени към района след сигнал за възникнал огън в сериозна площ от сухи треви, храсти и ниска смесена гора, съобщиха от МВР. \r\nНе е имало риск за хората и имотите от близките населени места. \r\nВ гасенето са се включили и служители на горското стопанство. \r\nОколо 14.30 часа огънят е локализиран и продължава доизгасяването.", "date": "2019.03.01", "title": "Пламнаха сухи треви и храсти край Локорско"}
{"url": "https://www.dnes.bg/sofia/2019/03/01/vuzf-lab-riskovete-za-vloshavane-na-bylgarskata-ikonomika-narastvat.403512", "text": "Цикличността на икономическите процеси подсказва, че след години на икономически растеж, каквито се наблюдават в Европа, ще има и спад в развитието, като се очаква забавяне на глобалната икономика. Около това твърдение се обединиха участниците в кръглата маса . Тя премина при изключителен интерес и в нея взеха участие вицепремиерът по икономическата и демографската политика Марияна Николова, заместник-министърът на икономиката Лъчезар Борисов, председателят на Парламентарната комисия по Икономическа политика и туризъм Петър Кънев, членове на Фискалния съвет, Сметната палата, Комисията за финансов надзор, водещи икономисти, финансови експерти и анализатори, представители на държавните институции, работодателските организации и бизнеса, академичните и научните среди.\r\n                    \n                    \n                Цитирани бяха данни, според които всички международни организации и институции, които правят подобни анализи - Мeждународния валутен фонд, Световната банка, Европейската комисия, прогнозират забавяне на глобалната икономика. „Българското правителство полага изключителни усилия за стимулиране на икономическия ръст, като същевременно се постига устойчивост на развитието на икономиката чрез създаване на благоприятна бизнес среда“, заяви вицепремиерът Николова и подчерта, че държавата разполага с редица финансови механизми за посрещане на евентуална икономическа криза, един от които е фискалният резерв.\r\nРекторът на ВУЗФ и изпълнителен директор на VUZF Lab доц. д-р Григорий Вазов постави акцент не толкова върху това дали предстои нова криза, а дали могат да се управляват процесите, свързани с нейното настъпване, както и с излизането от нея. „Целта на тази кръгла маса е именно да предложи и намери решенията, които да се предоставят на обществото, държавата, бизнеса и да стигнат до всеки един човек, за да знае как да управлява личните си финанси в следващите години“, подчерта ректорът на ВУЗФ.\r\nЗабавянето на икономиката на еврозоната и ЕС е до 0,2% през последните две тримесечия на 2018 г., като продължава и през м. януари 2019 г. Прогнозите на МВФ и ОИСР са за растеж от 1,8% през 2019 г. и 1,6% през 2020 г., а тези на ЕК - за 1,6% през 2019 г. и 2020 г. Сред прогнозите е и забавяне на растежа на България до 2,7% през третото тримесечие на 2018 г. Според данните на МВФ забавянето ще продължи в същите темпове и през 2020 г., стана ясно от доклад, който доц. д-р Даниела Бобева, преподавател във ВУЗФ и бивш вицепремиер, представи по време на дискусията.\r\nТя обясни, че забавянето на растежа в България ще зависи както от евентуалното влошаване на външната конюнктура, така и от натрупаните рискове в икономиката. Според доц. д-р Бобева основните слабости на икономиката ни да посрещне вътрешни и външни шокове са слабият растеж и значителната роля на нетъргуемия сектор, ниската еластичност на нарасналите публични разходи, рисковете пред финансовия сектор във връзка с прегледа на Европейската централна банка.\r\nЕкспертите в дискусията се обединиха около тезата, че не се очаква рецесия през настоящата година, но в съчетание с външни и вътрешни фактори, би се стигнало до влошаване на симптомите и криза. Някои от участниците акцентираха върху отлагането на структурните реформи в отминалите добри години за икономиката, което поставя на изпитание съществуващите буфери и макроикономическата стабилност - проблемите в енергетиката, здравеопазването и другите нереформирани сектори.\r\nМоже ли държавата да провежда антициклични мерки и трябва ли да го прави – този въпрос не получи еднозначен отговор. Според всички експерти, обаче, високата  административна тежест и регулации във финансовия сектор, и в икономиката като цяло, може да създаде по-големи рискове за икономическата стабилност. \r\nПанелисти в дискусията бяха Апостол Апостолов, президент на ВУЗФ, председател на Надзорния съвет на Тексим банк, Любомир Дацов, член на Фискалния съвет на Р България, Светла Несторова, председател на Асоциацията на българските застрахователи, проф. д-р Григор Димитров, преподавател във ВУЗФ и икономиста Владимир Каролев. Модератор на кръглата маса беше доц. д-р Григорий Вазов.\n\r\nКръглата маса, посветена на икономическата криза, е поредният форум, организиран от VUZF Lab, по значими социално-икономически теми, с който Лабораторията към бизнес университета изпълнява своята обществена мисия – да поставя на фокус актуални проблеми, като показва различните гледни точки към тях, търси и предлага решения и оказва влияние при формирането на различните държавни секторни политики.\r\nОсновните изводи, предложения и препоръки на кръглата маса ще бъдат обобщени и предоставени на Министерския съвет, Народното събрание, Министерство на икономиката, Министерство на финансите, Българска народна банка, други компетентни държавни институции, браншови и работодателски организации, и ще бъдат публикувани на сайта на VUZF Lab.\r\n\r\nПовече информация за събитието можете да откриете на .", "date": "2019.03.01", "title": "VUZF Lab: Рисковете за влошаване на българската икономика нарастват"}
{"url": "https://www.dnes.bg/notifikacii/2019/03/01/kolove-vili-bradvi-i-lopati-piiani-se-mlatiha-v-roman.403471", "text": "Масов бой между пияни вдигна на крак полицията в град Роман, съобщават от Областната дирекция на МВР във Враца.\r\nНа 28 февруари в 19.45 ч. в Районно управление на МВР-Роман е получен сигнал за скандал и побой пред блок №4 в града. \r\nПри пристигане на мястото, служители на полицията установили, че в междублоковото пространство на бл. № 2 и бл.4 има масов бой между лица в нетрезво състояние, членове на две фамилии, които носели колове, вили, брадви и лопати. \r\nПри опит на двамата служители на Районно управление на МВР-Роман да прекратят нарушаването на общественият ред, едно от лицата замахнало с брадва срещу служител на МВР, при което с цел да предпази колегата си и да респектира нападателя, друг полицейски служител произвел два предупредителни изстрела във въздуха.\r\nЗадържани са общо 6 лица, участващи в побоя. Образувано е досъдебно производство.", "date": "2019.03.01", "title": "Колове, вили, брадви и лопати: Пияни се млатиха в Роман"}
{"url": "https://www.dnes.bg/obshtestvo/2019/03/01/ul-nikolai-saryev-ili-iumer-osman-karakachanov-obidna-smiana.403510", "text": "Вицепремиерът и министър на отбраната Красимир Каракачанов излезе с позиция по повод преименуването на улица в Крумовград на името на старши лейтенант Николай Саръев. Каракачанов призовава общинските съветници от родопския град да не петнят паметта на загиналия в Ирак офицер.\r\nСтарши лейтенант Николай Саръев е един от петимата български военнослужещи, които преди 15 години загинаха при терористична атака срещу базата ни в Кербала. По признания на колегите му и по оценки на командирите му младият офицер е притежавал високи професионални и нравствени качества.\r\nЗатова всяка година на 27 декември - денят, в който камион-бомба се взриви пред българската база, близки и военнослужещи почитат паметта на героя в родния му Крумовград, се припомня в позицията на вицепремиера, разпространена от МО.\r\n                    \n                    \n                В нея се посочва, че неотдавна е станало известно решението на местния Общински съвет улицата пред бившето военно поделение, на която се намира и паметник на загиналите във войните, да носи името на старши лейтенант Николай Саръев. Територията на бившия казармен район, разположен в центъра на града, е предадена от МО безвъзмездно на местната община.\r\n\"С голяма изненада обаче научих, че тихомълком за офицера-герой е била отредена друга улица - странична и по-малка. А улицата пред бившето военно поделение, където старши лейтенантът е служил, по която бойците са тръгвали на учения и паради, ще носи името на друг човек - Юмер Осман, местен литератор-дисидент, лежал в затвора в Белене преди т.нар. Възродителен процес, който по-късно емигрира в Турция и никога повече не се връща в родния си град\", заявява Каракачанов.\r\n\"Моите уважения към паметта на Юмер Осман, светла му памет! Но считам, че е много по-справедливо тази улица да носи името на офицера-герой, служил именно в това поделение и тръгнал по тази улица към безсмъртието\", заявява вицепремиерът.\r\nПо думите му обяснението на кмета на града Себихан Ахмед, че промяната била поискана от майката на Саръев, не се потвърдило.\r\n\"За мен като министър на отбраната на България това е унижение на честта и достойнството не само на загиналия, но и обида за цялото българско воинство\", заявява той и призовава общинските съветници от родопския град да не петнят паметта на старши лейтенант Саръев. Саможертвата му в борбата със световния тероризъм не заслужава това, добавя вицепремиерът.", "date": "2019.03.01", "title": "Ул. \"Николай Саръев\" или \"Юмер Осман\"? Каракачанов: Обидна смяна!"}
{"url": "https://www.dnes.bg/akoshtete-vqrvaite/2019/03/01/top-5-na-zodiite-koito-ne-mogat-bez-socialni-mreji.403095", "text": "Социалните мрежи са част от живота на всички и вече запълват голяма част от ежедневието ни. Ето и зодиакалните знаци, които обаче са пристрастени към тези платформи, непрекъснато ги проверяват и прекарват много време онлайн.\r\n\r\n \r\nБлизнаците са социални и общителни по природа. Те са такива и в истинския живот, но са много активни и в социалните мрежи. Когато стават от сън сутрин, първото нещо, което правят, е да проверят Facebook и Instagram. Обичат да споделят политически пристрастия и да постват музика. Там подкрепят и хуманитарни каузи. Постоянно чатят и пишат много коментари.\r\n \r\n\r\n \r\nТези зодиакални знаци обичат да са информирани, затова следят внимателно социалните мрежи. В същото време самите те са потайни, не споделят много за собствения си живот. Но редовно скролват, за да знаят какво се случва около тях. Няма да разберете много за тях от техните профили, но те вече ще са разучили всичко за вас. Рядко коментират.\r\n \r\n\r\n \r\nОбичат да са под светлината на прожекторите. Зарибяват се по социалните мрежи, защото там пък успяват да станат център на внимание и да привлекат интерес. Постват най-впечатляващите селфита, снимки от екскурзии и магични моменти с любимите хора, снимки на интересни храни, както и на покупки, които са направили. Имат куп последователи и приятели.\r\n \r\n", "date": "2019.03.01", "title": "Топ 5 на зодиите, които не могат без социални мрежи"}
{"url": "https://www.dnes.bg/notifikacii/2019/03/01/kloshar-probode-drug-s-noj-v-studentski-grad-skarali-se.403526", "text": "Мъж е в болница в критично състояние след нападение с нож в столичния \"Студентски град\", съобщи bTV.\r\nПо първоначална информация в късния следобед днес се скарали двама мъже, водещи скитнически начин на живот.\r\nПри спречкването пред бл. 38 единият пробол другия в гърдите, в близост до сърцето. \r\nПострадалият е откаран в МБАЛ \"Света Анна\".\r\nИзвършителят е избягал и се издирва.", "date": "2019.03.01", "title": "Клошар прободе друг с нож в Студентски град, скарали се"}
{"url": "https://www.dnes.bg/eu/2019/03/01/ot-briuksel-gerb-i-bsp-s-izravneni-sili-mareshki-s-evrodeputat.403465", "text": "Европейският парламент публикува нови прогнози за разпределението на местата на европейските избори, което показва пълно изравняване на силите между ГЕРБ и БСП и нови размествания сред по-малките играчи, като за първи път “Воля” на Веселин Марешки има шанс да влезе в Европарламента.\n\r\nМакар изборите у нас все още да не са насрочени и партиите да не са показали листите си, Европарламентът мери нагласите за участие във всички държави членки, включително в България.\n\r\nСпоред най-новите данни, публикувани днес, ГЕРБ и БСП ще имат по равен брой евродепутати в следващия парламент - по 6, а ДПС остава с двама.\n\r\nАко патриотите се явят в коалиция от ВМРО, НФСБ и “Атака”, те ще могат да вкарат един евродепутат. Същото е при десните партии, където анкетата допуска, че ако ДСБ, “Да, България” и други по-малки играчи се обединят, ще имат 1 евродепутат.\n\n\n\r\n                    \n                    \n                Ново спрямо първите резултати, публикувани преди 10 дни, е очакването, че партия “Воля” може да прескочи бариерата и да вкара 1 депутат в Европейския парламент.\n\r\nПоследните данни показват подкрепа за ГЕРБ от 35,7% срещу 35,1% за БСП и 10,7 на сто за ДПС. Обединени, патриотите могат да вземат 5,4%, Демократична България - 2,4%, “Воля” и “Реформаторският блок” - по 2,2%.\n\r\nВ сравнение с първите данни, публикувани в средата на февруари, ГЕРБ губи един депутат, като БСП, ДПС и патриотите запазват шансовете си. “Воля” се появява за първи път в сметките за вота. \n\r\nВ настоящия парламент ГЕРБ и десните са в една група - на ЕНП, като ГЕРБ е с шестима депутати, десните с 1.\n\r\nНа 18 февруари парламентът измери, че в ЕНП групата ще има 8 българи, сега 7. От тях като 6-има ще са от ГЕРБ и един от “Демократична България”. Очакванията за социалистите са, че те ще са шестима (сега 4-ма), либералите (ДПС) двама (сега 4-ма) и по един сред новите партии и в крайната десница на “Европа на нациите и свободата”, където ще са и партията на Марин Льо Пен и “Северна лига” на Матео Салвини.\n\r\nВ европейски мащаб анализът не отчита съществени промени. Най-голяма в следващия Европарламент остава групата на ЕНП със 181 депутати, следвана от социалистите със 135 и либералите - 75. Очаква се крайната десница да вземе 59 места, зелените - 49, комунистите - 47, консерваторите - 46, евроскептиците - 39, нови партии - 66, независимите ще са 8.\n\r\nВъзходяща тенденция в ЕС през последните 10 дни се отчита при зелените, комунистите и новите формации, докато спад има при ЕНП, консерваторите и евроскептиците.\n\r\nИзследването посочва, че анализира нагласи, актуални към края на февруари и че данните са обработени въз основата на надеждни проучвания, правени от местни агенции в отделните страни и обобщени от партньора на Европарламента Kantar Public.\r\n ", "date": "2019.03.01", "title": "От Брюксел: ГЕРБ и БСП с изравнени сили, Марешки с евродепутат?"}
{"url": "https://www.dnes.bg/obshtestvo/2019/03/01/ot-kakvo-imat-nujda-balkanite-spored-pasi-iadreno-oryjie.403473", "text": "На Балканите имаме нужда от ядрени оръжия, които да гарантират мира, заяви бившият министър на външните работи на България Соломон Паси. \n\r\nТой заяви, че е притеснен от излизането на Русия от Договора за ликвидиране на ракетите със среден обсег на действие, защото това ще наруши баланса в Европа.\n\n\n\r\n\"Знаем, че в Европа има едни атомни бомби. Как и къде ще бъдат разместени тези атомни оръжия, аз не мога да кажа.  Със сигурност това, което ние на Балканите имаме нужда не е стратегията на Тодор Живков - Балканите безядрена зона, а ние имаме нужда от ядрени оръжия, които гарантират мира така както те гарантираха мира през Студената война\", посочи президентът на Атлантическия клуб у нас. \n                    \n                    \n                \r\nСоломон Паси посочи, че сигурността в района на Черно море най-вероятно ще бъде основна тема на разговорите между генералния секретар на НАТО Йенс Столтенберг и премиера Бойко Борисов. \n\r\n\"Русия притежава може би 80% – 90% от въоръженията в Черно море и това е притеснение за НАТО\", коментира бившият външен министър. Паси допълни, че Борисов и Столтенберг ще обсъдят и задължението на България да отделя 2% от БВП за НАТО. \n\r\nГолемия плюс на българската външна политика от европредседателството насам се казва \"Западни Балкани\" и присъединяването на Македония към НАТО е част от усилията на страната ни, подчерта Паси пред bTV. \n\r\n\"Най-голямата заплаха се нарича зависимостта от Русия. Ние сме монополно зависими от Русия по отношение на енергетиката\", отсече Соломон Паси. \n\r\n\"Важни са делата, а не думите, трябва да си дадем сметка, че служебното правителство на президента Радев е имало възможност да блокира санкциите срещу Русия, но не го е направило, така че са по-важни действията, а не думите\", коментира Паси по отношение на казаното от президента Румен Радев в Кошице.\n\r\n\"Жестът Ким да се види с Тръмп е добър, но това е непопулярна дипломация\", заяви Паси и допълни, че големият отсъстващ от темата Северна Корея е ЕС. \n\r\nТой коментира и избора на севернокорейският лидер да пътува с влак до Ханой. \n\r\n\"Влакът на Ким Ир Сен два пъти е идвал до София - през 1975 г. и 1984 г. Това е бил генералният щаб на Ким Ир Сен по време на Корейската война. Семейство Ким има \"наследствена параноя\". Те смятат, че в самолета американците могат да ги \"думнат\" с една ракета и могат да ги убият, а във влака са много добре защитени\", посочи Соломон Паси. \r\n ", "date": "2019.03.01", "title": "От какво имат нужда Балканите? Според Паси – ядрено оръжие!"}
{"url": "https://www.dnes.bg/politika/2019/03/01/goranov-chist-za-apartamenta-niamalo-konflikt-na-interesi.403479", "text": "Дори и да живее в апартамент, който не е негов и за който не плаща наем, финансовият министър Владислав Горанов не е в конфликт на интереси. Това е решението на Комисията за противодействие на корупцията и за отнемане на незаконно придобитото имущество.\n\n\n Производството на комисията беше образувано, след като Върховната касационна прокуратура разпореди проверка за жилището с площ от 180 квадрата, което се намира в луксозен частен комплекс в София. \r\n \r\nСамият Горанов декларира, че ползва жилището без да плаща наем. Това е на неговия кум Иван Сариев.\n\r\nФинансовият министър още преди време каза, че се е съгласил да се премести там, защото децата му са се уплашили от силното земетресение в Перник, което се усети и в София, през 2012 г. \n                    \n                    \n                \r\nЖилището на Сариев било купено от него с инвестиционна цел, всички сметки за ползването му плащал Горанов, а след промяната на закона, финансовият министър бил посочил в имуществената си дкелрация за 2017 г., че живее там. \r\n ", "date": "2019.03.01", "title": "Горанов чист за апартамента, нямало конфликт на интереси "}
{"url": "https://www.dnes.bg/stranata/2019/03/01/vremeto-prez-mart-syrdito-zasmiano-a-temperaturite-do-20-gradusa.403454", "text": "Баба Марта ще започне с много слънчеви часове и с високи максимални температури. В петък, 1 март, ще бъде слънчево, с временни заоблачавания. Ще продължи да духа слаб до умерен вятър от запад-северозапад, който към края на деня ще отслабва. \n\r\nВ събота от север ще се спусне по-хладен и влажен въздух. Облачността ще бъде по-често значителна. Ще превали дъжд, в планините сняг, като на повече места ще бъдат валежите в Централна България и по северните склонове на планините. Като цяло валежите ще са слаби в равнинната част на страната, до 3-4 литра на квадратен метър, а в планинската ще са малко повече - около 10 л/кв.м. \n\r\nВ неделя вятърът ще отслабне. В сутрешните часове все още в планините ще превалява слаб сняг, но още преди обед валежите ще спрат. Следобед от север на юг облаците ще се разкъсват. Ще бъде сравнително студено с максимални температури между 5 и 11 градуса. \n                    \n                    \n                \r\nВ понеделник денят ще започне със слънчево време, но следобед ще се заоблачава. Западен вятър ще повишава температурите до пролетни стойности. Във вторник облачността ще бъде разкъсана, по-значителна над Северна България. Ще духат южни ветрове, по-силни в Предбалкана. Остава топло, с температури следобед от 15 до 20 градуса. \n\r\nПрез втората половина на първото десетдневие времето ще бъде динамично – ветровито с честа смяна на посоката на вятъра от южен в северозападен и обратно. Причината е преминаването на няколко бързи фронта. Ще има и превалявания, но валежите ще са краткотрайни и с не големи количества, съобщи за Dnes.bg синоптикът на  Симеон Матев. \n\r\nПо-голяма е вероятността за валежи на 6-ти, 8-ми и 10-ти март. Температурите в периодите с южен вятър ще са високи до 17-18 градуса, а в тези със северозападен вятър ще се понижават до 7-12 градуса.\n\r\nВ началото на второто десетдневие ще настъпи по-чувствително застудяване, което ще продължи до към средата на месеца. Отначало ще завали дъжд, но впоследствие освен в планините, сняг ще превали и в равнините, с по-голяма вероятност в Северна България и по високите западни полета. От 15 до 17 март ще има временно стаблизиране на времето с повече слънчеви часове. Ще се затопля. Ново застудяване се очаква към края на второто десетдневие, когато ще има превалявания от дъжд и сняг.  \n\r\nПрез третото десетдневие ни очакват повече слънце и по-високи дневни температури. Но ще има преминаващи смущения, по които ще превалява краткотрайно и температурите ще се понижават.\n\r\n\n\r\nСредните максимални температури за месец март са между 9 и 13 градуса, а средните минимални между -1 и 3 градуса. Нормалните месечни суми на валежите са между 30 и 60 литра на квадратен метър, а в планините - между 60 и 100. Обикновено валежните периоди са между 1 и 16, и от 27 до 31 март, а сухият период е между 17 и 26 март.\n\r\nПрез март 2019 година средните температури у над ще са близки или малко над установените норми, а количеството на валежите ще бъде близко или под обичайните за периода.\n\r\n\n\r\nМарт е първият пролетен месец. Времето е динамично, с чести и бързи промени. Средните месечни температури са с 4-5 градуса по-високи от тези през февруари. Слънчевите часове се увеличават значително и понякога температурите достигат летни стойности - най-високите измерени температури през март са от 30 до 35 градуса. \n\r\nВъпреки, идващата пролет, зимата трудно се \"дава\", като снеговалежите не са рядко явление. Живакът в термометрите е стигал най-ниско до минус 29 градуса в Горна Оряховица, минус 28 в Ихтиман, минус 27 във Видин. Когато в началото на месеца е сравнително топло, а в края арктичен въздух достига странта ни се получават сериозни поражения по агрокултурите. Провокирани от високите температури растителността се развива, овошките започват да цъфтят. При последващо застудяване с отрицателни температури се нанасят сериозни щети на агробизнеса. Такива условия за последно е имало през 2002 година.\n\r\nВ планините снежната покривка ще бъде достатъчна за практикуването на бели спортове през целия месец. През по-топлите дни снегът омеква и крие опасности от контузиии за по невнимателните скиори. При обилни снеговалежи, силни ветрове и резки затопляния, рязко се увеличава опасността от лавини. Ето защо посетителите на планината трябва своевременно да се осведомяват за условията в планината за да не развалят своята почивка.  \n\r\nНа 20 март в 23:58 часа Слънцето влиза в знака Овен - начало на астрономическата пролет.\n\r\n\n\r\nПрез целия месец слънчевата активност ще се задържи ниска. Земното магнитно поле през по-голямата част на месеца ще бъде спокойно, без условия за магнитни бури. Временно усилване на геомагнитна активност се очаква от 26-ти до 28-ти март, когато ще има смущения в земното магнитно поле. Магнитните бури на тези дати ще бъдат слаби и няма да оказват влияние на комуникациите. \n\r\n\n\r\nНародната метеорология включва прогнози за времето, които са основани на традиционните познания и наблюдения върху движението на небесните тела, атмосферните явления, поведението на животните, състоянието на дърветата и растенията. В тях е синтезиран многовековният трудов опит на селския стопанин и обикновено те се предават от поколение на поколение като потвърдено от практиката познание. За март народната метеорология гласи:\n\r\nДъждовен март предвещава дъждовно лято. Март ако е кишав, лятото ще е сухо. Когато е сухо през март, посевите ще бъдат добри. Когато гърми през март, ще има суша през годината. Гръмотевица през март предвещава още пълни бъчви с вино и шупливи орехи. Ако вали на 1 март, то и годината ще е дъждовна. Ако на този ден е сухо, то и лятото ще е сухо. ", "date": "2019.03.01", "title": "Времето през март: Сърдито, засмяно, а температурите - до 20 градуса"}
{"url": "https://www.dnes.bg/notifikacii/2019/03/01/strah-ot-vendeta-bulkata-na-idil-izbiaga-ot-lagera.403449", "text": "Историята на Шамима Бегум се развива като по сценарий на турски филм. 19-годишната майка е изчезнала заедно с новороденото си бебе, след като получила заплахи за живота си в лагера за бежанци. \n\n\r\nСпоред различни източници, Шамима сама е виновна за ситуацията, в която е изпаднала.\r\n\"Тя се появяваше по телевизията, без да покрива лицето си. Придоби статут на \"звезда“ в лагера, а след това последваха и смъртни заплахи“, разказват те.\r\nДругите съпруги били недоволни от факта, че момичето \"унижава техния труд“, като дава интервюта и разказва на целия свят за живота в Халифата. Заплахите дори не били анонимни. Жените й казали, че ще я убият директно в очите й.\r\n                \n                Шамима толкова се притеснила, че нещо може да й се случи, че избягала от лагера близо до границата с Ирак късно вечерта, с детето на ръце. На къде... никой не знае. Тя няма никакво гражданство, след като всички страни, с които има някаква връзка, се отказаха от нея. А обществото, където и да е в Европа, не е добре настроено към нейното завръщане.", "date": "2019.03.01", "title": "Страх от вендета: Булката на ИДИЛ избяга от лагера"}
{"url": "https://www.dnes.bg/eu/2019/03/01/protest-na-uchenici-v-belgiia-sreshtu-globalnoto-zatopliane.403435", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Необичайно меко време отбелязаха в Западна Европа през последните дни. В понеделник във Великобритания беше регистриран най-топлият зимен ден в историята с температура от малко над 21 градуса в Лондон.\n\r\nВчера във Франция беше поставен подобен абсолютен рекорд. В същото време расте и мобилизацията в защита на климата.\n\r\n\"Не съсипвайте това, което не можете да поправите“ – с този лозунг близо три хиляди ученици се събраха в белгийския град Антверпен.\n\r\nТова е осмият пореден четвъртк, в който класните стаи в Белгия опустяват. А младежите излизат на улицата, за да призоват за спешни действия срещу глобалното затопляне.\n                    \n                    \n                \r\nДемонстрацията е част от глобално движение, започнало през август миналата година от Швеция. Инициатор е 16-годишната Грета Тунберг. Всеки петък тя протестира пред шведския парламент.\n\r\nТака вдъхновява връстниците си по цял свят. Днес се присъединява към поредното белгийско шествие.\n\r\nВ същото време във Франция над 2 милиона души подписаха петиция за завеждане на дело срещу държавата за \"престъпно бездействие“. Обвиняват я в липсата на мерки за ограничаване на вредните емисии. Организациите ще внесат жалбата в съда на 14-и март.\n\r\nЗа 15-и март Грета Тунберг призовава за глобален протест в защита на климата.\n\r\n ", "date": "2019.03.01", "title": "Протест на ученици в Белгия срещу глобалното затопляне"}
{"url": "https://www.dnes.bg/stranata/2019/03/01/rusnaci-kupuvat-imoti-u-nas-brokeri-tendenciiata-e-obratna.403451", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Все повече руснаци проявяват интерес към закупуване на втори дом в чужбина, като България се оказва най-харесвана, сочат данни на руски медии.\n\r\nБрокери у нас обаче твърдят, че тенденцията е точно обратната. Заради девалвацията на рублата руснаците масово продават жилищата си по родното Черноморие. \n\r\nВ Поморие има квартал, който се казва \"Малката Москва\". По последни данни в морското градче имоти притежават около 5000 руски граждани. Най-често това са пенсионери, които живеят постоянно там, или млади семейства, които са си купили ваканционен имот.\n\r\nДанни на Руската федерация сочат, че около 500 000 имота в източните части на България са притежание на руски граждани. Бумът беше най-вече през 2005 и 2006 година.\n                    \n                    \n                \r\nСега обаче интересът на руснаците е главно към имоти в покрайнините на морските ни курорти. В Поморие дори беше регистрирано удвояване на населението след заселилите се руснаци, а дори и сега в \"Малката Москва\" строителството продължава, което сочи, че все още има търсене. \n\r\nБрокерите обаче отчитат, че обедняването на средната руска класа и девалвацията на рублата принуждават много от тях да продават своите имоти.\n\r\nРуският почетен консул в Бургас също беше категоричен пред камерата на  че тенденция за закупуване на нов втори дом няма, а по-скоро тя е към продажба на тези, които вече са си закупили такъв.", "date": "2019.03.01", "title": "Руснаци купуват имоти у нас? Брокери: Тенденцията е обратна!"}
{"url": "https://www.dnes.bg/stranata/2019/03/01/300-lv-pomosht-za-bebe-no-pri-usloviia-18-godishna-maika-s-tapiia-za-sredno.403459", "text": "Оказа се, че предложението на Карлос Контрера от Столичния общински съвет за образована раждаемост, макар и да не е обсъдено все още от местния парламент в София, вече се реализира на няколко места в страната. \n\n\nТрета община въвежда отпускането на еднократна финансова помощ при раждане на бебе при определени условия. \n\r\nОбщинските съветници от Монтана решиха, че общината ще дава по 300 лева на местни семейства за раждане на първо дете и 500 лева за раждане на второ дете по предложение на групата на партия ГЕРБ. \n\r\nЗа да ги получат обаче родителите трябва да имат навършени 18 години, да имат средно или висше образование, да имат постоянен и настоящ адрес в община Монтана и да не дължат здравни осигуровки, данъци или такси на държавата или общината.\n                    \n                    \n                \r\nКандидатите за получаване на еднократна помощ ще бъдат разглеждани от седемчленна комисия, в която влизат четирима общински съветници. Право да кандидатстват ще имат семейства с деца, родени от 1 януари 2019 година насам.\n\r\nОбщинските съветници в Свиленград, макар и  по-щедри в помощта, също разписаха подобни критерии за отпускането й. \n\r\nСамо онези родители, които имат поне средно образование, ще взимат по 400 лв за първо дете, а за второ и трето 500 лв.  \n\r\nПрез 2018 г. общината е изплатила еднократна помощ за 130 новородени деца. Ако критерият образование беше валиден, вместо тези 130, щяха да се дадат само на 100, обясни Пенка Балджиева, експерт в ГРАО в община Свиленград. \n\r\nВ Община Ботевград пък дават помощи и за завършено основно образование. \n\r\nМайки с висше образование там взимат по 600 лева, със средно по 500 лева и по 300 лева тези с основно образование.\n\r\nДали помощи ще бъдат отпускани и в София само за образованите родители предстои да видим. \n\r\nПредложението на Карлос Контрера от ВМРО предвижда родители със средно образование да получават по 200 лв., тези с висше образование степен \"Бакалавър\" по 250 лв., за \"Магистър\" - 300 лв.", "date": "2019.03.01", "title": "300 лв. помощ за бебе, но при условия - 18-годишна майка с тапия за средно! "}
{"url": "https://www.dnes.bg/obshtestvo/2019/03/01/borsa-alo-izmamnici-si-tyrsiat-muleta-vyv-fb.403446", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНова измамна схема набира скорост във Facebook. Ало измамници, действащи от Румъния, вербуват безработни българи в престъпната си схема. Голяма част от хората без препитание в България търсят работа именно в социалните мрежи, а там опасността дебне.\n\r\n\"Няма как да бъде опазен интернет от подобни действия. Безработицата е огромна и когато има примамлива обява, която звучи като \"търсим куриер да пренася суми от едно до друго място\", заплащането е добро, човекът се обажда и започва да работи. Това е пробив в системата, защото в подобни измами, този който се хваща, е мулето\", обясни криминалистът Иван Савов в \"България сутрин\".\n                    \n                    \n                \r\nТой обясни, че много често хората,  които стават мулета в престъпната схема, дори не разбират за това, че са такива.\n\r\nПо думите на експерта по дигитална сигурност Георги Малчев, дигиталният маркетинг е всичко, което ни се случва в реалния живот, но може да бъде лесно засилено и анонимизирано.\n\r\n\"Проблемът е, че ние се борим с един профил, който представлява информация, изнесена в социална мрежа. Няма как да знаем точно кой стои зад него. В най-добрия случай можем да намерим IP адреса, от който се логва, но е трудно да стигнем до човека\", отбеляза криминалистът пред .\n\r\nСпоред Георги Малчев трябва да се промени редът на действие при подаване на сигнал за ало измама, тъй като в момента при позвъняване на 112 препращат потърпевшия към близкото РПУ, а това забавя процеса на издирване и често го оставя без резултат.\n\r\n\"Според мен единственото, което може и следва да се прави, да продължават кампаниите за ограмотяване на хората, за да не се поддават\", обясни Иван Савов.", "date": "2019.03.01", "title": "Борса: Ало измамници си търсят мулета във FB"}
{"url": "https://www.dnes.bg/politika/2019/03/01/bylgariia-bila-vajna-za-nato-zaradi-kosovo-cherno-more.403462", "text": "\n България е високо ценен съюзник на НАТО, тя играе важна стратегическа роля в Черно море, в Косово и в Афганистан. С тези думи ни похвали генералният секретар на НАТО Йенс Столтенберг след среща с премиера Бойко Борисов. \n\n\n\r\nСлед разговорите на четири очи имаше и разширена среща между двете делегации, на която са били обсъдени сътрудничеството в сферата на сигурността и отбраната и стабилността на Западните Балкани и региона. \r\n\"България не е Троянският кон на Русия в НАТО, ние сме най-дисциплинираните и лоялни членове на Алианса\", увери Борисов.\n\r\nТой изрично подчерта, че поканата към Йенс Столтенберг е дошла много преди да стане ясно, че в България ще пристигне и руският премиер Дмитрий Медведев. \n                    \n                    \n                \r\nБорисов каза, че за енергийни проекти на днешната среща не е ставало въпрос.\n\r\nПремиерът повтори позицията си, че страните членки от НАТО трябва да са максимално подготвени за по-сериозна охрана на Черно море и винаги е бил за присъствието на кораби и катери в пристанищата, но  Борисов изрази притеснение, че това може да повлияе на туризма. \n\r\nПо тази причина в разговорите се е наблегнало на нуждата от повече дипломация, за да не се влезе в нова надпревара във въоръжаването. \n\r\nПремиерът Борисов даде и детайлна справка за участието на нашите военни в ученията на НАТО през последните години, както и за ученията на Алианса на наша територия.\n\r\n\"Имахме една критика и тя е, че в разходите за отбрана не сме включили пенсиите за военнослужещите\", каза Борисов.\n\r\nСледващата среща на Йенс Столтенберг, който е на двудневно посещение у нас, е с президента Румен Радев.\r\n ", "date": "2019.03.01", "title": "България била важна за НАТО заради Косово, Черно море..."}
{"url": "https://www.dnes.bg/obshtestvo/2019/03/01/studenti-ot-alma-mater-s-otlichie-ot-systezanieto-po-pravo-na-es.403455", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОтборът по право на Софийския университет успя да заеме престижното трето място в състезанието по право на Европейския съюз.\n\r\n, че за първи път отбор на Софийския университет стига до полуфинал. Състезанието се провежда на английски и френски, като съдиите могат да задават въпроси и на двата езика. На първо място е Колежът на Европа в Белгия, на второ Швеция и на трето България.\n\r\n\"Казусът е съставен от три въпроса, които се задават от Национален съд към съда на ЕС, свързани с тълкуването на правата на Съюза\", обясни студентът Александър Лешев относно въпросите, с които са преборили конкуренцията.\n                    \n                    \n                \r\nСтудентката Мария-Магдалена Маркова сподели, че според статистиката на състезанието ежегодно участват между 80-100 отбора, които предават анонимни писмени защити. Тя допълни, че цялото състезание се провежда анонимно с цел да се избегне симпатия на съдии към даден отбор и най-добрите продължават към финалите.\n\r\n\"Ние продължихме с една доста добра оценка, даже по-добра от Колежа на Европа, който спечели\", обясни Маркова в \"България сутрин\".\n\r\nСтудентите споделиха още, че са се подготвяли усърдно за състезанието шест месеца преди това.\r\n ", "date": "2019.03.01", "title": "Студенти от Алма Матер с отличие от състезанието по право на ЕС"}
{"url": "https://www.dnes.bg/politika/2019/03/01/markov-kym-borisov-no-kato-priiatel-ostavi-gi-pochivai-si-gledai-si-kefa.403464", "text": "Извиване на ръце за кворума и парламентарна агония - тази оценка на депутата от ГЕРБ и бивш конституционен съдия Георги Марков разбуни духовете в парламента. Предвид ситуацията в момента Марков добави, че като приятел и в лично качество, би посъветвал премиера Борисов \"да хвърля кърпата\" и да остави БСП да си \"правят избори с машини като аборигени\".\n\r\n\"Как да не е парламентарна агония? Всеки ден се поставя под въпрос кворума в парламента, а за да има кворум трябва да пипаме статута на народния представител. Защо трябва да го пипаме, той е направен от ВНС. Всеки ден г-н Цветанов е полудял и тича от стая на стая и му поставят непрекъснато някакви ултиматуми\", каза Георги Марков.\n                    \n                    \n                \r\nТой обаче добави, че коалицията с \"Обединени патриоти\" не е била грешка и благодарение на тях не е била приета Истанбулската конвенция и са помогнали много за пакта за миграция.\n\r\nМарков уточни, че премиерът Борисов управлява успешно и не е нужно да предприема нещо, но добави, че като приятел би го посъветвал да остави \"другите да си правят кворума и да си внасят машини\".\n\r\n\"Аз казвам, че ако съм му приятелят Георги Марков в личен план, щях да му кажа: Почивай си, на 60 години отиваш, чудеса направи, четири пъти избори спечели, само Виктор има толкова и Меркел. Зрими неща направи, оправи ми булеварда, на който живея, слава та не знам. Та Меркел, та Тереза Мей, кой ли не те нацелува, бе, човек. Ти си целият в целувки, ама остави тея да правят кворума, те да внасят машините. Ходи си в Банкя, гледай си кефа, ходи на риба, ела в Будапеща да си живеем хубаво, няма да живеем 100 години\", каза още Марков.\n\r\nКолегата му от ГЕРБ Тома Биков коментира, че изказването на бившия конституционен съдия е по-скоро приятелски съвет, но отрече да има политическо решение в посока на промяна на управлението. Според него няма и парламентарна криза и извиване на ръце.\n\r\n\"Аз не мисля, че има агония, работата върви, аз лично единствено виждам, че е малко по-тихо. Не бих казал, че има извиване на ръце, като има различни партии, това е нормално\", коментира Тома Биков.\n\r\nЮлиан Ангелов от \"Обединени патриоти\" отрече да са извивали ръце и посочи, че само казват мнението си.\n\r\n\"За нас е важно държавата да е стабилна и да няма хаос и политическа криза. В последните години колкото и скандали да има, управляващото мнозинство намира начина, по който да решава определени проблеми. Не виждам защо в този момент държавата трябва да бъде събаряна\", заяви Ангелов. \n\r\nДжейхан Ибрямов пък отсече, че от ДПС не извиват ръцете на никого и настоя, че кворумът е задължение на управляващите. \"Има криза, държавността е в криза, ние го твърдим от близо 1 година. Слава Богу, че и Георги Марков го е разбрал\", коментира депутатът от ДПС.", "date": "2019.03.01", "title": "Марков към Борисов, но като приятел: Остави ги, почивай си, гледай си кефа"}
{"url": "https://www.dnes.bg/obshtestvo/2019/03/01/poredna-gavra-v-uchilishte-loshotiiata-niama-etnos.403460", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Трима ромски тийнейджъри на по 13 и 14 години блудстваха с петокласник от български произход в калояновско село. Грозната гавра се разиграла вчера в изоставена външна тоалетна в двора на основното училище. Случайно минаваща жена е видяла какво се случва и е успяла да измъкне момчето, а след това е сигнализирала на родителите му. Те съобщили в полицията. Жители на селото разказват, че това не е първият случай, в който по-големите момчета са се възползвали от своя съученик.\n\r\n\"Престъпността и лошотията нямат етнос. Те са резултат от определени социални условия, в които е израснал човекът и особеностите на средата, в която се намира - семейството и близкото обкръжение. И слагането на етнически етикет на определен извършител на нещо грозно, единствено води до изместване на фокуса на истинския проблем\", коментира в студиото на \"България сутрин\" психологът Христо Монов.\n                    \n                    \n                \r\nХристо Николов от фондация \"Саворе\" пък отбеляза, че е време да бъдат предложени адекватни решения, особено за проблемите, отнасящи се до агресията между деца. \n\r\n\"Много от законите в България обаче са остарели. Важно е да се взимат превантивни мерки, а не да гоним вятъра след свършен факт, когато вече е твърде късно\", отсече Николов пред \n\r\nПо случая е образувано досъдебно производство. Назначени са експертизи и са разпитани свидетели. С децата работи и инспектор от Детска педагогическа стая, откъдето са извършили беседи с жертвата и с насилниците му. Срокът на разследването е двумесечен.", "date": "2019.03.01", "title": "Поредна гавра в училище, лошотията няма етнос"}
{"url": "https://www.dnes.bg/politika/2019/03/01/iotova-se-sreshtna-s-bylgari-v-centralata-na-maikrosoft-v-siatyl.403470", "text": "С българи, заемащи ръководни позиции в „Майкрософт“, се срещна вицепрезидентът Илияна Йотова в централата на компанията в Сиатъл. Там работят около 100 българи. Сънародниците ни, макар и далеч от родината, се интересуват от политиките, които провежда българското правителство в различни сфери. Те отправиха въпроси от широк диапазон към Илияна Йотова – от здравеопазване и образование до развитието на информационните технологии, съобщи пресцентърът на държавния глава.\r\n \r\n„България не ви познава и не използваме достатъчно вашия огромен потенциал“, каза вицепрезидентът пред сънародниците ни. Те не са прекъснали контакта с родината, затова подготвяната от Илияна Йотова интернет платформа за връзка на българите от цял свят помежду им и с България предизвика голям интерес.\r\n \r\nВицепрезидентът разказа за идеята на президента Румен Радев за създаване на Институт за устойчиви технологии в Югоизточна Европа, като негов център да бъде България. \n                    \n                    \n                \r\nТази идея Илияна Йотова представи и в разговора си с Ерик Хорвиц – вицепрезидент и ръководител на Научно-изследователския център на „Майкрософт“. „В добра позиция сте да развиете идеята“, заяви Хорвиц.\r\n \r\nНа срещата бяха обсъдени добрите традиции, които България има в сектора на информационните технологии. Ерик Хорвиц изтъкна високия професионализъм на работещите българи в Майкрософт. „Благодаря на Вашата държава, че ни даде тези хора“, отбеляза той.\r\n \r\nХорвиц е един от световно известните учени в областта на изкуствения интелект. Той представи пред вицепрезидента основните дейности на Научно-изследователския център на „Майкрософт“, свързани с изкуствения интелект и приложението му в сферата на здравеопазването. Изразено бе общото мнение, че развитието на изкуствения интелект не трябва да става за сметка на човешкия и да го измества.\r\n \r\nВицепрезидентът участва в демонстрация на най-новите технологии на „Майкрософт“ в областта на добавената и виртуалнa реалност, които ще бъдат много полезни в обучението на студенти по медицина.\r\n \r\nКнига за живота и дейността на Джон Атанасов, създал първия цифров електронен компютър, подари Илияна Йотова на Ерик Хорвиц.\r\n \r\n ", "date": "2019.03.01", "title": "Йотова се срещна с българи в централата на \"Майкрософт\" в Сиатъл"}
{"url": "https://www.dnes.bg/notifikacii/2019/03/01/mopsyt-eda-cenata-da-ne-platish-danycite-si-v-ahlen.403456", "text": "Германският град Ахлен се прочу с доста необичайния си начин за изземане на дължимото от семейство, което не успяло да плати данъците си. \n\r\nМестните власти на градчето от Северен Рейн-Вестфалия иззели мопсът на семейството, след което продали животното в... eBay. \n\r\nГерманските медии съобщават, че местните власти в Ахлен първоначално искали да вземат инвалидната количка на член от семейството, тъй като това било най-ценното нещо в дома. \n\r\nВместо това се спрели на женския мопс Еда. След това един от служителите публикуват обява в eBay, в която продава животното за €750 - половината от сумата, която новият собственик на Еда очаквал да плати за мопс, пише BBC. \n                \n                \r\nСлучаят обаче не приключва до тук. \n\r\nНовият собственик на Еда е полицай Микаела Джордан, която обяснява пред \"Ahlener Tabeblatt\", че първоначално била мнителна заради ниската цена. \n\r\nТогава се обадила на номера в обявата и се свързала със служител на местната администрация в Ахлен, който й обяснил, че Еда е в това положение, защото предишният й собственик не е успял да плати дължимия си данък на града, включително таксата за кучето. \n\r\nЕда била напълно здрава и така Микаела се съгласила на продажбата. \n\r\nСега обаче тя се жалва, че Еда има медицински проблеми, за които не била предупредена. От Коледа насам, когато Микаела е взела мопса, кучето е било оперирано четири пъти, включително около Коледа по спешност. \n\r\nСега полицай Джордан търси компенсация за разходите си, които възлизат на €1800. Нейните искания към управата на Ахлен предизвикват вниманието на местния вестник, откъдето пък издирват и предишната стопанка на Еда. \n\r\n\"По начинът, по който всичко свърши, абсолютно не беше редно\", казва бившата стопанка на Еда. Тя все пак признава, че изземането на кучето е законно. \n\r\nТя обяснява, че съдебен изпълнител, заедно с двама служители на общината дошли в дома й през ноември. Те искали да намерят нещо ценно, което да покрие дълговете на жената към града. \n\r\nПървоначално те обмисляли да вземат инвалидната количка на нейният съпруг, но тъй като семейството реално не я притежава, а им е дадена от застраховател, властите се отказали. \n\r\nГоворител от общината в Ахлен яростно отхвърля тези твърдения и ги нарича \"извратен хумор\". \n\r\n\"Помощни средства, които гарантират мобилността на хора с увреждания е напълно изключено да бъдат иззети\", посочва Фанк Мершхаус. Той обаче посочва, че домашните любимци не влизат в тази графа. \n\r\nТака или иначе се оказало, че Еда е най-ценното нещо, което семейството притежавало. \n\r\n\"Знам, че Еда е в добри ръце\", казва предишната й стопанка, но също така се жалва, че кучето много липсва на трите й деца.", "date": "2019.03.01", "title": "Мопсът Еда – цената да не платиш данъците си в Ахлен!"}
{"url": "https://www.dnes.bg/notifikacii/2019/03/01/obiaviha-severnokoreisko-pravitelstvo-v-izgnanie.403457", "text": "Малкоизвестна организация обяви днес създаването на севернокорейско правителство в изгнание, което цели да сложи край на режима в Пхенян, предаде Франс прес.\n\r\nГрупата \"Гражданска отбрана Чолима\" предлага помощ на севернокорейци, които се опитат да напуснат територията на Корейската народнодемократична република. \n\r\nТя привлече общественото внимание през 2017 г., когато съобщи, че защитава Ким Хан Сол - сина на убития през същата година Ким Чен Нам, полубрат на севернокорейския лидер Ким Чен Ун.\n\n\r\nВ дълго изявление на английски и корейски, публикувано на сайта на организацията днес, в деня на стогодишнината от един от първите корейски народни протести срещу японската окупация, \"Гражданска отбрана Чолима\" се самообявява за временно правителство на КНДР под името \"Свободен Чосон\". \n                \n                \r\nЧосон е името на корейската династия, заемала трона от 1392 до 1910 г., когато страната е анексирана от Япония.\n\r\n\"Посвещаваме се изцяло на премахването на това абсолютно Зло, което е петно върху самата душа на човечеството\", се казва в изявлението на организацията. \n\r\nТя уверява, че няма да прекрати усилията, \"преди светлината да се върне наистина в Пхенян\" и се самообявява за единствен легитимен представител на севернокорейския народ.\n\r\n\"Чосон трябва и ще бъде свободен. Надигнете се, вие, които отхвърляте робството\", призовава изявлението.\n\r\nНе е известно много за групата \"Гражданска отбрана Чолима\" или за нейните представители. Според някои е възможно тя да е свързана с южнокорейските тайни служби, отбелязва АФП, цитирана от БТА. \"Чолима\" е името на митичен крилат кон, който е един от символите на Северна Корея.\r\n ", "date": "2019.03.01", "title": "Обявиха севернокорейско правителство в изгнание"}
{"url": "https://www.dnes.bg/zvezdi/2019/03/01/svetlana-gushterova-dari-hristiian-s-momichence.403467", "text": "Светлана Гущерова стана майка. Плеймейтката е дарила съпруга си Християн с момиченце, съобщава в. \"Марица\", .\r\nБебето е проплакало в столична болница, по-рано от очакваното - в осмия месец, поради което ще остане за наблюдение в кувьоз. \r\n \r\nСемейството още не е потвърдило щастливата новина поради непредвидените обстоятелства около раждането. \r\n \r\nГущерова трябваше да роди през март, но заради някои усложнения влезнала по-рано в болница. \r\n \r\nНай-вероятно красавицата ще кръсти момиченцето на своя любим. \r\n \r\nСветлана и Християн се венчаха през лятото на 2018 г. По-рано бизнесменът имаше брак с фолкпевицата Мария. \r\n\r\n", "date": "2019.03.01", "title": "Светлана Гущерова дари Християн с момиченце"}
{"url": "https://www.dnes.bg/obshtestvo/2019/03/01/2060-g-98-ot-svetovnoto-naselenie-shte-jivee-v-600-grada.403466", "text": "\nВ резултат на икономически, климатични и други фактори населението на света нараства, а миграцията е все по-динамична. Именно хората обаче, a не само технологиите, са ключовият елемент за развитието на умните градове. Около това мнение се обединиха международни експерти по време на конференцията \"Knowledge City – градове на бъдещето\", която се проведе на 28 февруари в София. Събитието беше организирано от Investor Media Group и се проведе под патронажа на Столична община.\n\r\nРосен Плевнелиев, президент на Република България (2012-2017 г.) и почетен председател на Алианса на развиващите се икономики в Европа, откри конференцията. Според Плевнелиев младите хора в България са \"мечтатели\", които водят страната към положителна промяна. Той допълни, че България притежава всички предпоставки да бъде лидер в региона, като за развитието на инфраструктурата е необходимо осигуряването на по-качествена среда и участието на гражданите в процеса. \n                    \n                    \n                \r\n\"\" стартира с дискусия, посветена на общинските стратегии и цифровата икономика. В специално видеобръщение еврокомисарът по \"Цифрова икономика и общества\" Мария Габриел подчерта ролята на хората в развитието на всеки модерен град. \"Инфраструктурата трябва да прави живота им по-добър и да гарантира, че всичко се случва по безопасен начин\", изтъкна Габриел. \n\r\nСпоред Петко Георгиев, инициатор и председател на УС на ИКТ Клъстер Бургас, една от основните задачи на местните власти е да работят градът да се превърне не само в добър за живеене, но и за работа. Таня Христова, кмет на община Габрово, обърна внимание на образованието и важността на това както родителите, така и децата да бъдат интелигентни. \n\r\nДобри примери от Европа бяха във фокуса на втората дискусия. Симеон Щебунаев, част от ръководството на Кралския институт на британските архитекти (RIBA), представи примери от програмата за реновиране на индустриалната зона Побленоу в Барселона - 22@Barcelona. С пример от Лондон Щебунаев илюстрира и важността на това общината, кмета и частния бизнес в английската столица да работят съвместно.  \n\r\nСпоред Адам Пустелник, директор на отдел обслужване на инвеститорите на градските власти в полския град Лодз, бизнесът е основният фактор, който подтиква хората да се преместят от едно населено място в друго. Именно на този факт е била базирана и стратегията на Лодз. \n\r\n\"Лодз беше типично индустриален град със заводи държавна собственост от времето на комунизма, със сива панелна среда в центъра. Осъзнахме, че ако искаме да привлечем вниманието на бизнеса, трябва да направим нещо огромно, за да разберат всички, че ни има\", каза Пустелник.\n\r\nСъс средства от ЕС, в Лодз са създадени голям централен парк, реновиран бизнес район и най-голямата ЖП гара в Европа. \n\r\n\"Според нас държавата не трябва да субсидира компаниите, а да им създава условия сами да се развиват и печелят\", добави още Пустелник. Според него държавните пари имат смисъл, само когато насърчават частните инвестиции с цел развитие на икономиката. Той цитира и изследване, според което всяко евро държавни пари води след себе си евро и половина частни инвестиции.\n\r\nСаша Безуханова, член на борда на Европейския институт за иновации и технологии изтъкна, че до 2050 г. в света ще има над 250 млн. климатични мигранти, а това ще е от ключово значение за развитието на градовете на бъдещето. По думите й, само след 40 години 98% от световното население ще живее в 600 града. Според Безуханова дали българските градове ще се превърнат в умни зависи от възможностите, които разкрива глобалният процес. \n\r\n\"\" завърши с панел, посветен на връзката между бизнеса и управлението на ресурсите. По отношение на мястото на България в развитието на умните градове Петър Статев, председател на УС на ИКТ Клъстер, коментира, че в страната все още липсва ясна политика в подкрепа на иновациите. Според Васил Такев, мениджър устойчива мобилност и бърза зарядна инфраструктура в ABВ, интелигентността на градовете ще започне тогава, когато бизнесът разбере, че хората могат да работят от всяка точка на света. \n\r\n\"Дали един град ще бъде умен зависи най-вече от интелигентността на гражданите му, а технологиите са само усилвател на човешкия интелект\", допълни Такев. \n\r\nВихрен Славчев, изпълнителен директор на Mnemonica, обърна внимание на значението на киберсигурността, тъй като използван неправилно, изкуственият интелект може сериозно да навреди.", "date": "2019.03.01", "title": "2060 г.: 98% от световното население ще живее в 600 града"}
{"url": "https://www.dnes.bg/stranata/2019/03/01/nacionalen-protest-na-medici-za-zaplati-i-usloviia-na-trud.403440", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Медицински сестри излизат на национален протест. Предвижда се провеждането на протестни митинги едновременно пред Министерството на здравеопазването в София, пред болниците и пред сградите на общинските администрации в провинцията.\n\r\nОсновните искания са за стартово възнаграждение в размер на две минимални работни заплати и регулиране на работното време. Медицинските лица твърдят още, че често им се налага да работят извънредно и на две работни места заради ниското заплащане.\n\r\nВчера министърът на здравеопазването Кирил Ананиев обсъди с представители на синдикатите и Асоциацията на професионалистите по здравни грижи исканията на медицинските сестри в опит да спре протеста, но въпреки това демонстрация ще има. Сестрите очакват подкрепа от пациентските организации и от Българския лекарски съюз.\n                    \n                    \n                \r\nСпоред проф. Станка Маркова протестите не са най-ефективният начин да се спечели нещо. Този митинг обаче е организиран от самите служители.\n\r\n\"Положението всяка година става все по-лошо. Всички работят на две места. Някои работят и извън болницата. Вече прегоряха. Дълго време свързваха двата края и търпяха\", коментира председателят на Българската асоциация на професионалистите по здравни грижи проф. Станка Маркова в \"България сутрин\".\n\r\nПо нейните думи, за да отговорим на минимума на необходимите кадри у нас, са нужни 30 000 специалисти по здравни грижи. Тя коментира пред, че в Европа на 100 000 души се полагат 750 медицински сестри, а в България са 350.\n\r\nНа срещата вчера здравният министър обясни, че има отпуснати 30 млн. лева за общински и областни болници.\n\r\n\"Всяка година се отпускат повече пари за здравеопазване, да е усетил някой, че е по-добро здравеопазването от предната година?\", попита Маркова и допълни, че болниците пак са с дългове, а общинските болнични заведения издъхват. Тя уточни, че вече средната възраст на медицинските сестри е 57 години. Тя обясни, че гледа скептично към сума, която се дава и не се знае как ще се разпредели тази сума.\r\nСпоред нея, ако стартовата заплата на една медицинска сестра е равна на три минимални заплати, това ще спре младите кадри да заминават в чужбина.\n\r\n ", "date": "2019.03.01", "title": "Национален протест на медици: За заплати и условия на труд"}
{"url": "https://www.dnes.bg/notifikacii/2019/03/01/tri-smyrtonosni-shamara-zaradi-drehi-syprugyt-na-kremena-niama-kakvo-da-kaja.403423", "text": "Варненският окръжен съд остави в ареста 41-годишния Борислав Николов, обвинен за убийството на съпругата си. Тялото на 40-годишната Кремена Николова бе открито на 25 февруари в апартамента, където съпрузите живеели под наем. Според обвинението причината за смъртта на жената е мозъчен оток, причинен от множество удари по главата.\n\r\nА до тях се стигнало заради скандал за... дрехи! Според адвоката на обвиняемия Енчо Енчев - последвали три шамара, които обаче се оказали смъртоносни.\n\r\nВ хода на делото стана ясно, че Николов не е осъждан до момента. Но е бил многократно предупреждаван от полицията заради поредицата от жалбите на съпругата му за оказано домашно насилие. В единия от случаите Кремена дори се е освидетелствала, след като съпругът ѝ счупил носа с чиния при поредния скандал.\n\n\n\nПо време на съдебното заседание адвокат Енчев посочи, че двамата съпрузи се скарали по повод вземане на дрехи на Борислав от общото им жилище. Свидетели на скандала били хазяинът и хазяйката на двойката.\n                \n                \r\nСъбраните от обвинението гласни, писмени и веществени доказателства според съда водят до обоснованото предположение, че точно Борислав е извършил убийството на съпругата си Кремена.\n\r\n\n\r\nДвамата съпрузи пред развод се скарали за дрехи на Борислав. Преди да си тръгне, пребил жена си и я зарязал в жилището. Малко по-рано Борислав помолил майка си да му помогне за прибиране на вещите. \n\r\nИзвършената аутопсия показала, че причината за смъртта е масивен кръвоизлив в мозъка. Установени са множество кръвонасядания по кожата на лицето, различни области на гърба, горните и долни крайници, получени при удари със или върху твърди тъпи предмети.\n\r\nВчера служебният му защитник обаче заяви, че когато клиентът и майка му са си тръгнали от апартамента, Кремена не просто не е била в безпомощно състояние, а е била адекватна и на крака и реално авторството на деянието не е доказано. \n\r\nЕдинствените думи, които Борислав изрече в съдебната зала, бяха: \"Нямам какво да кажа\".\n\r\nПървоначално съседи твърдяха, че нищо не са чули, слабо познават двойката и дори нямали никакви предположения за домашното насилие над Кремена.\n\r\n\"Чувал съм скандалите им, но не съм очаквал да се стигне дотам. От съседи съм чувал, че я блъскал в стената, че я биел. Никой не ги познаваше добре, жената особено не излизаше много, но за скандалите им знае всеки. Месеци наред чувахме панаирите им\", обясни пенсионер, който живее на IV етаж в блока на Николови, цитиран от \"\".\n\r\n\"Борислав беше болезнено ревнив. Ровеше в телефона ѝ, четеше съобщенията. Всички знаеха, че имат проблеми и затова се развеждаха”, разказа приятелка на Кремена.\n\r\nНегови колеги пък твърдят, че той им се е оплаквал от нейна изневяра. Виждали го да идва издран на работа и дори споделял пред тях, че съпругата му има психични проблеми.\n\r\nСпоред адвокат Енчо Енчев, влезлите в сила два дни след убийството промени в Наказателния кодекс, наказващи убийството при условията на домашно насилие, се ползват от прокуратурата, за да си прави реклама.\n\r\n\"Промените в Наказателния кодекс не засягат случая \"Николов\", защото законът предвижда в случая едно и също наказание – затвор между 15 до 20 г., доживотен затвор или доживотен затвор без замяна. Смъртта, такава, каквато е изяснена, не настъпва веднага. Причината обаче е изяснена. Няма да коментирам упреците на адвокат Енчев, достатъчно е обществото да знае, че домашното насилие е неприемливо, недостойно, а вече престъпно от гледна точка на нашия законодател. Това не е реклама, това са факти. Авторството на деянието в конкретния случай предвид събраните доказателства е установено. Безспорно съществува презумпцията за невинност и окончателно авторството на деянието ще бъде установено след влязла в сила присъда\", каза прокурор Радослав Лазаров.\n\r\nАко 41-годишният Борислав Николов бъде признат за виновен, той може да получи наказание от 15 до 20 години лишаване от свобода. Може да бъде осъден и на доживотен затвор.", "date": "2019.03.01", "title": "Три смъртоносни шамара заради... дрехи! Съпругът на Кремена: Няма какво да кажа!"}
{"url": "https://www.dnes.bg/obshtestvo/2019/03/01/kuraj-i-dostoinstvo-d-r-ivo-petrov-stana-myj-na-godinata.403422", "text": "Проф. д-р Иво Петров бе избран за \"Мъж на годината\" 2018. Традиционната церемония, организирана от Дарик радио, се състоя снощи в столичен хотел, а победителят получи парадна офицерска сабя.\n\r\nПроф. д-р Иво Петров е кардиолог, известен с \"уникалното спасяване на пациент с разкъсана аорта чрез безкръвна операция, влизайки през бедрената артерия, и за първи път в света поставил стент в рисков случай като този\". Тази операция е публикувана в журнала на американското медицинско дружество.\n\r\nДругите номинирани за \"Мъж на годината\" 2018 бяха проф. Христо Пимпирев и Михаил Заимов, като докторът събра близо 80% от вота.\n\r\nНоминацията на проф. Пимпирев беше за \"мъжеството и откривателския му дух, въпреки трудностите, да отстоява българското присъствие в Антарктида и да развива българската антарктическа изследователска програма вече 27 години\".\n                    \n                    \n                \r\nМихаил Заимов беше номиниран заради това, че сигнализира за изтичащото гориво от потъналия преди 100 години край Созопол танкер \"Мопанг\", а и защото благодарение на него и екип от доброволци беше създаден кризисен щаб за бърза реакция.\r\n \r\n\"В последните 30 години не постигнахме това, което трябваше. Крайно време е да престанем да мрънкаме и е крайно време да започнем да изискваме и да осъзнаем, че в България стратегията на пасивното добро не върши работа. Нужно ни е настоятелното добро\", каза при получаването на приза Иво Петров.\n\r\nЗа Мис тв чар бе избрана журналистът от БНТ Анна Ангелова, а продуцент на годината стана Евтим Милошев.\n\r\nНаградата за Герой на годината бе връчена на семейството на Румен Архипов – шофьорът на ученическия автобус, който спаси 13 деца и загуби живота си.", "date": "2019.03.01", "title": "Кураж и достойнство: Д-р Иво Петров стана \"Мъж на годината\""}
{"url": "https://www.dnes.bg/obshtestvo/2019/03/01/otkazvame-se-ot-domasharkata-vse-poveche-lozia-pusteiat.403424", "text": "Между 10 и 15 процента по-малко домашна ракия е сварена в лицензираните селски казани в страната в последните две години, съобщи Андон Андонов, председател на Сдружение \"Българската домашна ракия\". \n\r\nТой посочи, че в България има 1 500 лицензирани казана, като половината от тях са с обем 500 литра, а останалите – до 1 000 литра.\n\r\nМного хора изкореняват лозята си, тъй като нямат възможност да се занимават със земеделие. Има много изоставени лозя, а все по-малко хора се занимават с лозарство, каза Андонов, цитиран от \"Монитор\". И напомни, че миналата година реколтата е била по-малка, като на места намалението е с 50 на сто.\n\r\nДругата причина била по-лошата реколта от грозде и плодове. По думите му, през 2018-та почти не е имало кайсии за ракия. \n                    \n                    \n                \r\n\"Миналата беше много лоша. На места реколтата беше под 50%, заради дъждовете и породените от тях болести. Някои стопани дори не набраха нищо. Спад има, защото много хора започнаха да изкореняват лозята и имаше дори субсидия за това. Все по-малко млади хора се захващат с лозарство. За 2019 г. сме оптимисти засега. Прогнозите са за добра реколта\", допълни Андонов.\n\r\n\"Всички предпочитат класиката - гроздова. Може би делът й е 70%. От плодовите преобладава сливовата, защото за нея има повече суровина и те са по-издръжливи от кайсиите, които трудно се опазват\", каза още шефът на сдружението.", "date": "2019.03.01", "title": "Отказваме се от домашарката, все повече лозя пустеят"}
{"url": "https://www.dnes.bg/obshtestvo/2019/03/01/za-zdrave-za-spoluka-martenichki-vyrjete.403426", "text": "Мартеницата е символът на здравата нишка, свързваща българите у нас и по света в едно и до днес. За здраве, за сполука, за благоденствие в първия ден на март се закичваме с бял и червен конец. Дори и милата старица Баба Марта - в познатото на хиляди деца стихче, бърза да закичи малки и големи, за да са здрави и засмени. \n\r\nЗа мартеницата, която е символ на пролетта, има не една легенда и предание, свързани с пожеланията за здраве и плодородие.\n\r\n\"Много хора купуват мартеници, с идеята да ги изпратят на своите близки в чужбина. Най-често това са баби и майки, които ги подбират грижливо и ги изпращат на своите деца и внуци. А има и такива, които работят в чужбина, но си купуват и ги отнасят със себе си, за да ги подаряват и да разказват за българската традиция\", споделя Румен, който има свой щанд в Кърджали. Той обяснява, че не само българите зад граница ценят и търсят автентичната ръчно изработената мартеница, с вложени естествени материали, която им напомня за родината и нейния фолклор. \n                    \n                    \n                \r\n\"Въпреки че клиентите търсят всяка година нещо ново, те искат то да е от естествени материали и в него да се вижда българското, народното\", обяснява той.\n\r\nДруг търговец - Светла, отбелязва, че се завръща интереса на българина към ръчно правените мартеници с вълна и други материали от природата. \"Цени се ръчната изработка, цени се това, че мартеничката е минала през нечии сръчни ръце, усукана е с много грижа и любов, което я прави неповторима, а не поредната бройка от производствената лента на някоя машина\", споделя тя.\n\r\nА всеки майстор на мартеници влага нещо от себе си, за да е по-различен и по-предпочитан. Като Мариана, която връща с мартениците си към миналото, когато българката е бродирала майсторски даровете за чеиза си, влагайки своите пожелания чрез закодираните символи в шевицата.\n\r\n\"Бродирането на ръка на една мартеница отнема 3-4 часа и после още два за вграждане в мартеницата, за да може да се получи шевицата по този завършен и фин начин. Трудоемко е, но пък е удоволствие да се прави, а и винаги добавям нещо от себе си\", споделя кърджалийката. За ръкоделията си е взела отделни елементи на българската шевица от всички краища на страната. Първо вдъхновение черпи от Чипровските килими, от символите Канатица и Елбетица.\n\r\n\"Защо точно българската шевица? Темата е изключително актуална, защото всеки един българин иска да възкреси това, което е било в нашето минало\", подчертава Мариана. Идеята й е за следващата година да опише на гърба на всяка мартеничка от кой регион на страната е взет даден елемент и какво символизира той.\n\r\nКупувачите пък обясняват, че изборът на мартеница не е лесна работа. Според голяма част от тях, тя трябва да отговаря на индивидуалността на нейния бъдещ притежател. Но всички са единодушни - че мартеничка се купува с много любов и се подарява с много любов - за здраве, за сполука, за благоденствие!\r\n(БТА)", "date": "2019.03.01", "title": "За здраве, за сполука - мартенички вържете!"}
{"url": "https://www.dnes.bg/stranata/2019/03/01/imotnata-mafiia-jili-sredno-po-10-choveka-na-den.403425", "text": "По десет жалби на ден срещу имотната мафия постъпват при разследващите в цялата страна, съобщава \"Монитор\" след справка при нотариусите и МВР. \n\r\nНай-честите опити за измами ставали с фалшиви лични карти и с менте завещания. Само за две години подадените оплаквания към МВР и прокуратурата били над 7000, което прави средно по 10 опита на ден за измами. \n\r\nСамо преди седмица прокуратурата и СДВР разбиха банда, в която участвал бивш нотариус, наказван над 10 пъти. Той, както и още трима членове от бандата, се сдобиха с обвинения за измами заради опити да отмъкнат апартаменти на възрастни и психически нестабилни хора. Според данните на разследващите, само за последната година бандата е направила опит да задигне 23 жилища.\n                    \n                    \n                \r\nВ същото време сигнали за подобни измами постъпват и в държавните психиатрични болници. Там всеки месец постъпва по един пациент с психично-социални проблеми – заболяване и същевременно останал без жилище заради имотна измама или защото близките са злоупотребили и са отдали апартаментите и къщите им под наем без тяхно съгласие, каза пред изданието д-р Цветеслава Гълъбова, директор на Психиатричната болница \"Св. Иван Рилски\" в Курило. \n\r\nРоднините се възползват от състоянието им, докато са техни попечители. Към момента в Курило живеят 12 човека, които са станали жертва на имотни измами. \n\r\nПоследният случай е на жена, останала без подслон преди три години. Но има и жена, която живее в психиатрията повече от десет години, защото е останала без дом и няма къде да живее.\n\r\nНай-фрапантен е случаят на 32-годишна жена, настанена в психиатрията. В състояние на невменяемост тя е убила майка си. Единственият човек от семейството е родната й сестра.\n\r\n\"Първоначално тя се държеше прилично, правеше се на загрижена, идваше на свиждане до момента, в който самата пациентка сподели с нас, че сестра й говори за някакво подписване\", разказа д-р Гълъбова. Лекуващата лекарка й обяснила, че докато е в болницата не носи отговорност с подписа си и не бива да подписва нищо. За да отбие настояванията на сестра си, пациентката й заявява, че не може да подписва документи, докато е в психиатрията. Тогава роднината се появява плачеща и настоява да пуснат болната за два дни, тъй като е починал любимият им дядо. Лекарите пуснали пациентката, но задържали личната й карта. Това обаче не попречило на сестрата. Тя завела болната си сестра в полицията и й издала нов документ по бързата процедура, като обяснила, че предишният е загубен. Веднага след това двете отиват при нотариус, където тя подписва предварителен договор за продажба на жилището и генерално пълномощно в полза на сестра й. Скоро след това сделката е осъществена.", "date": "2019.03.01", "title": "Имотната мафия \"жили\" средно по 10 човека на ден"}
{"url": "https://www.dnes.bg/usa/2019/03/01/tyrsi-se-nagradata-1-mln-hamza-sinyt-na-osama-bin-laden.403427", "text": "САЩ обяви награда до един милион долара за информация, която да помогне за откриване на Хамза бин Ладен, един от синовете на Осама бин Ладен, предаде Франс прес.\n\r\nХамза бин Ладен е смятан за любимия син на убития водач на Ал Каида и за сегашен ръководител на терористичната мрежа. Той е в американския \"черен списък\" на хора, обвинени в тероризъм.\n\r\nДържавният департамент обеща наградата, която може да достигне един милион долара, за информация, позволяваща Хамза бин Ладен да бъде разпознат или проследен в която и да е страна. \n\r\n\"От август 2015 г. той публикува в интернет аудио- и видеопослания с призиви за нападения срещу Съединените щати и западните им съюзници. Той заплашва с нападения Съединените щати, за да отмъсти за смъртта на баща си, убит през май 2011 г. от американски военни\", гласи комюнике на Държавния департамент.\n                    \n                    \n                \r\nСпоред експерти по ислямистките групировки Хамза бин Ладен, който е около 30-годишен, ръководи групата \"Ансар ал Фуркан\". От няколко месеца към нея в Сирия се присъединяват най-фанатизираните бойци на Ал Каида и Ислямска държава.\n\r\nХамза бин Ладен е смятан за \"престолонаследник на джихада\", посочва АФП. От документи и писма от 2015 г. става ясно, че Осама бин Ладен го е подготвял да оглави глобалния антизападен джихад.\n\r\nЗасега не е известно дали синът на убития водач на Ал Каида е в Иран, Сирия или Афганистан, добавя АФП. ", "date": "2019.03.01", "title": "Търси се, наградата $1 млн.: Хамза, синът на Осама бин Ладен"}
{"url": "https://www.dnes.bg/index/2019/03/01/receptata-dnes-nemski-pai-s-iabylki.403346", "text": ":\r\n2 яйца\r\n1 чаша зехтин/ олио\r\n2 чаши захар\r\n2 чаени лъжици канела\r\n½ чаена лъжица сол\r\n2 чаши брашно\r\n1 чаена лъжичка сода\r\n1 ванилия\r\n4 чаши ябълки, обелени и нарязани\r\n \r\n:\r\n \r\nВ голяма купа смесете мазнината с яйцата и разбийте с миксер. Добавете захарта, ванилията и отново разбийте. Отделно смесете или пресейте заедно сухите съставки. Много бавно добавете сухата смес към сместа с яйцата. Разбъркайте с дървена лъжица, защото сместа ще стане много гъста за миксер.\r\n \r\nПодредете ябълките в леко намазнена тава за печене. Залейте ги с тестената смес. Печете в загрята на 180 градуса фурна за 45 минути или до златисто. Сервирайте с топка сладолед.\r\n\r\n\r\n                \n                 ", "date": "2019.03.01", "title": "Рецептата Dnes: Немски пай с ябълки "}
{"url": "https://www.dnes.bg/health/2019/03/01/epidemiia-ot-morbili-po-sveta-ukraina-rekordior.403429", "text": "Детският фонд на Обединените нации (УНИЦЕФ) изрази тревога от епидемията от морбили по света и посочи, че в десет страни, между които са Бразилия, Украйна и Франция, са регистрирани близо три четвърти от увеличения брой заболели през 2018 г., предаде Франс прес.\n\r\nОбщо 98 страни са дали информация за по-голям брой заболели от морбили през 2018 в сравнение с 2017 г., което е крачка назад от постигнатото досега в борбата с тази предотвратима, но потенциално смъртоносна болест, се казва в съобщението на УНИЦЕФ.\n\n\n\"Това е призив за пробуждане. Разполагаме със сигурна, ефикасна и евтина ваксина срещу силно заразна болест - ваксина, която спасява живота на близо един милион души всяка година през последните две десетилетия\", каза изпълнителният директор на УНИЦЕФ Хенриета Фор.\n                    \n                    \n                \r\nНай-голямо увеличение на заболелите през 2018 г. има в Украйна, Филипините и Бразилия.\n\r\nПрез 2018 г. в Украйна са регистрирани 35 120 заболели, с 30 000 повече в сравнение с 2017 г. По данни на правителството нови 24 042 души са се разболели само през първите два месеца на 2019 г.\n\r\nСветовната здравна организация вече вдигна тревога за епидемията от морбили по света. По нейни данни има увеличение от 50 процента на регистрираните заболели през 2018 г. в сравнение с 2017 г., а смъртните случаи са 136 000.\n\r\nНовият взрив на болестта, която е по-силно заразна от грипа или туберкулозата, в някои страни донякъде се дължи на неоснователните твърдения, че ваксината срещу морбили се свързва с аутизма. Тези твърдения се разпространяват в социалните медии от т.нар. движение антивакс.\n\r\nСЗО обяви неотдавна, че \"колебанието към ваксината\" е една от 10-те най-големи заплахи за човешкото здраве в света, добавя АФП.", "date": "2019.03.01", "title": "Епидемия от морбили по света, Украйна рекордьор"}
{"url": "https://www.dnes.bg/video-prognoza/2019/03/01/baba-marta-pristigna-s-toplo-vreme-ot-sybota-zahlajdane.403430", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Месец март започва с най-различни температури в цялата страна. На места още по изгрев слънце градусите са над 10, а в други части на България температурите са отрицателни.\n\r\nПърви март няма да е особено слънчев, но ще е топло, въпреки разликите в температурите сутринта, през деня те няма да са толкова големи, а на места може да стигнат и 20 градуса. Това каза синоптикът на Симеон Матев.\n\r\nВременно заоблачаване се очаква само в Северна България, а вятърът ще бъде по-силен до около обяд, но във високите части на планините той ще стига скорост от над 100 км/ч.\n                \n                \r\nСиноптикът на Bulgaria ON AIR прогнозира още, че от утре ще започне заоблачаване над цялата страна, ще има засилване на северния вятър, което ще доведе до леко понижение на температурите.\n\r\nЗа празничния трети март Симеон Матев посъветва всички, които ще се качват на връх \"Шипка\", да се облекат за зимно време.\n\r\nСиноптикът прогнозира топло време в началото на новата седмица, която ще започне с топло и слънчево време. \n\r\nМатев каза още, че във вторник температурите на места в страната отново може да стигнат и 20 градуса, но след това се очаква захлаждане.", "date": "2019.03.01", "title": "Баба Марта пристигна с топло време, от събота – захлаждане"}
{"url": "https://www.dnes.bg/notifikacii/2019/03/01/zadyrjaha-zapodozrian-za-ubiistvoto-na-shofiora-v-razgrad.403431", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Очаква се по-късно днес от полицията и прокуратурата в Разград да дадат повече информация относно мъжа, който беше задържан за убийството на таксиметров шофьор в града, предаде Bulgaria ON AIR.\n\n\r\nТой е заснет от охранителна камера. Мъжът е арестуван в квартала, където е живеела жертвата. По непотвърдена информация мотивът за тежкото престъпление е грабеж, защото оборотът в таксито е липсвал.\r\n63-годишният таксиметров шофьор беше открит мъртъв в автомобила си. Той е бил намушкан с нож. Оръжието на убийството все още не е открито, въпреки че районът на престъплението беше многократно обходен от разследващите полицаи.\r\n ", "date": "2019.03.01", "title": "Задържаха заподозрян за убийството на шофьора в Разград"}
{"url": "https://www.dnes.bg/world/2019/03/01/protesti-v-aljir-premieryt-zagovori-za-siriiski-scenarii.403432", "text": "Коментирайки пред парламента протестите срещу пети мандат на президента Бутефлика, премиерът на Алжир Ахмед Уяхия предупреди, че е възможно в страната да се разиграе сценарий, сходен с този в Сирия, в която от 2011 г. бушува война, предаде Франс прес.\n\r\n\"Усмихнати демонстранти подариха рози на полицаите. Да си спомним обаче, че в Сирия всичко започна също с рози\", каза Уяхия пред Националното народно събрание (долната камара на парламента), в което преобладават представителите на неговата партия Национален демократичен сбор и формацията на президента Фронт за национално освобождение.\n\r\nСлед това изказване някои депутати станаха прави, за да протестират, а после напуснаха залата, докато други го аплодираха.\n                    \n                    \n                \r\n\"Не казвам това, за да плаша хората, нито за да експлоатирам миналото\", увери Уяхия.\n\r\nОбявеното на 10 февруари от 81-годишния президент Абделазиз Бутефлика решение да се кандидатира за пети мандат на изборите на 18 април предизвика протести, каквито не е имало от много години. Бутефлика, който е на власт от 1999 г., страда от усложнения след прекаран през 2013 г. инсулт и сега е в Швейцария за медицински изследвания.\n\r\nСлед големи демонстрации в петък и протести с по-малко участие в неделя и понеделник, във вторник имаше студентски протестни шествия.\n\r\nДокато премиерът говореше в парламента, около дузина журналисти бяха арестувани в столицата Алжир на организирана от техни колеги проява против цензурата. В нея участваха около сто души. По-късно всички задържани журналисти бяха освободени. Като цяло протестите преминаха мирно, пише БТА.\n\r\nПред депутатите Уяхия заяви, че организирането на мирни шествия е конституционна право и че нищо не може да попречи на алжирския народ да избере свободно своя президент.\n\r\nТой обаче предупреди за опасност протестите да бъдат манипулирани и употребени, и отбеляза, че \"някои чуждестранни среди започват да се раздвижват, да коментират, да говорят, че алжирският народ се е пробудил\".\r\n ", "date": "2019.03.01", "title": "Протести в Алжир, премиерът заговори за сирийски сценарий "}
{"url": "https://www.dnes.bg/stranata/2019/03/01/nyt-vperva-pogled-kym-imotite-v-sofiia-i-kyshta-za-4-1-mln.403434", "text": "\nКъм дом в полите на Витоша отправя поглед американското издание New York Times. \n\r\nЧетири спални, четири бани, сауна и дизайнерски интериор могат да бъдат придобити за скромните $4.1 милиона (3,6 млн. евро). \n\r\n\"Кварталът се развива като скъпата част на града, по-голямата част от луксозните жилища са съсредоточени там“, казва Полина Стойкова, управляващ директор на имотната агенция Bulgarian Properties, която продава луксозната двуетажна къща от 90-те години на миналия век.\n\r\nЦените на жилищата в България растат стабилно през последните години в резултат на разрастващата се икономика и ниските лихви, казват брокери, цитирани от New York Times.\n                    \n                    \n                \r\nВ столицата София, която е най-големият български град с 1,2 млн. души население, цените са се повишили със 7% през третото тримесечие на 2018 г. спрямо същия период на миналата година и са с 36% по-високи спрямо същия период на 2015 г., пише изданието, като се позовава на официални данни.\n\r\nСпоред брокери обаче в последните месеци пазарът се забавя. „Има ясна тенденция към забавяне на броя на сделките и обема на ипотечно кредитиране“, казва Татяна Чернишова, брокер в имотната агенция BiB Group. Но „не очакваме цените да намалеят значително освен ако не се случи нещо с европейската икономика като цяло“, допълва Златка Георгиева, управляващ партньор в Best Bulgarian Properties.\n\r\nСлед ръста на строителството в страната, най-вече на жилищното строителство, предлагането настига търсенето, казват брокери. „Имотните предприемачи започнаха активно да строят нови имоти в почти всички големи градове“, отбелязва Невена Стоянова, управляващ директор в консултантската компания Luximmo.\n\r\nСтанислав Петров, основател и управляващ директор на Select Properties Bulgaria, коментира, че над 80% от клиентите му в София купуват апартаменти, а средните цени са около 1120 евро на кв. м за двустаен апартамент.\n\r\nНо макар София да има големи наличности от апартаменти, новите жилища не са много, което повишава цените в квартали като Бояна, казват брокери. По-високите цени са довели до по-бавни продажби в Бояна в сравнение с други софийски квартали, отбелязва Чернишова.\n\r\n", "date": "2019.03.01", "title": "NYT вперва поглед към имотите в София... И къща за $4,1 млн.! "}
{"url": "https://www.dnes.bg/obshtestvo/2019/03/01/boikot-i-na-zdravnite-vnoski-719-000-bylgari-prosto-ne-gi-plashtat.403438", "text": "Българите, които не си плащат задължителните здравни вноски трайно са над 700 000 през последните години. \n\r\nПо данни на НАП през 2017 г. броят им е бил 719 хиляди, а през предходната 705 хиляди, обяснява финансовият министър Владислав Горанов в писмен отговор на депутат от БСП. \n\n\n Най-голям е бил броят на здравнонеосигурените през 2013 г., когато цели 813 хиляди българи не са внесли дължимото за здраве. \n\r\nСпоред Закона за здравното осигуряване на задължително здравно осигуряване подлежат всички български граждани, които не са граждани и на друга държава и българските граждани, които са граждани и на друга държава и постоянно живеят на територията на България.\n                    \n                    \n                \r\nБългарските граждани с двойно гражданство, едното от които е българско, които пребивават в чужбина повече от 183 дни в календарната година, не подлежат на задължително здравно осигуряване. \n\r\nСъщо така, не са задължително осигурени в Националната здравноосигурителна каса (НЗОК) хората, които съгласно правилата за координация на системите за социална сигурност, подлежат на здравно осигуряване в друга държава-членка. Това най-общо са хора, които пребивават или работят в други държави от Европейския съюз, включително членовете на техните семейства.\n\r\nБроят на здравно неосигурените е определен като от броя на българските граждани с постоянна адресна регистрация у нас по данни на Главна дирекция \"Гражданска регистрация и административно обслужване\" – 8.3 млн. души, е изваден броят на българите в трудоспособна възраст в чужбина – 1.475 млн. души и броят на здравно осигурените – 6.1 млн. души. \n\r\nОт 1 януари хората, които сами внасят задължителните си здравни вноски като например трайно безработни, които не получават обезщетение за безработица и не се осигуряват от държавата, и не са регистрирани като самоосигуряващи се по смисъла на Кодекса за социално осигуряване, дължат месечно по 20,40 лева. \r\n ", "date": "2019.03.01", "title": "Бойкот и на здравните вноски: 719 000 българи просто не ги плащат"}
{"url": "https://www.dnes.bg/notifikacii/2019/03/01/trymp-se-provali-zaradi-naivnata-si-i-amatiorska-diplomaciia.403445", "text": "\"В Ханой дипломацията на Тръмп стана жертва на своята наивност и аматьорски подход\", пише френският в. \"Монд\", коментирайки провалилата се според него среща във виетнамската столица между президента на САЩ Доналд Тръмп и севернокорейският лидер Ким Чен Ун.\n\r\n\"Американският президент заложи всичко на личните си контакти с Ким Чен Ун и икономическите перспективи пред Пхенян. Това се оказа недостатъчно\", отбелязва \"Монд\", припомняйки, че двамата лидери се разделиха, без да успеят да се споразумеят за каквато и да било съвместна декларация.\n\r\n\"Провалът на срещата в Ханой ще накара президента на САЩ Доналд Тръмп и севернокорейския диктатор Ким Чен Ун да се върнат в своите страни като губещи\", коментира германският в. \"Франкфуртер рундшау\".\n                \n                \r\n\"Двамата не отговориха на предизвиканите от самите тях очаквания за поне още няколко малки стъпки към деескалация. Дори и само съпътстващото недоволство е достатъчно да предизвика безпокойство\", пише изданието, цитирано от ДПА.\n\n\n\r\n\"Въпреки уверенията и на двете страни в противното това заплашва постигнатия неотдавна напредък между двете Кореи и в отношенията между Вашингтон и Пхенян. Севернокорейската страна вероятно ще продължи с познатия си подход и ще позволи да се стигне до нова фаза на ескалация след неотдавнашната деескалация. Използването на тази стратегия не позволи на династията от диктатори да изведе азиатската страна от изолацията, но им позволи да задържат властта си в продължение на десетилетия. САЩ изглеждат толкова зле след тази среща, защото очевидно нямат отговор на този подход от страна на Северна Корея\", подчертава \"Франкфуртер рундшау\".\n\r\n\"Севернокорейската криза ще приключи само с падането на режима в Пхенян\", казва директорът на Института за социална история Пиер Ригуло, цитиран от \"Фигаро\". Според френския историк провалът на срещата на върха е бил предвидим, защото денуклеаризацията на Северна Корея изглежда нереалистична.\n\r\nКим Чен Ун показваше добра воля и напомняше за обещанията си да намери решение на проблема за денуклеаризация на Корейския полуостров. Той се надяваше с една-две първоначални стъпки, които не са публични, да получи от Доналд Тръмп ако не анулирането, то поне значително намаляване на икономическите санкции, които вредят на севернокорейската икономика. Но американската делегация се придържаше към обявените от Вашингтон принципи: денуклеаризацията трябва да бъде пълна, необратима и проверима. \n\r\nСевернокорейците обаче отказват да се откажат от арсенал, смятан за гаранция за оцеляването на техния режим, отбелязва историкът, цитиран от в. \"Фигаро\". \n\r\nОпитите на Доналд Тръмп да създаде обстановка на доверие не доведоха до успех - въпреки че американският президент опита всички възможни подходи. Този опит дори не беше толкова абсурден, колкото някои смятат: че лидерът на държавата със социалистическа идеология не трябва да се противопоставя на лидера на капиталистическия свят. За управляващата династия основният проблем се свежда до един-единствен въпрос: как да продължат да се ползват от облагите на властта и на живота? Близостта, а не идеологията, свързва Пхенян с комунистически Китай. Точно затова Тръмп можеше и все още може да се надява на сближаване със Северна Корея, което да я отдалечи от Пекин. В крайна сметка, почти същото се случва в момента с Виетнам.\n\r\nСрещата, която не доведе до абсолютно никакъв резултат, е най-големият провал на Тръмп до момента, отбелязва британският в. \"Гардиън\". По принцип почти всички, включително съседните Южна Корея, Китай и Русия, биха искали севернокорейският ядрен арсенал да бъде под международно наблюдение, а още по-добре - премахнат напълно. Предвид наличието на подобен изключителен консенсус оплескването на нещата до такава степен показва несравнимата некомпетентност на Тръмп. Това обаче едва ли е изненада. То пасва идеално на аматьорския му подход към ключови външнополитически предизвикателства по цял свят.\n\r\nПредвид липсата на напредък на предварителните преговори беше цяло чудо, че САЩ изобщо решиха срещата да се състои, отбелязва британското издание, цитирано от БТА. Преди срещата медиите съобщаваха за нарастващи опасения във Вашингтон, че Ким няма намерение да се съобразява с ключови изисквания за денуклеаризацията. Те се оказаха правилни, но Тръмп настояваше да получи своя момент на слава. Основната му цел беше да подсили своята самозаблуда, че е глобален миротворец.\n\r\nРезултатът от срещата е стъпка назад за южнокорейския Мун Дже Ин, който работеше за изграждането на връзки със Северна Корея. Надиграният президент на САЩ се връща у дома, без да може да покаже никакви резултати. Ким обаче ще е повече от доволен - благодарение на Тръмп процесът на международната му реабилитация продължава. Позициите му в страната и в чужбина се подобряват, без да се налага да плати никаква политическа цена, подчертава в. \"Гардиън\".\n\r\nПо съвет на своя съветник по националната сигурност Джон Болтън Тръмп отхвърли искането за отмяна на американските санкции. Съгласието му да продължи двустранните преговори на по-ниско равнище и фактическата \"нормализация\" на отношенията между Пхенян и Вашингтон, които това предполага, обаче означават, че Китай, Русия и други страни, които вече заобикалят санкциите на ООН срещу Пхенян, ще се чувстват свободни да стигнат още по-далеч.\n\r\nТръмп е четвъртият президент на САЩ за последния четвърт век, опитал се да преговаря със Северна Корея, убеден, че една изолирана и омаломощена страна със сигурност ще избере икономическите облаги за населението си пред притежанието на ядрена бомба, пише американският в. \"Ню Йорк таймс\". В добавка той поведе преки преговори, от които предшествениците му се въздържаха. Тръмп вероятно се надяваше, че уменията му като преговарящ ще доведат до промяна, но това не се случи.\n\r\nПровалът подчертава рисковете на преките преговори между лидерите. Когато те се провалят, няма по-високопоставен, който да се намеси и да предложи компромис, спасявайки споразумението. Цената в този случай обаче може да бъде висока. И двамата лидери може да се изкушат да засилят натиска над другия, което да доведе до нова ера на ядрено напрежение - и това се случва в момент, когато беше отменен важен договор с Русия за контрол над въоръженията, а Индия и Пакистан отново напомнят на света за опасностите от конфликт между две ядрени държави, а Иран обмисля да поднови производството на ядрено гориво.\n\r\nОсновният въпрос сега е дали Тръмп ще продължи своята дипломация, базираща се на лични връзки, или ще реши, че рисковете са прекалено големи и ще се върне към постепенния подход на предшествениците си, отбелязва в. \"Ню Йорк таймс\".\r\n ", "date": "2019.03.01", "title": "Тръмп се провали заради наивната си и аматьорска дипломация!"}
{"url": "https://www.dnes.bg/obshtestvo/2019/03/01/sled-ubiistvoto-v-razgrad-taksidjiite-iskat-sigurnost.403443", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n63-годишен таксиметров шофьор бе открит мъртъв на пътя между Разград и село Дянково. Заподозреният за убийството се прибрал в града със случайно преминаващ в района на престъплението автомобил. По-късно беше задържан, а през годините престъпленията срещу таксиметровите водачи са много, като смъртните случаи и агресията преобладават. \n\n\nДрагомир Петков, заместник-председател на Националния таксиметров синдикат отбеляза в студиото на \"България сутрин\", че е нужна промяна в нормативната уредба, тъй като сега кражбата на оборота се води маловажно престъпление, защото сумите не са много големи.\n                    \n                    \n                \r\n\"Ние търсим съдействие. Като ни се потърси мнение, сме готови да го дадем. Поради обезличаването на професията браншът е набутан в ъгъла, без внимание\", каза Петков.\n\r\nКолегата му Малин Господинов пък допълни, че въведените паник бутони преди време са бутафория и таксиметровият бранш настоява за такива, но свързани директно с телефон 112. По думите му темата \"Сигурност\" в тяхната работа е доста слабо засегната.\n\r\n\"Нападението на работното място в нашия случай не го третира законодателството. Те не го третират като наше работно място. Законодателят не е предвидил такова нещо, а ние возим всякакви хора\",  и допълни, че водачите срещат голямо неразбиране от институциите.\r\n ", "date": "2019.03.01", "title": "След убийството в Разград - таксиджиите искат сигурност"}
{"url": "https://www.dnes.bg/akoshtete-vqrvaite/2019/03/01/liubovniiat-vi-horoskop-za-mesec-mart.403402", "text": "Март е първият пролетен месец. Пролетта носи любов, тя е ново начало за всичко в живота ни. Любовта ще бъде точно като пролетно време. Няма да липсват дъждовни дни, но ще се радваме и на повече слънце и романтика. Какво ви очаква според зодията, вижте в любовния хороскоп на Az-jenata.bg\r\n\r\nЗа обвързаните представители на зодията март ще донесе хармония и разбирателство. Не ограничавайте прегръдките към любимия човек и се отдавайте повече на романтика. Опитайте се да се преоткриете един друг. Какво харесвате, какви са общите ви планове за бъдещето? Сега е моментът да обсъдите идеите си. За някои Овни ще настъпят и раздели, но трябва да ги приемат с достойнство. Ако сте необвързани, не са изключени нови познанства, които могат да доведат до трайни взаимоотношения.\r\n                    \n                    \n                \r\nОфис романтика ще развълнува представителите на зодия Телец. Бъдете внимателни и помислете дали рискът си заслужава. Има шанс приятелство с колега да се превърне в нещо по-сериозно. Ако вече се намирате във връзка, звездите ви съветват да не спорите с любимия човек за дреболии. Когато решите да споделите несъгласието си, не го правете с остри критики. Грижете се повече за човека към когото имате чувства. За някои Телци месецът ще е вълнуващ, защото може да получат предложение за брак.\r\n", "date": "2019.03.01", "title": "Любовният ви хороскоп за месец март "}
{"url": "https://www.dnes.bg/politika/2019/03/01/za-zdrave-i-kysmet-borisov-okichi-s-martenica-stoltenberg.403447", "text": "\nПремиерът Бойко Борисов закичи с мартеница главния секретар на НАТО Йенс Столтенберг, който е на двудневно посещение в България.\r\nСтолтенберг пристигна вчера в България и проведе работна вечеря с Борисов.\n\n Визитата му се случи точно на 1  март, когато българите отбелязват Баба Марта. \r\nТака че и той ще отнесе за спомен мартеницата, която винаги е свързана с пожеланието за здраве, късмет и любов. \r\nБорисов и Столтенберг ще проведат днес среща на четири очи в сградата на Министерския съвет, последвана от разширена среща между двете делегации, в която ще участват вицепремиерът и министър на отбраната Красимир Каракачанов, вицепремиерът и министър на външните работи Екатерина Захариева, Патрик Търнър - помощник генерален секретар по планирането и политиката на отбрана и Лоренц Майер-Минеман - първи заместник-директор на кабинета на генералния секретар.", "date": "2019.03.01", "title": "За здраве и късмет! Борисов окичи с мартеница Столтенберг"}
{"url": "https://www.dnes.bg/cars/2019/03/01/nai-setne-idva-versiiata-za-35-000-na-tesla-model-3.403441", "text": "Американският производител на електрически автомобили Tesla Inc заяви в четвъртък, че няма да бъде печеливша през първото тримесечие, като същевременно започна да предлага за първи път 35 000-доларовата версия на своя седан Model 3 и добави, че световните продажби ще стават само онлайн - стъпка, предназначена да увеличи търсенето и да свие режийните разходи за производителя на електрически превозни средства.\r\nПредупреждението за печалбата на главния изпълнителен директор Илон Мъск по време на конферентен разговор с членове на медиите, е противно на изявленията на Tesla от миналия месец, че очаква през първото тримесечие да генерира \"много малка\" печалба.\r\nАкциите на Tesla поевтиняха с 3,4% в следборсовата сесия. Инвеститорите изразиха загриженост относно това дали Tesla ще може да поддържа маржове на печалба чрез съкращаване на разходите - като например последните съкращения, тъй като същевременно намалява цените на най-новия си автомобил.\r\n                    \n                    \n                Все пак понижението на цените може да отслаби притесненията на някои анализатори, че търсенето на по-скъпите версии на Model 3 започва да пресъхва в САЩ, особено след като федералният данъчен кредит беше намален наполовина тази година.\r\n\"Tesla иска да засили търсенето\", казва пред Ройтерс Хаим Сийгел от Elazar Advisors. „В САЩ имаше забавяне, тъй като данъчните кредити се понижиха. (Има и повече) по-късни данъчни кредити, така че те се опитват да бъдат проактивни“.\r\nМъск често споделя, че стратегията му за Tesla бе да създаде по-скъпи коли – Model S и X - чийто успех в края на краищата ще доведе до автомобил на цена от 35 000 долара за масовия пазар, последван от джип, Model Y, който в момента се разработва. Но клиентите, запазили Model 3 на тази по-ниска цена, чакат вече близо три години, откакто Мъск го обеща за пръв път.\r\n", "date": "2019.03.01", "title": "Най-сетне: Идва версията за $35 000 на Tesla Model 3"}
{"url": "https://www.dnes.bg/obshtestvo/2019/03/01/goliamoto-pytuvane-zapochva-kyde-shte-ima-promeni-v-dvijenieto.403439", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНатоварен трафик се очаква днес заради предстоящите три почивни дни около 3 март. В същото време влиза в сила и нов режим, според който КАТ вече няма да спира и да отбива ТИР-ове, а шофьорите ще трябва да се самоконтролират. Ако забраната не бъде спазена те ще бъдат глобявани.\r\nЗа празника транзитното движение през прохода Шипка ще се пренасочва към Прохода  на Републиката, съобщиха от Агенция \"Пътна инфраструктура\" (АПИ).\n\r\nЗа  тържествата на връх Шипка по случай Националния празник на България от  22.00 ч. на 2 март до 18.00 ч. на 3 март ще бъде ограничено двупосочното  транзитното преминаване на превозни средства през Шипченския проход по  пътя Габрово - връх Шипка - Казанлък. Трафикът ще се насочва през  Прохода на Републиката по маршрута Русе - Велико Търново - Дебелец -  Проход на Републиката - Гурково - Казанлък и обратно.\n                    \n                    \n                \r\nШофьорите  от област Габрово и пътуващите от северозапад могат да ползват маршрута  Габрово - Трявна - Белица - Вонеща вода - Проход на Републиката и  обратно.\n\r\nЗа област Стара Загора движението ще преминава към  Прохода на Републиката по маршрута Калофер - Казанлък - път II-55 -  Гурково - Проход на Републиката - Велико Търново и обратно, като  пренасочването ще става при пътен възел \"Мъглиж\".\n\r\nПодробна информация можете да намерите в сайтовете на общините Габрово и Стара Загора.\n\r\nПрез  почивните дни от КАТ ще проверяват за неправоспособни водачи зад  волана, както и за шофьори, управляващи МПС под влиянието на алкохол или  наркотични вещества, .\n\r\nПо повод тържественото честване на Националния празник 3 март се въвежда организация на движението и в центъра на София. Забранява се влизането на пътни превозни средства в двете посоки, престоят и паркирането до приключване на мероприятията по ул. \"Аксаков\" между ул. \"Г.С.Раковски\" и ул. \"Дякон Игнатий\".\n\r\nОт 08.00 ч. до 12.30 ч. на 3 март забраната се отнася за районите на ул. \"Оборище\" между бул. \"Васил Левски\" и ул. \"Г.С. Раковски\"; ул. \"Московска\" между бул. \"Васил Левски\" и ул. \"Г.С. Раковски\"; ул. \"11-ти август\" между бул. \"Княз Ал. Дондуков\" и пл. \"Св. Ал. Невски\"; ул. \"15-ти ноември\" между бул. \"Цар Освободител\" и пл. \"Св. Ал. Невски\".\n\r\nОт 14.00 ч. до 20.00 ч. на 3 март се забранява движението, престоят и паркирането по бул. \"Цар Освободител\" между бул. \"Васил Левски\" и ул. \"Г.С. Раковски\"; по ул. \"15-ти ноември\" между бул. \"Цар Освободител\" и пл. \"Св. Ал. Невски\"; по ул. \"Аксаков\" между бул. \"Васил Левски\" и ул. \"Г.С. Раковски\"; по ул. \"Цар Шишман\" между ул. \"Славянска\" и пл. \"Народно събрание\"; по ул. \"6-ти септември\" между ул. \"Славянска\" и бул. \"Цар Освободител\"; по ул. \"Хаджи Димитър\" между бул. \"Васил Левски\" и ул. \"Цар Шишман\".\n\r\nОт 11.30 до 12.30 ч. на 3 март се въвежда същата забрана и по ул. \"Леге\" между ул. \"Съборна\" и пл. \"Атанас Буров\".\n\r\nЗабраняват се престоят и паркирането на пътни превозни средства, с изключение на автомобилите осигуряващи мероприятията и за района, в който ще се състои тържественият концерт до неговото приключване. Забраната е за ул. \"Аксаков\" между ул. \"Г. Бенковски\" и ул. \"Дякон Игнатий\" и за паркинга на пл. \"Кн. Александър I\", в забраната не са включени местата в режим на платено паркиране \"служебен абонамент\".\n\r\nОт 14.00 ч. на 2 март до 21.00 ч. на 3 март се въвежда забрана и за северозападната дъга на пл. \"Св. Ал. Невски\" между ул. \"Оборище\" и ул. \"11-ти август\", закриват се за същия период и базарите за художествени произведения. Забрана за влизане и паркиране има и на паркинга на пл. \"Николай Гяуров\" от 07.00 ч. до 12.30 ч. на 3 март.\n\r\nОт 07.00 ч. до 21.00 ч. на 3 март се въвежда забрана и за паркингите на пл. \"Народно събрание\"; на пл. \"Св. Александър Невски\"; на ул. \"Оборище\" между ул. \"Г.С. Раковски\" и бул. \"Васил Левски\".\n\r\nОт 20.00 часа до приключване на мероприятието на 3 март се забранява влизането на пътни превозни средства по бул. \"Цар Освободител\" между ул. \"15-ти ноември\" и ул. \"Г. С. Раковски\", движение там може да се извършва само при необходимост и по преценка на отдел \"Пътна полиция\" при СДВР.", "date": "2019.03.01", "title": "Голямото пътуване започва: Къде ще има промени в движението?"}
{"url": "https://www.dnes.bg/stranata/2019/03/01/falshiv-signal-za-derailiral-vlak-vdigna-5-pojarni.403452", "text": "Пет пожарни от Монтана и Лом са били изпратени към 22 часа снощи в района на ж.п. гара Медковец по сигнал за дерайлирал и горящ товарен влак, съобщиха от Областната дирекция на МВР в Монтана.\r\nПри пристигане на място пожарникарите установили, че няма дерайлирал влак, а само около линията имало много горящи сухи треви. \r\nДо късно през нощта са гасени 300 декара треви, като живеещи в къща в близост до пожара са били изведени за момент от дома си. Огънят е овладян и угасен в ранните часове днес. \r\nСпасена е необитаема стара мелница край село Медковец, което е център на едноименната община.\r\nПо случая е образувано досъдебно производство, известен е човекът, подал сигнала, уточниха от ОД на МВР в Монтана.", "date": "2019.03.01", "title": "Фалшив сигнал за дерайлирал влак вдигна 5 пожарни"}
{"url": "https://www.dnes.bg/football/2019/03/01/kazahstanskiiat-mesi-vkara-levski-v-razmisli.403448", "text": "Новото попълнение на Левски Еркебулан Сейдахмет ще заема квота за футболист извън Европейския съюз, което ще създаде известни главоболия на треньора Георги Дерменджиев, пише \"Тема спорт\".\r\nПо правилник всеки роден клуб може да картотекира петима такива играчи, но само трима от тях да са в групата за мач. На \"Герена\" вече надхвърлят допустимата бройка, защото без паспорти от ЕС са още  десният защитник Милош Цветкович, ганайския халф Кали Тиам и бразилското крило Паулиньо.\r\n \r\nИ тримата в момента са титуляри в състава на Георги Дерменджиев. Потърпевш от проблема с Казахстанския Меси най-вероятно ще се окаже Цветкович, защото в дясната зона на отбраната \"сините\" разполагат с Живко Миланов. Освен това договорът на сърбина изтича след края на сезона и няма индикации, че ще бъде подновен.\r\n \r\nИначе Сейдахмет е първият казахстанец, който ще носи синята фланелка. Той е вторият играч, който в момента е на \"Герена\" под наем. Такъв е естонецът Богдан Вашчук, преотстъпен на \"сините\" до края на първенството от латвийския Рига.\r\n \r\n\r\n ", "date": "2019.03.01", "title": "Казахстанският Меси вкара Левски в размисли "}
{"url": "https://www.dnes.bg/politika/2019/03/01/ananiev-obeshta-v-mnogo-bolnici-shte-ima-poveche-pari-za-medsestrite.403475", "text": "Здравният министър Кирил Ананиев обяви, че в много от лечебните заведения ще бъдат удовлетворени исканията на медицинските специалисти за по-високи заплати и това ще може да стане със задна дата от 1 януари 2019 г. \n\nАнаниев каза и че подкрепя исканията на медицинските специалисти за по-високи заплати и заяви, че правителството прави стъпки в рамките на близките години да се стигне до достоен размер на възнагражденията им. \n\r\nМинистърът обясни, че средствата за увеличението на заплатите ще дойде от предоставените 30 млн. от правителството, както и от разпределението на бюджета на НЗОК. \n\r\n\"Считам, че в лечебните заведения ще постъпи един ресурс, който може преобладаващо да се използва за увеличение на заплатите на медицинския персонал. Решението с колко, ще го вземе директорът на болницата\", обясни Ананиев.\n                    \n                    \n                \r\nТой допълни, че ще направи среща с директорите на болниците, които са в принципала на здравното министерство, за да им помогне да направят разпределението на разходите, така че да се използват ефективно тези средства.\n\r\nПо думите на Ананиев в много от лечебните заведения исканията за заплата от 900 лева ще бъде достигната, а в други  - възнагражденията ще са близо до този размер.\n\r\n\"Това го приемаме като политика в средносрочен план, а не като еднократен акт. В рамките от 1-2-3 години ще стигнем до размери на заплати, които да са достойни\", обеща Ананиев.", "date": "2019.03.01", "title": "Ананиев обеща: В много болници ще има повече пари за медсестрите"}
{"url": "https://www.dnes.bg/zvezdi/2019/03/01/antoniia-petrova-s-pyrvi-snimki-na-bebeto.403474", "text": "Антония Петрова-Батинкова показа сина си. Мис България 2009 г. избра Баба Марта, за да публикува няколко снимки на бебето във Facebook. \r\n\"Нашият принц навърши 40 дни! Обичаме те, сине! Нека Бог да те закриля по пътя ти светъл! Да растеш здрав, щастлив, успешен и късметлия! Ние ще сме винаги до теб! Мама и Тате\", гласи посвещението на Батинкова към кадрите. \r\n \r\nНа една от снимките Антония и съпругът й държат малкия юнак. \r\n \r\nПо традиция, след раждането на детето родителите отиват заедно с него на църква. От кадрите се вижда, че семейството е избрало да посети софийската църква \"Света Неделя\". \r\n \r\nМиналият месец Антония Батинкова се похвали, че е успяла да си върне килограмите, които е имала преди да забременее. Много майки я поздравиха за перфектната форма. \r\n \r\n", "date": "2019.03.01", "title": "Антония Петрова с първи снимки на бебето "}
{"url": "https://www.dnes.bg/politika/2019/03/01/radev-uveri-shefa-na-nato-shte-bydem-stylb-na-balkanite.403472", "text": "България е силно ангажирана да продължи да увеличава ролята си на стълб на сигурността и стабилността на Балканите и в Черноморския регион, като води открита, конструктивна и разумна политика и като полага усилия да развие съвременни отбранителни способности, напълно съответстващи на позицията на НАТО за отбрана и сдържане. Това обяви президентът Румен Радев след срещата си на \"Дондуков\" 2 с генералния секретар на НАТО Йенс Столтенберг. \n\nДържавният глава определи визитата като добра основа да се продължи работата за усъвършенстване на отбранителните ни способности. \"Тази амбициозна цел изисква усилия и ангажираност от всяка страна членка, да работим върху единството и солидарността ни, и естествено да развием правилните способности\", добави президентът.\n                    \n                    \n                \r\nТой припомни националния план за повишаване на разходите за отбрана на 2 процента от БВП до 2024 г., както и трите основни проекта за модернизация на армията - за многоцелеви изтребител, патрулни кораби и бронирани машини за Сухопътните войски. \n\r\n\"Продължаваме да участваме и да сме домакини на все повече учения, за да усъвършенстваме подготовката си и така важната оперативна съвместимост\", отбеляза държавният глава, като добави, че се цели ефективно използване на ограничените ресурси. \n\r\n\"Имате стратегическа позиция и роля в Черноморския регион. Допринасяте за споделената ни сигурност, към колективната ни отбрана по много различни начини\", каза от своя страна Йенс Столтенберг във встъпителните си думи. \n\r\nРъководителят на Алианса отбеляза и усилията за модернизиране на българските въоръжени сили, както и българския принос към различни мисии и операции на организацията.", "date": "2019.03.01", "title": "Радев увери шефа на НАТО: Ще бъдем стълб на Балканите"}
{"url": "https://www.dnes.bg/sofia/2019/03/01/policai-do-policai-za-medvedev-blokada-na-centyra-na-sofiia.403476", "text": "Цялата столична полиция и част от жандармерията ще е на работа при посещението на Дмитрий Медведев в София,\r\nВизитата му ще е на 4 и 5 март.  \n Районите около \"Ал.Невски\", МС, президентството и парламента ще бъдат затваряни, обясни Борислав Муеров от СДВР.\n\r\nВизитата на Медведев ще започне в понеделник с церемония по официалното посрещане от премиера Бойко Борисов на пл. \"Св. Александър Невски\", след което председателят на руското правителство ще поднесе венец пред Паметника на Незнайния войн.\n\r\nСледват разговори на четири очи в сградата на Министерския съвет.\n\r\nВъв вторник, 5 март, министър-председателите Бойко Борисов и Дмитрий Медведев ще открият българско-руски бизнес форум в областта на туризма.\n                    \n                    \n                \r\nЗасилени мерки за сигурност и сериозни проверки ще има на 3 март в центъра на София, поетапно ще бъдат затвярани площадите около паметника на Незнайния войн и около НС.\n\r\nОсвен това в София има и мач между Славия и \"Левски\" точно на 3 март вечерта.\n\r\nПътната полиция в София очаква още утре да има проблеми с движението заради Задушница.", "date": "2019.03.01", "title": "Полицай до полицай за Медведев, блокада на центъра на София"}
{"url": "https://www.dnes.bg/sofia/2019/03/01/hvashtame-kradcite-v-neta-postradal-zove-apash-da-vyrne-kolelo-laptop.403442", "text": "Крадец обра жилище, а собственикът на имота разпространи видео и снимки на апаша и го призова да му върне нещата. \n\r\nИвайло Стоименов дори обещава и възнаграждение, ако някой познае крадеца. \n\r\nТой обяснява, че няма да разлепи снимки на крадецът по всички спирки и дървета, стига да получи вещите си обратно.\r\n \r\n\r\n                    \n                    \n                \"Покатерил се е на балкона, счупил е стъклото, отворил си е и си е взел каквото му е трябвало – лаптопа ми с ценна за мен информация, колелото ми, колекция от вина, някои от които много ценни, касичка с метални левчета и парфюми. Почувствах се изключително зле от навлизането в личното ми пространство”, казва Стоименов.\n\r\nПо думите му идеята на тази акция е момчето да осъзнае, че е извършило грешка, защото така или иначе ще бъде хванат.\n\r\nИма хора, които вече пишат в социалните мрежи и се обаждат на Ивайло Стоименов. \n\r\n\"Предполагам, че скоро ще имам информация, която да предоставя на полицията\", коментира още потърпевшият.\r\n ", "date": "2019.03.01", "title": "Хващаме крадците в нета: Пострадал зове апаш да върне колело, лаптоп..."}
{"url": "https://www.dnes.bg/notifikacii/2019/03/01/ubiecyt-ot-razgrad-vzel-20-lv-ot-jertvata-si-izigral-gi-v-kazino.403478", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Мотивът за убийството на таксиметровия шофьор в Разград е грабеж. Извършителят е взел 20 лева от жертвата си, обясни вътрешният министър Младен Маринов. \n\r\nВчера таксиметров шофьор бе намерен убит на пътя между Разград и село Дянково. Той е бил намушкан с нож. За тежкото престъпление бе задържан млад мъж, турскоговорящ.\n\n\n\n\r\n\"Мотивът за убийството на таксиметровия шофьор в Разград е грабеж. Взета е сума от 20 лв., която впоследствие извършителят изиграва в казино\", уточни Маринов.\n\r\nСпоред него шофьорът е бил изненадващо намушкан в шията и не е успял да натисне паник-бутона. \n                \n                \r\n\"Младежът е бил в Германия малко преди да извърши това убийство. Няма криминална регистрация. На този етап не можем да кажем дали е бил под въздействие на наркотици и алкохол\", добави МВР шефът.\n\r\nМаринов коментира и проверките за нарушения по бензиностанциите. \n\r\n\"От вчерашния ден има над 25 констатирани нарушения от различен характер, част от тях са свързани с пожарната и аварийна безопасност, друга част са свързани с измервателните уреди на бензиностанциите. Има и един случай на затворена бензиностанция, на която не са работили измервателните уреди и тя е била запечатана и съответно се започва производство\", обясни той.\r\n ", "date": "2019.03.01", "title": "Убиецът от Разград взел 20 лв. от жертвата си, изиграл ги в казино"}
{"url": "https://www.dnes.bg/obshtestvo/2019/03/01/medsestrite-si-poiskaha-pone-po-1120-lv-na-kalpak.403481", "text": "\nДве минимални работни заплати или 1120 лева. Толкова си поискаха медицинските сестри, които излязоха на национален протест. \n\r\nВ София недоволните се събраха пред Министерски съвет. \n\n Освен медицинските сестри сред протестиращите имаше и акушерки и лаборанти, които също настояват за достойно заплащане на труда им.\n\r\nТе настояват на поне 1120 лева заплата, която да важи за всички специалисти по здравни грижи независимо от местоработата или собствеността на болницата. \n\r\nДруги искания са регламентирането на допълнителни възнаграждения според натовареността на работата, почасово заплащане за нощния труд, допълнително заплащане за работа в спешни и и нтензивни отделения, промяна на категорията труд, връщане на медицинските стандарти за професионалистите по здравни грижи.\n                    \n                    \n                \r\nПреди ден съсловната огранизация на медицинските сестри и синдикатите се срещнаха с премиера Бойко Борисов и здравния министър Кирил Ананиев и стана ясно, че увеличение на заплатите ще има, но то ще е в рамките на 30-те млн. лева за болниците, които кабинетът вече отпусна. Синдикатите и съсловната организация се разграничиха от протеста, макар да обявиха исканията на сестрите за справедливи.\n\r\nБолниците, особено по-малките общински лечебни заведения, обаче не могат да осигурят дори и предвиденото в колективния трудов договор увеличение на заплатите от 700 на 900 лева от началото на годината.\n\r\n ", "date": "2019.03.01", "title": "Медсестрите си поискаха: Поне по 1120 лв. на калпак!"}
{"url": "https://www.dnes.bg/politika/2019/03/01/iotova-kym-bylgarite-v-siatyl-imam-mechta-da-rabotim-zaedno-za-bylgariia.403482", "text": "„Имам една мечта – да работим заедно за страната, която всички безкрайно обичаме.“ С тези думи вицепрезидентът Илияна Йотова приветства българската общност в Сиатъл.\n\r\n„Амбицията на нашия президентски екип е да сложим ново начало в общуването между българската държава и сънародниците ни зад граница. За съжаление, контактите са скъсани през годините. За нас вие не сте „другите българи“, защото сме водени от една цел – единение. Единение на всички българи по света, единение на българската нация“, заяви Илияна Йотова, цитирана от пресцентъра на държавния глава.\n\r\nВицепрезидентът подчерта, че независимо къде се намират по света българите са носители на българския дух, на богатите традиции и култура, на 13-вековна история.\n                    \n                    \n                \r\nИлияна Йотова поздрави за дейността им всички родолюбиви българи, обединени от Българския център за култура и наследство. „Освен че сте изградили изключително богата духовна общност, вие сте направили още една крачка напред – привличате американци в нея, увличате ги да познават и обичат България“, подчерта вицепрезидентът. \n\r\nС дейността на Българския център за култура и наследство са свързани американци. В борда на директорите участва американец, учил в България. Ръководителите на българския хор също са американци, които преподават сложните стъпки на българските хора. Сами учат български език.\n\r\n„България ви липсва, но и вие ужасно ни липсвате. Гарантирам ви, че връзките ни ще бъдат още по-тесни“, отбеляза Илияна Йотова и представи проекта за интернет платформа, която да направи контактите между българите зад граница помежду им и с България ежедневни.\n\r\nВицепрезидентът връчи своя почетен знак на Елка Русков, съпредседател на Българския център за култура и наследство в Сиатъл, за това, че е стожер на българската общност, за неуморната й дейност за запазване на българщината.\n\r\n\r\nНа срещата фотографът етнограф Асен Великов, член на българската делегация, представи свои снимки, запечатали народни празници и обичаи в различни части на България, както и от Бесарабия.", "date": "2019.03.01", "title": "Йотова към българите в Сиатъл: Имам мечта – да работим заедно за България"}
{"url": "https://www.dnes.bg/politika/2019/03/01/podupraviteliat-na-bnb-dimityr-kostov-podava-ostavka.403477", "text": "Подуправителят и ръководител на управление \"Банков надзор\" Димитър Костов информира Управителния съвет на Българската народна банка за намерението си да внесе в Народното събрание оставка от заеманата длъжност, съобщи пресцентърът на БНБ.\n\r\n\"Извършената интензивна работа в управление \"Банков надзор\" през последните няколко години и осъществяването на основната част от планираните реформи ми дадоха основание към средата на мандата ми през 2018 г. да помоля за неговото предсрочно прекратяване. \n\r\nПо молба на управителя забавих изпълнението на моето намерение поради нововъзникналия обем ангажименти пред управление \"Банков надзор\" след заявените през юни и юли миналата година планове за присъединяване към Единния надзорен механизъм (ЕНМ). \n                    \n                    \n                \r\nДнес, при вече установената много добра работна комуникация с Европейската централна банка и ЕНМ в този процес и неговата напреднала фаза е налице възможността да се оттегля от ръководството на управление \"Банков надзор\". \n\r\nМоментът е подходящ и от гледна точка на хоризонта за ефективното присъединяване към ЕНМ, където прегледът на активите и стрес тестът на ЕЦБ ще бъдат само началните етапи от един по-комплексен процес. С цел добро управление и приемственост в този процес, по мое мнение, е препоръчително на настоящия етап да бъде потърсен нов ръководител на банковия надзор с шестгодишен хоризонт\", пише Димитър Костов.\n\r\nОт името на Управителния съвет и от свое име управителят Димитър Радев е благодарил на Димитър Костов за проявяваната висока отговорност и професионализъм, многобройните реализирани проекти и цялостния принос към работата на централната банка във важни за нея и за банковата система етапи от 2005 г. досега.\r\n ", "date": "2019.03.01", "title": "Подуправителят на БНБ Димитър Костов подава оставка"}
{"url": "https://www.dnes.bg/politika/2019/03/01/nfsb-zove-za-edinstvo-patriotite-da-zabraviat-egoizma.403485", "text": "След като от ВМРО обявиха, че ще се явят на изборите за ЕП самостоятелно и водач за листата им ще е настоящият настоящия евродепутат Ангел Джамбазки, от НФСБ призоваха коалиционния си партньор да размисли. \n\r\nСпоред НФСБ патриотите заедно са по-силни.\n\n\n\n \"Останахме изненадани от неочакваното решение на ВМРО за самостоятелно явяване на изборите за Европейски парламент“, посочват от политическата формация в съобщение до медиите.\n\r\nВсъщност решението на ВМРО дойде няколко дни, след като от НФСБ поискаха лидерът им Валери Симеонов да води листата на \"Обединени патриоти\", ако има общо явяване на европейски избори, или да води листата на партия НФСБ при самостоятелно явяване, или листата в друга бъдеща коалиция. \n                    \n                    \n                \r\nСега обаче позицията им гласи: \"През последните два месеца водим двустранни преговори с ВМРО за съвместно явяване на изборите за Европейски парламент. За съжаление, с решение на ръководството на ВМРО тези разговори бяха прекратени едностранно, без предизвестие. Водени от дълга си към нашите избиратели и желанието да бъдем единни в името на бъдещето на България,  ние за пореден път подаваме ръка на партньора ни ВМРО. Убедени сме, че родолюбивите идеали, които отстояваме заедно в българския Парламент не трябва да бъдат жертвани заради лични интереси и тяснопартийни егоизъм и амбиции\".\n\r\nОт НФСБ припомнят, че те бяха в основата на  патриотичното обединение през 2014 година. \n\r\n\"Точно в името на това единение НФСБ извърши саможертва и оттегли своята кандидатура на президентските избори през 2016 г., отстъпвайки на колегите от ВМРО и \"Атака“ президентското и вицепрезидентското място. Това донесе и най-високия успех за патриотичното обединение в цялата история на България. Затова, призоваваме нашите съмишленици от ВМРО да променят своето решение за самостоятелно явяване на евроизборите и да се върнат на масата на преговорите в името на всички български патриоти и на България\", призовават от партията на Валери Симеонов.", "date": "2019.03.01", "title": "НФСБ зове за единство, патриотите да забравят егоизма "}
{"url": "https://www.dnes.bg/sofia-film-fest/2019/03/01/moralnite-dilemi-na-dvama-fizici-v-strukturata-na-kristala.403437", "text": "Преди официалното откриване на 23-ия София Филм Фест, стартира ретроспективата на Кшищоф Зануси в Дома на киното и музикален купон с \"Нашият Шошканини\".\r\nНа 1 март от 18.00 часа панорамата стартира с дебютния му филм \"Структурата на кристала\" , а вечерта продължава в 20.00 часа с прожекция на \"Нашият Шошканини“ – забранения филм на Джеки Стоев и музикален купон с Ицко Финци, Симеон Щерев – Банана и композитора Стефан Димитров.\n\r\nВ \"Структурата на кристала“ (1968) Зануси изследва важни общочовешки теми с математическа точност и подобаваща ирония. Това е филм с фокус върху моралните дилеми относно житейските избори на двама талантливи физици, главните герои във филма. Всеки от тях поема по различен път и среща специфични проблеми - единият напуска града, за да заживее на село и да стане метеоролог, а другият има брилянтна научна кариера…\r\n                    \n                    \n                Филмът е психологически богата и забележително зряла камерна драма за кариерата (самият Зануси е учил физика), приятелството и философията на живота, решен в естетиката на черно-белите кадри и с препратки към голямото кино на Бергман. Прожекцията е с вход Свободен за София Филм Фест за учащи.\n\r\n\"Нашият Шошканини\" (1982) на режисьора Георги Стоев – Джеки разказва за Дочо Шошков, който работи в битовия комбинат на малък провинциален град. Той умее на прави всичко, но голямата му страст е цигулката. \"Ценители\" на изкуството му са посетителите на местната кръчма.\r\nПрочел в сериозно научно списание, че животните наддават на тегло, когато слушат музика, бащата на Дочо го принуждава да свири пред няколко животни, а той мечтае да застане пред голям симфоничен оркестър и да свири Вивалди.\r\nЗа своя филм, в който участват актьорите Мимоза Базова, Александър Керков, Ицхак Финци, Джеки Стоев разказва: \"Пуснаха го за една седмица в едно малко кино и след това се правеха, че все едно такъв филм няма. Музиката е подбрана и импровизирана от Ицко Финци, Симеон Щерев – Банана и Райчо Любенов...“. Банана изпълнява една от основните роли - по това време той е бил обявен за най-добрата джаз-флейта на Европа. \"А определено може да се каже, че в киното, това е най-добрата роля на Ицко Финци“, убеден е Джеки Стоев. Входът е свободен.\r\n ", "date": "2019.03.01", "title": "Моралните дилеми на двама физици в \"Структурата на кристала\""}
