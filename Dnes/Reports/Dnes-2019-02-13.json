{"url": "https://www.dnes.bg/eu/2019/02/13/strahyt-na-germancite-sasht-i-povedenieto-na-trymp.401993", "text": "Ново социологическо проучване показва, че повечето германци най-много се страхуват от САЩ. Според тях, Америка е най-голямата заплаха за световния мир, съобщава ДПА, цитирана от БТА.\r\nНа това мнение са 56% от анкетираните. Изненадващо, Русия се нарежда четвърта в тази класация с 41%. Преди нея са Северна Корея с 45% и Турция с 42%.\r\nНавярно предимството на САЩ се дължи на управлението на Доналд Тръмп, тъй като във втората класация от социологическото проучване става ясно, че според 62% от германците, най-голяма заплаха за световния ред е поведението на някои държавни ръководители. След това се нареждат военните конфликти с 52% и климатичните промени с 43%.\r\nГерманците са най-притеснени от дълготрайните грижи и деменцията - 40 процента казват, че са доста обезпокоени от това. Почти всеки трети се опасява от заплахата от бедност в напреднала възраст, както и от животозастрашаващи заболявания като рака.\r\n                    \n                    \n                70% пък искат Германия да харчи повече за здравеопазване, 69% за семейно подпомагане и 65% за пенсии.\r\nЩо се отнася до образованието, 76% изразяват желание училищата да бъдат по-добре оборудвани. Почти всеки трети се опасява и от терористични нападения, но след увеличение по този показател през 2016 г. след ислямистките нападения в Европа, тези страхове постепенно са намалели, отбелязва ДПА.\r\nИзследването е направено от Аленсбахския институт за изследване на общественото мнение сред 1249 анкетирани в периода 5-17 януари по поръчка на Центъра за стратегии и висше управление.", "date": "2019.02.13", "title": "Страхът на германците – САЩ и поведението на Тръмп "}
{"url": "https://www.dnes.bg/politika/2019/02/13/socialisti-poiskaha-nova-formula-za-izbiratelnite-spisyci.402021", "text": "БСП обяви, че не харесва и не одобрява дневния ред на парламента.\n\r\n\"Никой българин не би го харесал. Обсъдиха се 3 точки и до там. Няма как Народното събрание да се разпуска толкова рано, ако управляващите знаят какво правят. Остава необяснимо защо едва няколко месеца преди изборите се правят такива огромни промени. ГЕРБ иска да си гарантира всячески служебна победа. Точно това се случва\", категоричен бе депутатът от БСП Пенчо Милков.\r\nСпоред него управляващите бягат от машинното гласуване. \"ГЕРБ се възпроизвеждат във властта с предизборни манипулации. Машинното гласуване ще противодейства на тези действия\", категоричен бе депутатът от левицата.\n\r\nВ студиото на \"Денят ON AIR\" той отбеляза, че хората трябва да вярват, че властта е избрана легитимно. Когато това липсва – тази власт няма легитимност, подчерта още социалистът.\n                    \n                    \n                \r\n\"Основен наш приоритет е въвеждането на публичен регистър на избирателя. Така се премахват \"мъртвите души\" – избиратели, които са в чужбина и някой друг гласува вместо тях. Искаме нов начин за формулиране на избирателния списък\", \r\n ", "date": "2019.02.13", "title": "Социалисти поискаха нова формула за избирателните списъци"}
{"url": "https://www.dnes.bg/notifikacii/2019/02/13/stoltenberg-nato-iska-da-izbegne-oryjeina-nadprevara-s-rusiia.402012", "text": "Генералният секретар на НАТО Йенс Столтенберг предупреди, че алиансът проучва различни варианти как да подходи към нарушенията, които смята, че е извършила Русия на важен ракетен договор, но иска да избегне надпревара във въоръженията, предаде Асошиейтед прес. \n\n\n\nНа 2 февруари САЩ започнаха шестмесечен процес на излизане от договора за ракетите със среден обсег от 1987 г., настоявайки, че Русия нарушава споразумението с нова ракетна система. Москва отрича въоръжението да противоречи на договора и казва, че също ще напусне споразумението.\n\r\n\"Това е много сериозно. Ние няма да бързаме\", каза Столтенберг в централата на НАТО в Брюксел, където министрите на отбраната от алианса обсъждат какво да правят, ако страните излязат от договора. \n                \n                \r\n\"Нашият отговор ще бъде единен\", заяви генералният секретар. \"Той ще бъде премерен и отбранителен, защото не искаме нова оръжейна надпревара. И нямаме никакво намерение да разполагаме нови ядрени оръжейни системи с наземно базиране в Европа\" каза Столтенберг.\n\r\nТой заяви, че НАТО има \"широк кръг от варианти, конвенционални и други\", но отказа да ги посочи, предупреждавайки, че всякакви спекулации само биха засилили несигурността.\n\r\nСъщевременно германският министър на отбраната Урсула фон дер Лайен не изключва възможността за разполагане на нови ядрени оръжия в Европа в отговор на заплахата от руски ракети, отбелязва ДПА.\n\r\n\"Тъй като сме в началото на обсъждането, е важно да не започваме да създаваме йерархии или да излизаме с индивидуални становища, а наистина да оставим всички възможности на масата\", каза тя преди министерската среща в Брюксел.\r\n", "date": "2019.02.13", "title": "Столтенберг: НАТО иска да избегне оръжейна надпревара с Русия"}
{"url": "https://www.dnes.bg/zvezdi/2019/02/13/kluni-sravni-tormoza-kym-megan-s-tozi-kym-leidi-di.402001", "text": "Медиите тормозят Меган Маркъл по същия начин, по който преди години го правеха с майката на принц Хари – покойната принцеса Даяна. Това коментира Джордж Клуни по повод близкото му приятелство с херцога и херцогинята на Съсекс.\r\n\"Те я преследват навсякъде\", коментира той пред австралийски медии. По думите му, тя вече е в седмия месец и не бива да бъде притеснявана по този начин.\r\n \r\n\"Тя е преследвана и оклеветявана по същия начин, както навремето това се случи с Даяна. Нейната история се повтаря\", добави холивудската звезда.\r\n \r\nДжордж Клуни коментира и писмото, което според британски медии, Меган е изпратила до баща си. „Не мога да ви кажа колко разстройващо е това... Бях изненадан. Смятам, че това е безотговорно“, отбеляза още той.\r\n \r\nАктьорът и съпругата му Амал бяха сред официалните гости на сватбата на принц Хари и Меган Маркъл. Четиримата са добри приятели, дори се предполага, че холивудската звезда ще стане кръстник на детето на кралската двойка.\r\n \r\nОчаква се херцогинята да роди през пролетта, като полът на бебето все още не е ясен. Въпреки че вече е в напреднала бременност, тя не спира със своите ангажименти и с нищо не показва, че представителите на медиите я притесняват. Преди месец обаче някои издания посочиха, че видът ѝ показва, че е стресирана.\r\n \r\n", "date": "2019.02.13", "title": "Клуни сравни тормоза към Меган с този към Лейди Ди"}
{"url": "https://www.dnes.bg/eu/2019/02/13/es-se-gotvi-za-brexit-bez-sdelka-prieha-regulacii-za-transporta.402019", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕвропейският съюз се подготвя усилено за сценария \"Brexit без сделка\". Днес парламентът в Страсбург гласува нови разпоредби, които да регулират транспорта при излизане на Великобритания без споразумение със Съюза.\n\r\n44 дни остават до Brexit и 100 дни до изборите за нов Европейски парламент. В следващия мандат европейските депутати ще са по-малко, а ако Обединеното кралство не успее да излезе от ЕС, ще трябва и там да се изберат представители за европарламента.\n\r\nДнес в Страсбург в пленарната зала бяха одобрени три регламента, които се отнасят с транспортната свързаност. Тяхната цел е да се регулират въздушния транспорт, сухопътния транспорт, превозите на стоки и авиобезопасността - всичко това при Brexit без сделка.\n                    \n                    \n                \r\nЕвродепутатът от ЕНП , че трудности могат да имат определени авиокомпании, които са с акционери от Великобритания и няма да имат право да изпълняват полети над ЕС.\n\r\nСтраните, които имат граници с Великобритания, пък вече са започнали с назначаването на допълнителни служители в митниците и гранична полиция.", "date": "2019.02.13", "title": "ЕС се готви за Brexit без сделка: Приеха регулации за транспорта"}
{"url": "https://www.dnes.bg/notifikacii/2019/02/13/papata-otgovori-na-maduro-no-mu-spesti-titlata-prezident.402004", "text": "\"Дълбокоуважаеми господин Мадуро...“\r\nТака започва писмото на папа Франциск отправено в отговор на молбата на президента на Венецуела, Ватикана да се намеси в нормализирането на положението в страната. \n\r\nРазбира се, тонът е предпазлив, тъй като  позицията на Светия престол по въпроса с Венецуела остава неутрална, съобщават от в. \"Кориере дела сера\". Но настроението на папа Франциск и приближените му е ясно още в обръщението \"господин Мадуро“, а не \"президент Мадуро“.\r\nНа същото мнение са и от вестник \"Кориере дела сера\": \"Отвъд границите на дипломатическата предпазливост, мнението на Франциск и неговите съветници относно Мадуро е, меко казано, отрицателно.\"\r\n                \n                В писмото си, папа Франциск обяснява, че е  \"дълбоко разтревожен от създалото се положение\" и се безпокои за \"страданията на славния венецуелски народ, които изглежда нямат край\".\r\n\"За съжаление, всички опити за решаване на проблема бяха прекъснати, защото това, което беше договорено по време на срещите, не беше продължено в конкретни жестове за изпълнение на договореностите\", допълва той.\r\nПо думите на папата, той винаги се е застъпвал за диалог за разрешаване на кризата: \"Въпреки това диалогът започва, когато различните страни, въвлечени в конфликта, поставят общото благо над всички други интереси и работят за целите на единството и мира.\"", "date": "2019.02.13", "title": "Папата отговори на Мадуро, но му спести титлата \"президент\""}
{"url": "https://www.dnes.bg/rusia/2019/02/13/rusiia-hitruva-i-narushava-dogovora-za-raketite-sys-sreden-obseg.401817", "text": "В продължение на години договорът с Москва за ограничаване на разполагането на ракети със среден обсег подпомагаше трансатлантическото сътрудничество. Но Русия хитрува и разполага забранени от споразумението ракети, пише Кей Бейли Хътчисън за \"Ню Йорк Таймс\". \n\r\nЗащо Русия твърдеше, че САЩ трябва да запазят непокътнат договора за ликвидиране на ракетите със среден обсег, а след това неотдавна обяви, че и тя вече няма да го спазва? В края на краищата, тя е разположила много от ракетите, забранени от договора. Русия започна тайно да разполага ракети от този клас може би в средата на първото десетилетие на този век, по начин, замислен да замаскира истинските й действия. Това решение подкопа добросъвестните усилия за контрол на ядрените оръжия, които се полагат от над 30 години и излага на риск Америка, нейните съюзници и партньори.\n\n\n\n\n                    \n                    \n                \r\nДоговорът за ликвидиране на ракетите със среден обсег, подписан през 1987 г., забранява на САЩ и Русия да притежават балистични и крилати ракети с наземно базиране с обсег от 500 километра до 5500 километра. Договорът премахна цял клас оръжия и САЩ и Русия добросъвестно унищожиха заедно над 2600 ракети - постижение, което направи както двете държави, така и евроатлантическия регион по-стабилни и сигурни, посочва БТА. \n\r\nНо този месец САЩ и съюзниците им от НАТО отново категорично заявиха, че Русия нарушава договора. Ако Русия не започне да спазва договора, САЩ след шест месеца ще се изтеглят от него, каквито са и условията на споразумението.\r\nВсъщност, разпадането на договора започна през 2007 г., когато руският президент Владимир Путин в реч на Мюнхенската конференция по сигурността даде сигнал, че иска да подкопае договора.\n\r\nТогава Путин намекна, че Русия преосмисля договора, защото други държави като Северна Корея, Южна Корея, Индия, Иран и Пакистан, както твърдеше той, притежават ракети, забранени от договора, но не са част от него. \n\r\n\"Очевидно е, че при тези условия трябва да мислим за гарантиране на собствената си сигурност\", каза той. Ден по-късно, руският министър на отбраната Сергей Иванов нарече договора за ракетите \"останка от Студената война\", която \"няма да трае вечно\". Същия месец, генерал Юрий Балуевски, началник на генералния щаб на Русия, заяви, че страна по договора може да се оттегли, \"ако предостави убедителни доказателства, че е нужно да го направи\", като добави, че \"в момента имаме такива доказателства\". Същата година Русия неуспешно направи опит за сключване на \"глобален\" договор за ракетите със среден обсег, страни по който да са всички държави, и внесе официално предложение за това на Конференцията по разоръжаване през 2008 г.\n\r\nРуското гледище съвпадна с обсъждания, проведени с висши представители на администрацията на президента Буш. Бившият министър на отбраната Робърт Гейтс написа в спомените си, че на първата си среща с тогавашния министър Иванов той заявил, че Русия иска да се оттегли от договора.\n\r\nВъпреки намеците на Русия, започнали от 2004 г. за измъкване от международните й задължения, САЩ останаха ангажирани с договора по време на три президентски мандата, оценявайки приноса на договора за международната сигурност. В продължение на пет години, в над 30 обсъждания и 6 срещи на експерти, САЩ безуспешно се опитваха да включат Русия в ефективен диалог за нейните нарушения на договора. Въпреки всичко, Русия продължава да отрича, че го нарушава и вместо това лукаво твърди, че САЩ неоснователно се опитват да се оттеглят от договора.\n\r\n\n\r\nИстината е тази: Като започна преди 10 години и като не успя да сложи двустранно край на договора или да го глобализира, Русия реши да започне прикрито разполагане на система, която ще е в нарушение на договора. Към настоящия момент тя е разработила и разположила ракети, способни да поразяват цели, попадащи в обсега на ограниченията по договора, и да заплашват райони в Европа и Азия.\n\r\nЧувала съм довода, че краят на договора за ракетите е начало на нова надпревара във въоръжаването и че да имаме договор с Русия е по-добре, отколкото нищо. Нека съм съвсем ясна: договор не може да съществува, когато едната страна го спазва, а другата - не. И тук не говорим за няколко ракети, които са в нарушение. Русия вече разположи няколко дивизиона ракети 9М729.\n\r\nТези провокативни действия подкопават евроатлантическата сигурност. В отговор ние просто се опитваме да защитим съюзниците си и себе си срещу заплахата, която Русия представлява за всички ни. Изискват го благоразумието и задълженията ни към нашите граждани.\n\r\nПрез следващите 6 месеца САЩ ще продължат да се съветват тясно със съюзниците си в НАТО за по-добро разбиране на опасността, пред която колективно сме изправени, и да разработват конвенционални, а не ядрени средства за възпиране на използването на такива ракети.\n\r\nМисията на НАТО е да възпира и защитава и да осигурява чадър на сигурност за всички членове на алианса. За разлика от Русия, САЩ педантично спазваха договора за ракетите и останалите си международни задължения за контрол на въоръжаването.\n\r\nНадяваме се, че Кремъл ще използва времето, за да се върне към спазване на договора и ще унищожи своите ракетни системи 9М729, които са в нарушение. Но ръководителите на Русия трябва да разберат, че няма да се поколебаем да разработим способности, нужни за гарантиране на сигурността ни и тази на съюзниците ни, завършва Хътчисън.", "date": "2019.02.13", "title": "Русия хитрува и нарушава Договора за ракетите със среден обсег"}
{"url": "https://www.dnes.bg/politika/2019/02/13/integraciiata-na-romite-mnogo-pari-no-ne-i-rezultati.402022", "text": "Вицепремиерът и лидер на ВМРО Красимир Каракачанов е готов да напусне коалицията, ако предложенията му за интеграция на ромите не бъдат приети. Част от предложенията на Каракачанов са спиране на социалните помощи за ромите в определени случаи, предпазване от бременност с държавни пари и доброволни отряди към МВР в борбата с ромската битова престъпност. \n\n\nТази стратегия предизвика много коментари в обществото и Народното събрание. В същото време партньорите в управляващата коалиция са обединени около тезата, че трябва да се вземат мерки за интеграция на ромите, но одобряват само част от предложенията на министъра на отбраната. И НФСБ, и ГЕРБ са категорични, че трябва да има редакция в стратегията.\n                    \n                    \n                \r\nПо този въпрос народният представител от ВМРО , че не всичко свършва с това дали да се приеме или не стратегията на Каракачанов и дали той е поставил ултиматум.\n\r\nПо думите на Богданов най-лошото е, че през последните 30 години за ромска интеграция се свършило много малко, въпреки че са се дали много пари за това, но освен комисии, стратегии и институции, реално няма резултати.\n\r\n\"Парите от интеграцията отидоха за една много малка част от хората, а реално не изпълниха това предназначение, за което бяха определени. Тук е нашата критика, много сериозно отношение сме обърнали в концепцията, която предложи вицепремиерът Каракачанов, на отчетността на различните фондации, които са оперирали с такива средства\", подчерта депутатът от ВМРО пред Bulgaria ON AIR.\n\r\nКрасимир Богданов допълни, че концепцията тепърва ще бъде обсъждана с коалиционните партньори, но към този момент той вижда у тях по-скоро подкрепа, въпреки, че НФСБ и ГЕРБ казват, че имат определени критики.\n\r\nДепутатът посочи, че вече не трябва да се правят крачки назад в решаването на проблемите с ромите. \"Имаме едно обособяване на гета в големите градове, в които законите на държавата не важат\", категоричен беше Богданов.\n\r\nПо думите му хората на тези места си мислят, че територията е тяхна и никой друг няма право да влиза там, дори това да е вицепремиерът.\r\n ", "date": "2019.02.13", "title": "Интеграцията на ромите - много пари, но не и резултати"}
{"url": "https://www.dnes.bg/notifikacii/2019/02/13/erdogan-ne-uspiaha-s-lihvite-sega-se-opitvat-s-luka-i-chushkite.401953", "text": "\"Онези, които не успяха да поставят Турция на колене с валутните курсове, лихвите и с дипломация, сега се опитват да извършат операция чрез храните\". Това заяви турският президент Реджеп Тайип Ердоган на предизборен митинг в рамките на кампанията за местните избори на 31 март, пише в. \"Стар\".\n\r\nВчера Ердоган участва в митинги в градовете Кастамону и Чорум, където отново засегна темата за високите цени на плодовете и зеленчуците в Турция, която през последните дни присъства трайно в много от речите му.\n\r\n\"До днес по нито един въпрос не са успели да накарат Турция да се огъне, така както искаха. Световните сили и техните подизпълнители отвътре не можаха да ни превърнат в част от собствения си дневен ред. Не се получи с курса, с лихвите, с дипломация, с внушения, сега се опитват да ни натикат в ъгъла с лук, картофи и чушки\", каза Ердоган и добави: \"Ние дадохме нужния урок на онези, които сеят хранителен терор. Да видим какво следва занапред\".\n\n\n\r\n                \n                \"Спирачка на хранителната мафия\" - така озаглавява в. \"Милят\" днешната си публикация по темата за скока на цените на плодовете и зеленчуците и предприетите от правителството мерки за борба със спекулата. От понеделник в Турция бяха открити \"регулационните пунктове за продажба\" на земеделска продукция директно от общините. Евтините цени на тези пунктове доведоха до спад и в магазинната мрежа, където за 48 часа цените паднаха наполовина, пише \"Йени шафак\", цитиран от БТА.\n\r\nВестникът предлага актуална справка за цените на зеленчуците във водещи хипермаркети в Турция. Във всичките се наблюдава рязко поевтиняване, като поради увеличения интерес на клиентите някои от магазините са въвели ограничение за покупка до два килограма, а в други някои от най-търсените зеленчуци като чушки и патладжани са се изчерпали, пише още \"Йени шафак\".\n\r\n\"Цените са като през лятото\", отбелязва в. \"Милят\", цитирайки думите на доволен клиент на общинските пунктове за продажба. Вестникът посочва, че в някои случаи цените на земеделската продукция са били увеличавани от веригите хипермаркети между 5 и 10 пъти над изкупните цени на производителите.\n\r\n\"Само за ден приключи хранителният тероризъм\", отбелязва и в. \"Гюнеш\", според който \"заговорът, устроен от спекулантите преди изборите, е гръмнал в техните собствени ръце\", след като народът се стекъл към общинските пунктове за продажба. \"Опозицията не е доволна\", отбелязва още проправителственият вестник, като цитира коментари на опозицията за \"опашки на бедността\" в Турция.\r\n ", "date": "2019.02.13", "title": "Ердоган: Не успяха с лихвите, сега се опитват с лука и чушките!"}
{"url": "https://www.dnes.bg/obshtestvo/2019/02/13/ekspertno-mnenie-parite-ot-venecuela-doshli-u-nas-po-kanalen-red.402016", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЮрист с дългогодишна, но спорна адвокатска практика, е титуляр на сметката, захранвана с милиони евро от Венецуела. \n\nСлучаят се превърна в тема №1 в страната днес. Пред Bulgaria ON AIR банкерът Емил Хърсев каза, че българската банка, която и да е тя, за получаване на пари по сметки над 100 хил, е подала необходимата информация.\n\r\n\"Така че българското финансово разузнаване е имало информация за този превод. Това, което е нямало - информация получена днес очевидно, че тази сума може би произхожда от престъпна дейност. Милионите евро може да идват директно от Вeнецуела. Стига българската банка да има сметка в местна финансова институция, както и те да имат представител у нас. Иначе се използва трета банка като вид посредник\", обясни финансистът.\n                    \n                    \n                \r\n\"Нищо незаконно, според мен, не се е извършило в българската банкова система Никой нищо не е проспал, не е прозяпал. Напротив - всичко е в каналния, предвиден от закона и европейските директиви ред. У нас всяка операция над 30 хил. лв. се докладва от банката\", допълни той.\n\r\nХърсев обясни още, че при съмнения за незаконен произход на парите, или че сумата ще се използва за съмнителни цели, се намесва дирекция \"Финансово разузнаване\" към ДАНС.", "date": "2019.02.13", "title": "Експертно мнение: Парите от Венецуела дошли у нас по канален ред"}
{"url": "https://www.dnes.bg/zvezdi/2019/02/13/v-ochakvane-na-sv-valentin-nikoleta-ostana-po-belio-i-rozi.402000", "text": "Остават броени часове 14 февруари – празникът на виното и любовта. Получила голям букет с червени рози, Николета Лозанова не пропусна да се похвали в социалните мрежи, че обича подобни жестове.\r\nКрасавицата благодари за цветята и добави: „А вие, момчета, не забравяйте, че наближава празникът на влюбените, който е чудесен повод да покажете на жената до себе си колко много я обичате“.\r\nМоже би снимката и думите на Лозанова са предупреждение за Ники Михайлов и всички български мъже, които понякога забравят, че жените обичат романтиката.\r\n„Искам да съм слон, да ме яздиш по цял ден“, написа по-рано фен на плеймейтката. Повод за коментара му бе снимка на Николета, която язди слон под дъжда, разбира се, по бански, който очертава пищните ѝ форми.\r\nА къде ще прекара Деня на влюбените Лозанова, предстои да разберем.\r\n", "date": "2019.02.13", "title": "В очакване на Св. Валентин: Николета остана по бельо и рози"}
{"url": "https://www.dnes.bg/sofia/2019/02/13/shofiori-ot-gradskiia-transport-zovat-chuite-problemite-ni.402015", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСтолични шофьори от градския транспорт облякоха на работа \"жълти жилетки\" в знак на протест срещу условията на труд.\r\nРедовната практика е шофьори и ватмани да полагат извънреден труд, в нарушение на Кодекса на труда. Това признаха от ръководството на Столичния електро и автотранспорт. Причината била недостиг на кадри.\n\r\nЧесто шофьорите в градския транспорт работят между 350 и 500 извънредни часа годишно, при допустими 150. Според началниците им - с тяхно съгласие, а всеки извънреден час се заплащал.\r\nИ все пак санкции най-вероятно ще има. Днес част от шофьорите облякоха жълти жилетки и настояха проблемите им да бъдат чути и решени.\n                    \n                    \n                \r\nСлед ожесточен скандал по време на заседанието на транспортната комисия в общинския съвет, от неправителствената организация ''Спаси София'' поискаха оставки.\n\r\nПредставителите на ГЕРБ И БСП се надпреварваха да обясняват кой е по-виновен за недостига на кадри и лошите условия на труд в градския транспорт.\n\r\nПротестиращите шофьори пък призовават колегите си също да се качат в градския транспорт с жълти жилетки. И настояват, че протестът им не е политически.\r\n\n\r\n ", "date": "2019.02.13", "title": "Шофьори от градския транспорт зоват: Чуйте проблемите ни!"}
{"url": "https://www.dnes.bg/obshtestvo/2019/02/13/kryvniiat-centyr-v-burgas-stachkuva-simvolichno-zaplatite-im-600-lv.402003", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Медицинските работници от Кръвния център в Бургас от днес са в символична стачка. Причината - в новите им трудови договори с държавната болница се предвижда увеличение на заплатите едва с 50 лева, а възнагражденията им в момента са малко над минималната работна заплата.\n\r\nСтачката е символична, защото ако медиците и лаборантите спрат работа, ще поставят в риск живота на десетки пациенти, които се нуждаят от кръв.\n\r\nОтделението по трансфузионна хематология обслужва лечебните заведения от цялата област, а през лятото и туристи, пострадали при инциденти.\n\r\nФелдшер Христина Зафирова е вече пред пенсия, но стачкува заради младите си колеги. Казва, че заплатите от 600 лв. са унизително ниски, защото тук работят под голям стрес заради ромите, които търгуват с кръв.\n                    \n                    \n                \r\nСимволичната стачка изненада началника на отделението д-р Тодор Бояджиев. Стачкуващите медици настояват за преговори със синдикатите в болницата в противен случай има реален риск Кръвният център в Бургас да спре работа, ако екипът напусне, предаде \r\n ", "date": "2019.02.13", "title": "Кръвният център в Бургас стачкува символично, заплатите им 600 лв."}
{"url": "https://www.dnes.bg/stranata/2019/02/13/iabylki-ili-banani-direktori-izbirat-uchilishtniia-plod.401998", "text": "Директорите на учебните заведения ще имат по-големи права при избора на доставчици по схемите \"Училищен плод\" и \"Училищно мляко\".\r\nСхемите са с финансова подкрепа от ЕС и целта им е да се увеличи делът на плодовете, зеленчуците, млякото и млечните продукти в храненето на децата.\r\nС промените в наредбата се опростява изборът на заявител и отпада служебният избор.\r\nПредвижда се ясна и публична процедура при избор на заявители от учебните заведения - обявяване на интернет страницата им за набирането на предложения за доставка на продукти, изискваните документи, реда за избор и др.\r\n ", "date": "2019.02.13", "title": "Ябълки или банани? Директори избират \"училищния плод\""}
{"url": "https://www.dnes.bg/cars/2019/02/13/nai-moshtnoto-mini-shte-poluchi-nad-300-k-s-pod-kapaka.401997", "text": "Британският производител MINI разкри, че подготвя пускане на най-бързия и най-мощен модел в историята си. Това е новата версия John Cooper Works GP, която ще излезе на пазара през 2020 г. в ограничен тираж от eдва 3000 бройки.\n\r\nХечбекът е създаден на базата на концептуалния модел със същото име, представен на автосалона във Франкфурт през 2017 г. Засега от компанията показа единствено единствено детайли на автомобила - спойлер на покрива и надписи GP по каросерията, двойни тръби на изпускателната система и ексклузивни джанти, които ясно показват, че автомобилът ще се отличава значително от познатите модели от серията JCW.\r\nЗасега липсват технически подробности за най-бързото и най-мощно MINI в историята на марката, но официално беше съобщено, че двигателят на машината ще получи двигател с над 300 к.с. За сравнение, в момента версията JCW разчита на 2,0-литров турбомотор с 231 к.с. \n                    \n                    \n                \r\nЗнае се обаче, че двигателят отново ще бъде 4-цилиндров с турбо, като предстои да научим точните му характеристики. Подобно на концепцията от 2017 г. и това MINI използва олекотени материали, които ще позволят намаляване на теглото. Моделът ще получи модернизирано окачване и специална спирачна система, която да се справи с увеличената мощност.\r\n", "date": "2019.02.13", "title": "Най-мощното MINI ще получи над 300 к.с. под капака"}
{"url": "https://www.dnes.bg/obshtestvo/2019/02/13/patriarhyt-triabva-mnogo-da-se-vnimava-s-vyzpitanieto-na-decata.402018", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВъпросът за прилагането на насилие при възпитанието на децата е труден и трябва много да се внимава. Това каза патриарх Неофит след скандала около разпостранената позиция за абортите и възпитанието на деца чрез физическо наказание. \n\nСлед като стратегията беше качена на сайта на Синода, вчера беше свалена, а след това оттам обявиха, че това не е официалната им позиция.\r\nПатриархът увери, че скоро ще има специално становище по казуса.\r\nКакво още каза патриарх Неофит вижте в следващото видео на телевизия Bulgaria ON AIR\r\n ", "date": "2019.02.13", "title": "Патриархът: Трябва много да се внимава с възпитанието на децата"}
{"url": "https://www.dnes.bg/sofia/2019/02/13/bylgarski-pyteshestvenik-prekosi-sam-djunglata-v-amazoniia.401958", "text": "Български пътешественик прекоси абсолютно сам Амазонската джунгла, разказа Нова телевизия. \n\n\r\nСпоред Филип Лхамсурен подобно приключение не е свързано толкова с финанси, колкото с желание и дух.\r\n\"Хора като мен не са луди, а имат точна концепция за тази работа. Обичам да правя това. Човек разгръща целия си потенциал, когато прави това, което обича\", заяви Лхамсурен.\r\n\"Станах третият човек, който без водачи прекоси Амазония\", разказва пътешественикът. \"Движех се предимно с кану, с колело по малкото кални пътища, имах компас\", завърши разказът си Филип.", "date": "2019.02.13", "title": "Български пътешественик прекоси сам джунглата в Амазония"}
{"url": "https://www.dnes.bg/notifikacii/2019/02/13/srybskiiat-vestnik-blic-obuchavali-huan-guaido-v-syrbiia.401951", "text": "Посланикът на Венецуела в Русия заяви, че самопровъзгласилият се президент на Венецуела Хуан Гуайдо е бил вербуван от САЩ и своевременно изпратен \"на обучение\" в Сърбия, пише белградският вестник \"Блиц\". Подобна информация е публикувана и в американския сайт \"Grey zone project\", който пише, че \"петима студентски лидери\" от Венецуела са били в Белград на 5 октомври 2005 г.\n\r\nСърджа Попович, един от лидерите на сръбската студентска организация \"Отпор\", не потвърди директно, че Гуайдо е бил по това време в Белград, но не скри, че са приятели, пише \"Блиц\". \n\n\n\r\n\"Не е тайна, че многобройни представители на демократичното движение във Венецуела са мои приятели, познаваме се от години и безброй пъти сме разговаряли за политическата ситуация в тази прекрасна, но нещастна страна\", каза Попович за вестника. Той добави, че много пъти е писал и говорил за това и то не е никаква тайна.\n                \n                \r\nПопович пожела много успехи на Гуайдо в преговорите и го оцени като \"качествент, млад и образован човек, когото и първите съседи като Бразилия, Колумбия и Аржентина и целият демократичен свят признават като истинския и легитимен представител на Венецуела\".\n\r\n\"Блиц\" посочва и че през ноември 2010 г. Гуайдо и още няколко активисти са били \"на обучение\" от страна на \"Отпор\" в Мексико. То продължило пет дни и било държано в тайна.\n\r\n ", "date": "2019.02.13", "title": "Сръбският вестник \"Блиц\": Обучавали Хуан Гуайдо в Сърбия?"}
{"url": "https://www.dnes.bg/obshtestvo/2019/02/13/syvpadenie-mejdu-fedotov-i-gebrev-samo-vremeto.402011", "text": "\n\r\nНа този етап единственото съвпадение между пребиваването на Федотов в България и опита за отравяне на Гебрев е времевият период, обяви главният прокурор Сотир Цацаров след като бе изслушан от членовете на парламентарната Комисия за контрол над службите по случая \"Гебрев\". \n\n\nС Европейска заповед за разследване на Великобритания са били изпратени всички резултати от изследвания, както и тези от финландската лаборатория, за да се установи дали веществото, с което е бил отровен Емилиян Гебрев, представлява или е близо до отровата \"Новичок\", отчете още обвинител №1. \n                    \n                    \n                \r\nЦацаров допълни, че в комисията е представил всички данни по отношение на предполагаемия руски агент Сергей Федотов, свързван със случая \"Скрипал\", връзката му с Емилиян Гебрев и посещенията му 2015 г. в България - маршрут, места за настаняване и други руски граждани.\n\r\nПо думите на главния прокурор мотивите за този опит за убийство трябва да се търсят към момента на осъществяването му или малко преди него. Гебрев бил посочил, че според него нямало такива причини към онзи момент. Ще бъдат обаче изискани данни за оръжейните сделки по онова време.\n\r\nКъм момента на отравянето, а и предната вечер, г-н Гебрев е бил на вечеря също с чужди граждани - негови бизнес партньори от руски и полски произход. Установяването на същите е предмет на разследване, добави главният прокурор. Той бе категоричен, че се разследва опит за убийство и в никакъв случай не става въпрос за хранително отравяне. \n\r\nПо отношение на изнесените днес данни за прехвърлени милиони евро по българска сметка от Венецуела, главният прокурор Сотир Цацаров коментира, че повече информация не може да бъде изнесена заради споразумение с американските партньори. Той не потвърди, нито отрече изнесени в медийното пространство имена на човека, на когото е била сметката и банката, в която се намира тя.\r\nВзети са всички мерки наличните средства по тези сметки да бъдат блокирани, категоричен бе обвинител №1.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n ", "date": "2019.02.13", "title": "Съвпадение между Федотов и Гебрев? Само времето"}
{"url": "https://www.dnes.bg/eu/2019/02/13/strategiiata-na-mei-da-ujasi-vsichki-chrez-zaplahata-s-haos.401971", "text": "В офиса си в парламента в Уестминстър Ник Боулс е закачил голямо норвежко знаме. Тази провокация е достатъчна, за да го изкара предател. От месеци този консервативен депутат пледира за \"мек\" Brexit с оставане в европейския общ пазар по модела на Норвегия. Това накара активистите от местната организация на Консервативната партия в избирателния му район Грантам, този на друг убеден привърженик на общия пазар - Маргарет Тачър, да започнат процедура в опит да го лишат от депутатското му място, пише в. \"Фигаро\".\n\r\n\"Брекзитиърите са се радикализирали. В кампанията за референдума намираха само положителни черти на норвежкия модел\", констатира умереният депутат, без да се впечатлява от ставащото. Това не му пречи да продължи да агитира за алтернативното си решение на сегашната безизходица, в тясно сътрудничество с членове на лейбъристката опозиция.\n                    \n                    \n                \r\n45 дни преди Brexit-а и две седмици след предишния краен срок, който сам си беше поставила, Тереза Мей вчера поиска от депутатите \"да запазят хладнокръвието си\" и да й дадат още 15 дни, за да \"продължи да проучва идеи\" за изменения в споразумението за Brexit-а с ЕС по липса на резултат до момента. След като от декември постоянно отлагаше различни крайни срокове, ето че и месец февруари отпадна.\n\n\n\r\n\"Не разбира ли министър-председателката, че лидерите на ЕС отказват да отстъпят по каквото и да било?\", остро я апострофира председателят на парламентарната група на шотландските националисти Иън Блакфорд, който гласно се запита \"дали тя живее в паралелна вселена\". От своя страна лидерът на лейбъристката опозиция Джереми Корбин осъди \"единствената й тактика, която се състои в бавене на топката за упражняване на шантаж върху депутатите и принуждаването им да приемат дълбоко несъвършеното й споразумение\".\n\r\nНищо обаче не сочи, че Тереза Мей ще има да им предложи нещо ново на датата на следващия краен срок, който си постави, 27 февруари. Министърката й за връзките с парламента Андреа Ледсъм впрочем даде да се разбере, че ратифицирането на евентуално споразумение може да бъде отложено за дните след следващия Европейски съвет в Брюксел на 21 март, или осем дни преди датата на излизането от ЕС!\n\r\nТази стратегия цели да \"ужаси всички\" чрез заплахата за хаоса, който ще дойде от Brexit без споразумение, смята Ник Боулс. Той и съюзниците му са решени да я осуетят. Тези бунтовни депутати обаче на свой ред са принудени да се опитват да печелят време. Още не е готова нова версия на отхвърления пред две седмици техен проектозакон, който предвижда отлагане с няколко месеца на датата 29 март за излизане от ЕС. \"Тереза Мей е господарка на часовниците. Сега нямаме никакъв шанс да действаме. Трябва да можем да сме сигурни, че ще спечелим. Ще е по-лесно, когато бъдем по-близо до пропастта. Много членове на Лейбъристката партия ще са готови да избегнат катастрофа, както и редица консервативни министри\", примирява се Боулс.\n\r\nСпоред лейбъристката депутатка Лиса Нанди между 40 и 60 от колегите й \"активно проучват как да се подкрепи някакво споразумение\". Нужно е отхвърляне на плана Б на Тереза Мей - първоначалният плюс извоювани от ЕС символични отстъпки - за да се премине към нещо друго, смята Ник Боулс. Възможно е тогава министър-председателката да се види принудена неохотно да приеме такъв друг вариант.\n\r\nЗасега политиката на протегната ръка към опозицията отпада. Мей отхвърли предложението на Корбин Великобритания да остане в митнически съюз с ЕС. \"Тя не отстъпи и на сантиметър от позицията си\", изразява съжаление той. \n\r\nКолкото и да твърди, че е загрижена на защитата на \"правата на работниците\" в опит да купи лейбъристки гласове, няма да й се получи. Консервативната лидерка в действителност предпочита единството на партията си, отколкото да търси двупартиен консенсус. Под натиска на \"джихадистите\" на Brexit-а, както ги нарича влиятелен евроскептичен консервативен депутат, тя не проявява желание да подаде ръка на центристите, както отляво, така и отдясно. До степен в Уестминстър все повече да се питат дали тя в дъното на душата си не се е присъединила към каузата им за твърд Brexit без споразумение.\n\r\nПарламентът разполага с ограничени възможности за маневриране. \"Не можем да възпрем твърд Brexit, а само да попречим той да стане на 29 март, като отложим датата на напускането\", признава Ник Боулс. Макар и от няколко седмици да заплашват, че ще поемат контрола над процеса, депутатите са парализирани и не преминават в настъпление. Февруарската им ваканция, която започва следващата седмица, може и да е официално анулирана, но задкулисно те са насърчавани да не се отказват да ходят на ски, тъй като няма планирана законодателна дейност. \r\n \r\n/БТА/\r\n ", "date": "2019.02.13", "title": "Стратегията на Мей: Да ужаси всички чрез заплахата с хаос"}
{"url": "https://www.dnes.bg/obshtestvo/2019/02/13/da-narisuvash-istoriiata-zad-maskata-hudojnikyt-vasil-goranov.401954", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Да нарисуваш историята. \"Зад маската\" с Мария Папазова застава художникът Васил Горанов. Определя себе си като художник, който обича българската история и рисува свързани с нея картини.\n\r\n\"В детската градина две седмици рисувах една и съща картина, за да участвам в един конкурс. Това беша на 4 години. За изненада на всички спечелих този конкурс. Това беше една от забележителностите на Велинград, емблематична сграда за града\", започна разказа си художникът.\n\r\nПред  Горанов подчерта, че конкуренцията през годините е била много сериозна. Това е и причината той да бъде приет в Националната художествена академия от втория опит.\n                    \n                    \n                \r\n\"Винаги знам какво искам от живота, преследвам целта си, работя много. Това, което съм в момента и се опитвам да направя в бъдеще, е добре обмислено и с ясна посока още от детските години. Винаги съм казвал, че един ден ще стана художник\", сподели още Васил Горанов.\n\r\n\"Рисувам по 10-14 часа на денонощие, повечето време през вечерта. Рисувам вечер, за да мога да изпълня плана си за деня. Не си лягам, докато не свърша работата си. Аз съм работохолик\", отбеляза художникът.\n\r\nКакво го вдъхновява да рисува паметните моменти от историята ни? За пътя към върха, любовта към родината и как се печели от изкуство у нас - вижте във видеото.\r\n ", "date": "2019.02.13", "title": "Да нарисуваш историята! \"Зад маската\" - художникът Васил Горанов"}
{"url": "https://www.dnes.bg/notifikacii/2019/02/13/novinata-na-gol-bg-se-potvyrdi-vasil-bojkov-poe-levski.402013", "text": "Васил Божков официално стана собственик на Левски. Новината бе съобщена от пресслужбата на \"Нове холдинг\".\n\r\nКакто е известно,  първи обяви още на 12 ноември 2018 година, че бизнесменът сменя Спас Русев като собственик на 26-кратния шампион на България. В  крайна сметка днес всичко това бе официално потвърдено лично от Васил Божков и \"Нове холдинг\".\n\r\n\r\nУважаеми спортни привърженици и медии,\n\r\nВъв връзка с повишения обществен интерес и въпросите, свързани с промяната в управлението на ПФК „Левски“, Ви информираме за следното:\n                \n                \r\nГ-н Васил Божков и компаниите, свързани с него, повече от четвърт век подкрепят и работят в посока развитието на българския спорт и в частност българския футбол.\n\r\n\"Левски\" е безспорно най-популярният и разпознаваем бранд в родния футбол и като такъв предоставя потенциална възможност за успешно бизнес партньортво.\n\r\nТова е причината групата компании, в които г-н Божков има участие, да се включат в необходимото оздравяване, управлението, финансирането и дългосрочното развитие на клуба. Партньорството ще продължи, докато съществуват възможности за растеж и бизнес интересите на двете страни съвпадат\", отчитат от \"Нове холдинг\".\r\n", "date": "2019.02.13", "title": "Новината на Gol.bg се потвърди! Васил Божков пое Левски"}
{"url": "https://www.dnes.bg/eu/2019/02/13/briuksel-pusna-spisyk-na-perachnici-na-pari.401989", "text": "Европейската комисия публикува списък на 23 държави, които могат да служат като евентуални перачници на пари и източник на финансиране на терористи. \n\n\r\nТой разширява вече известната листа от 2015 г., в която са посочени 16 рискови държави. В новия списък са добавени Панама и Саудитска Арабия, Ирак, Либия, Нигерия и Афганистан, които досега не бяха под допълнително наблюдение.\n\r\nПричината и те да бъдат включени е влизането в сила на последната версия на европейското законодателство срещу мръсните пари, което разширява критериите за риск и добавя условия за разкриване на информация за получателите на пари от подозрителни държави и условията за ползването им.\n                    \n                    \n                \r\n23-те от черния списък са: Афганистан, Американска Самоа, Бахамите, Ботсвана, Северна Корея, Етиопия, Гана, Гуам, Иран, Ирак, Либия, Нигерия, Пакистан, Шри Ланка, Панама, Пуерто Рико, Самоа, Саудитска Арабия, Сирия, Тринидад и Тобаго, Тунис, Американските Вирджински острови и Йемен.\n\r\nЗаподозрените перачници са излъчени от 54 държави, анализирани от Еврокомисията, като за тях се смята, че \"имат стратегически липси в режимите им за борба с прането на пари и борба с тероризма\". Еврокомисията ги е сортирала по три критерия: системни опити за промъкване на мръсни пари през европейската банкова система, силни икономически връзки с ЕС и влезли в полезрението на подозрителни офшорки на МВФ.\n\r\nБанките, финансовите къщи и други финансови организации ще трябва да правят задълбочени проверки на всяка финансова операция, която включва клиенти или финансови институции от тези високо рискови организации. Целта им ще бъде да могат по-добре да се идентифицират подозрителни парични потоци.\n\r\n\"Трябва да сме сигурни, че мръсните пари от други държави не намират пролука през нашата финансова система. Мръсните пари са източникът на сила на престъпността и тероризма\", коментира еврокомисарят Вера Йоурова при представянето на черния списък.\n\r\nПроверките ще станат задължителни в края на април или май, тъй като Европейският парламент и страните членки ще имат до 2 месеца да се произнесат по съдържанието на списъка.\n\r\nЕвросъюзът има черна листа и на държавите, чийто данъчни режими предполагат към укриване на данъци. В него обаче останаха само 6 държави, класифицирани като данъчни убежища: Американска Самоа, Гуам, Намибия, Самоа, Тринидад и Тобаго и Американските Вирджински острови.", "date": "2019.02.13", "title": "Брюксел пусна списък на перачници на пари"}
{"url": "https://www.dnes.bg/usa/2019/02/13/uchilishten-zvyn-sred-avtomati-shkolo-nae-pehotinci-da-paziat-uchenicite.401986", "text": "След всяка стрелба в училище в САЩ винаги възниква един и същи въпрос – кога ще бъде сложен краят на свободната продажба на оръжия в страната. И въпреки че дебатите са много, изглежда никой не си взима поука или пък мисли трезво.\r\nЕдно от училищата във Флорида, приемайки влязлото в сила позволение от миналата година, че всяко учебно заведение може да има поне един охранител, който да се грижи за сигурността на децата, наема не просто полицаи.\r\nВсеки ден 2100 възпитаници на  Manatee School for the Arts ще бъдат посрещани от двама бойни ветерани, които ще са въоръжени с 9 милиметров \"Глог“ и полуавтоматична пушка с 17-инчова цев.\r\n\"Не търсим честна битка, а превъзходство“, казва пред в. \"Ню Йорк Таймс“ директорът на училището Бил Джоунс. По думите му, пушките са по-ефективни оръжия от обикновените пистолети.\r\n                    \n                    \n                “Нападателят най-вероятно също ще дойде въоръжен с пушка. И въпреки че полицията веднага ще откликне на повикването ни, ни трябва човек, който да се справи със ситуацията веднага. А ако същия този нападател е съвсем близо до охраната, едва ли тя ще се справи с него с пистолет. Куршумите в нашите пушки ще се пръснат веднага, щом поразят целта си и по този начин избягваме възможността да бъде ранен някой случаен ученик“, обяснява Джоунс.\r\nДори и в пределите на Америка, където да носиш оръжие не е изненадващо, наемането на охрана с подобно въоръжение за училище е нещо крайно необичайно. Дори собствениците на охранителни фирми не препоръчват този метод, защото нападателят може да нокаутира пазача и да отнеме пушката му, нанасяйки повече щети.\r\nЕдиният от охранителите на училището във Флорида е бил пехотинец. Заедно с неговия колега са преминали специално обучение от 132 часа.  Те ще получават близо 50 хил. долара на година, а общо всички разходи по охраната на  Manatee School for the Arts е около 200 хил. долара.\r\nДиректорът твърди, че е наел мъжете, защото искал учебното заведение да се охранява от хора, които нямало да се страхуват да тръгнат след евентуален въоръжен нападател.\r\n\"Не искам ако това да се случи, да е първият път, в който някой стреля по тях, а да са свикнали с това“, коментира Джоунс необичайното си решение.\r\n\"Всичките ни усилия са насочени да предотвратим редките, но ужасяващи нападения с огнестрелни оръжия“, добавя още директорът. Той е категоричен, че има по-голяма вероятност учениците му да умрат от самоубийство, отколкото от куршум в тялото.\r\n", "date": "2019.02.13", "title": "Училищен звън сред автомати: Школо нае пехотинци да пазят учениците"}
{"url": "https://www.dnes.bg/snimka-na-denia/2019/02/13/vremeto-utre-sutrinta-shte-e-slynchevo-sled-obiad-oblachno.401963", "text": "През нощта и утре до обяд облачността ще е разкъсана, над много райони през нощта до ясно, преди обяд до слънчево време. След обяд облачността ще се увеличава и вплътнява, но чак привечер на отделни места, главно в планинските райони, ще има слаби валежи от сняг.\r\nЩе духа до умерен вятър от северозапад, в Източна България временно силен от север-североизток. Според минималните температури ще са предимно между минус 4 и 1 градуса, на места в котловините на Западна България - малко по-ниски. Максималните ще са от 4 до 9 градуса.\r\nПо Черноморието преди обяд ще има слънчеви часове, но по-късно през деня облачността ще се увеличава и вплътнява. Едва привечер на отделни места, главно по Северното Черноморие, ще превали слабо. Ще остане ветровито с умерен до силен вятър от север-североизток. Максималните температури ще са от 6 до 8 градуса. Температурата на морската вода ще е 6-7 градуса. Вълнението на морето ще е 2-3 бала, в крайните южни райони до 4 бала.\r\n                \n                Над планините преди обяд ще е предимно слънчево, но след обяд облачността ще се увеличава и вплътнява. Едва привечер, на отделни места, ще има слаби валежи от сняг. Ще духа силен вятър от север-североизток. Максималната температура на височина 1200 метра ще е около минус 2 градуса, на 2000 метра - около минус 7 градуса.\r\nАтмосферното налягане след обяд ще се понижава, но ще остане по-високо от средното за месеца.\r\nВ петък, 15 февруари, в Източна България ще се задържи ветровито. Облачността ще бъде предимно значителна. Ще има и превалявания, предимно от сняг, повече в планините и планинските райони, но значителни количества не се очакват. Минималните температури ще са малко по-високи, дневните - слабо ще се понижат.\r\nВ събота, 16 февруари, вятърът и в източните райони ще отслабне. Ще е от запад и ще е предимно слаб. Облачността над Западна България ще намалее до предимно слънчево, на изток преди обяд ще бъде все още значителна, до вечерта и там ще намалее. Минималните температури ще са предимно между минус 4 и 1 градуса, в котловините на Западна България и по-ниски. Дневните температури ще започнат да се повишават.", "date": "2019.02.13", "title": "Времето утре: Сутринта ще е слънчево, след обяд - облачно "}
{"url": "https://www.dnes.bg/stranata/2019/02/13/53-godishen-myj-zagina-pri-sblysyk-na-pytia-krai-silistra.402002", "text": "Петдесет и три годишен мъж е загинал днес при тежко пътнотранспортно произшествие около 12.40 ч. в района на силистренското село Калипетрово, съобщиха от МВР.\r\nНа кръстовището между околовръстното шосе и пътя Силистра-Алфатар са се сблъскали товарен автомобил МАН, управляван от 53-годишен шофьор, и товарен автомобил \"Рено\", с водач 35-годишен мъж.\r\nНа място е загинал 53-годишен мъж, пътувал в \"Рено\"-то. \r\nДвамата шофьори нямат сериозни наранявания. \r\nДежурна оперативна група извършва оглед на местопроизшествието, причините за инцидента се изясняват, се посочва в съобщението.", "date": "2019.02.13", "title": "53-годишен мъж загина при сблъсък на пътя край Силистра"}
{"url": "https://www.dnes.bg/usa/2019/02/13/tonove-myrtva-riba-izpluva-v-chili.401987", "text": "Огромни количества мъртва риба беше изхвърлена по бреговете на Чили, предаде NOVA. \n\r\nЯвлението е напълно необичайно, твърдят експерти. Властите започнаха разследване дали става дума за замърсяване или някакъв друг проблем.\r\nБеше издадена заповед мъртвата риба да не се яде, докато не бъде открита причината за явлението.\r\nМестните жители изразиха притеснение и как това ще се отрази на бизнеса им. Този район северно от столицата е любима дестинация на хиляди туристи заради чистите си плажове.\r\nРиболовът също е сред основните сектори на местната икономика.", "date": "2019.02.13", "title": "Тонове мъртва риба изплува в Чили"}
{"url": "https://www.dnes.bg/temida/2019/02/13/specsydyt-otkaza-na-baneva-da-ia-pusne-ot-aresta.402017", "text": "Спецсъдът отказа да пусне от ареста Евгения Банева. Решението бе постановено тази вечер след заседание, продължило няколко часа. \n\nПо-рано прокуратурата декларира, че няма да пречи на Евгения Банева, ако тя иска да води кампания за евровота. \r\nБанева отговори, че й е трудно да си представи как ще води кампания от ареста. Но пък от друга страна обществото щяло да види какви са условията в арестите.\r\nРешението на съда не е окончателно и може да бъде обжалвано.", "date": "2019.02.13", "title": "Спецсъдът отказа на Банева да я пусне от ареста"}
{"url": "https://www.dnes.bg/eu/2019/02/13/bedron-obaiatelniiat-homoseksualist-koito-iska-da-promeni-polsha.401968", "text": "Усмихнат, енергичен, открито хомосексуален, Роберт Бедрон не крие намерението си да промени из основи консервативна Полша и да взриви политическата сцена, завзета от падането на комунизма преди 30 години практически от едни и същи действащи лица.\n\r\n42-годишният бивш активист на ЛГБТ общността, убеден европеец, иска да бъде този, който с партията си \"Вьосна\" (\"Пролет\"), създадена на 3 февруари, ще предизвика разпад на двуполюсния консервативно-либерален модел в стил Еманюел Макрон и ще приложи прогресивна програма в стил Джъстин Трюдо.\r\nТой възнамерява да се наложи на изборите за Европейски парламент през май и на общите избори през есента, пише Франс прес.\n                    \n                    \n                \r\nВ преобладаващо католическа страна, където духовенството има значително влияние, Роберт Бедрон иска отделяне на църквата от държавата и предлага данъчно облагане на доходите на църквата. Застъпва се за либерализиране на абортите, призовава за равно заплащане за мъжете и жените, за признаване на съжителството на хора от един пол и за щедра гаранция за пенсиониране на всички.\n\r\n\n\r\nТой иска също затваряне на всички въгледобивни мини към 2035 г., за да се намали смогът в страната, една от най-замърсените в Европа.\n\r\nПървите допитвания са окуражаващи, като дават на неговата партия добро трето място. \"Вьосна\" има с какво да разтърси както консерваторите от управляващата \"Право и справедливост\" (ПиС), така и либералната опозиция от \"Гражданска платформа\" (ГП) на следващите избори.\n\r\nДопитване на института Ибрис, публикувано в понеделник във в. \"Жечпосполита\", й дава 16,2 процента, след ГП (21,8 процента) и ПиС (37,1 процента).\n\r\nОще е много рано да се каже \"дали това явление ще е трайно\", посочва за АФП Анна Матерска-Сосновска, политолог от университета във Варшава, която обаче подчертава, че партията на Бедрон \"би могла да лиши ПиС от абсолютно мнозинство\".\n\r\nРоберт Бедрон се поздрави с първите добри резултати от допитвания, които са \"не просто възможност да се каже сбогом на ПиС, но и да се направи крачка към смела европейска коалиция\"\n\r\n\"Наесен ще съм министър-председател\", каза той, предизвиквайки язвителни коментари от всички политически сили, на които той не реагира.\n\r\nРоден през 1976 г. в Риманув, градче в Южна Полша, най-големият от четирите деца в семейство, белязано от насилие и алкохол, Роберт Бедрон обича да се определя като човек, постигнал всичко сам, който не се страхува да върви срещу течението.\n\r\nОт 90-те години той е активен в НПО и леви политически формации. През 2001 г. е един от основателите на Кампанията срещу хомофобията, една от първите организации, борещи се за правата на хората от ЛГБТ, преди да стане десет години по-късно първият открито хомосексуален депутат в Полша, после, през 2014 г. - кмет на пристанищния град Слупск.\n\r\n\"Непрекъснато ми се подиграваха (като казваха), че нямам подкрепата на никоя партия, че няма да стана нито депутат, нито кмет\", каза той за АФП. \"Същото беше, когато създадох Кампанията срещу хомофобията, наричаха ме педал, правеха ужасни неща, хвърляха по нас камъни, докато организирахме гей парад. Бяхме силно мотивирани в това, което правехме\".\n\r\nТой продължава да вярва силно в това, което прави.\n\r\nПреди официалното създаване на партията му в продължение на месеци този работохолик обиколи градовете, настоявайки привържениците му да му помогнат да напише програмата си.\n\r\nНавсякъде билетите за политическия спектакъл са разпродадени. Хората нахлуват в залите, които винаги се оказват твърде малки.\n\r\nРоберт Бедрон им предлага истински моноспектакъл. Обаятелен, усмихнат, неизменно вслушан в публиката, без страх от физическия контакт.\r\n\"Обичам да целувам хората, да ги прегръщам и хората го усещат и също ме прегръщат\", обича да повтаря той.\n\r\nЗа създаването на \"Вьосна\" около 7000-8000 ентусиасти дойдоха да го приветстват във Варшава.\n\r\n\"Аз съм един от тях, чувствам се по-добре сред тези хора. Веднага скъсявам дистанцията, събличам сакото, свалям вратовръзката, навивам си ръкавите и говоря\", разказва той.\n\r\nПолитиците, казва той, трябва \"да се върнат при хората, да им говорят директно, а не само през социалните медии 24 часа в денонощието. Истинският контакт е нещо различно. Това правя и хората го чувстват\". \r\n \r\n/БТА/\r\n ", "date": "2019.02.13", "title": "Бедрон – обаятелният хомосексуалист, които иска да промени Полша"}
{"url": "https://www.dnes.bg/sofia/2019/02/13/super-vmesto-kino-lipsa-parking-tapa-v-centyra-na-sofiia.401994", "text": "Прясно ремонтираната и обновена улица \"Алабин\" е напът да се превърне в нова зловеща транспортна тапа в идеалния център и да създаде куп проблеми и неволи за столичани и гостите на града, алармират от сдружение \"Кинопамет\". \nПричината е в решението  на Националния институт за недвижимо културно наследство /НИНКН/ да даде \"зелена улица\" за трансформацията на легендарния кинотеатър \"Европа Палас\" на ул. \"Алабин\" 35 в голям супермаркет за хранителни стоки, към който обаче няма предвидено нито едно паркомясто.\n\r\nСпоред организацията това е скандално, защото противоречи на наредбата на регионалното министерство, според задължително трябва да има предвидени места за паркиране включително за автомобили на хора с увреждания.\n                    \n                    \n                \r\nНай-големите проблеми обаче ще дойдат с всекидневното зареждане на бъдещия хипермаркет със стока – тежкотоварните автомобили ще бъдат принудени да спират за разтоварваване направо на уличното платно на \"Алабин\" 35 и ще блокират така за дълги интервали от време движението по тясната еднопосочна улица. Така ще бъдат спрени не само колите, ами и трамваите.\n\r\nОт \"Кинопамет\" алармират още, че големите дизелови камиони и бусове, обслужващи и периодично зареждащи с продукти въпросния нов супермаркет ще качат нивото  на шума и ще повишат замърсяването на въздуха с фини прахови частици в идеалния център на столицата.\n\r\nОт неправителствената организация очакват отговори от кмета на Район \"Средец\" Мария Ачкова и от Дирекция \"Общински строителен контрол\" защо бе допуснато изтърбушването и преустройство с промяна на предназначението на прочутия кинотеатър \"Европа Палас\" в хипермаркет без паркоместа, след като се знае, че емблематичното кино, открито през 1938 година и дело на забележителния български архитект Асен Михайловски, е със статут на недвижима културна ценност и е част от архитектурно-строителния ансамбъл от историческия градски център на столицата.", "date": "2019.02.13", "title": "Супер вместо кино + липса паркинг = тапа в центъра на София "}
{"url": "https://www.dnes.bg/muzika/2019/02/13/samo-za-men-novata-pesen-na-georgi-kasabov-ndoe.401961", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Георги Касабов - NDOE показва различни черти от своя характер с много лирично и мелодично парче \"Само за мен\". Самият изпълнител каза в студиото на \"България сутрин\", че с текста, който сам е писал, се обръща към своята жена.\r\n\"Само за мен\" е сингъл от предстоящия нов албум на NDOE, който е с работно заглавие - \"Второ действие\".\r\n\"В него е като в пиеса, разгъване на персонажа. Ако в първия съм показал някои свои черти, сега с втория ще покажа други\", каза Касабов пред \r\nТой отбеляза, че целенасочено е пуснал песента си \"Само за мен\" само няколко дни прди 14 февруари и обещава на всички, че парчето ще създаде добро настроени за празника .\r\n ", "date": "2019.02.13", "title": "\"Само за мен\" - новата песен на Георги Касабов - NDOE"}
{"url": "https://www.dnes.bg/muzika-drugi/2019/02/13/bond-s-liubovno-poslanie-kym-rodnite-fenove-za-14-fevruari.401992", "text": "\r\nТрогателно романтично видео послание, записано специално за всичките си български фенове по случай наближаващия 14 февруари, изпратиха очарователните Еос Чатър и Гай-И Уестерхоф от Bond. Формацията ще представи най-доброто от творчеството си на 26 март в зала 1 на НДК – София и на 27 март в комплекс СИЛА в Пловдив. \n\r\n\"Ние сме Bond и искаме да ви пожелаем един наистина специален Свети Валентин, изпълнен с много любов! И още, пригответе се за един незабравим спектакъл, който ще изпълним в София на 26 и в Пловдив на 27 март! Обичаме ви!\", споделиха пред обектива световнопризнатите кросоувър музикантки, които, заедно с останалите членове на най-известния и успешен струнен квартет в света, избраха именно България, за да отпразнуват своя 20-годишен юбилей на сцената.\n                    \n                    \n                \r\nBond, смятани за пионери на кросоувър течението и най-известните негови представители, имат изключително натоварена програма – освен че репетират активно за грандиозния юбилеен спектакъл у нас, те се готвят и за едно от най-мащабните събития не само във Великобритания, а и в света, посветено на правата на жените глобално – ежегодният March 4 women, който ще се проведе на 3-ти март в Лондон. От всички популярни дамски формации на Острова, именно BOND са избрани за посланици на събитието, което тази година се фокусира върху темата за насилието над жени на работното място и у дома.\n\r\n\"March 4 women е изключително важно събитие за нас и има много специално място в сърцата ни. Бидейки част от BOND ние сме привилигировани – изразяваме се по начина, по който най-много обичаме – чрез своята музика и сме свободни. Не трябва обаче да забравяме всички онези жени, чиято свобода бива застрашена заради насилие – било то на работното място или у дома\", споделиха музикантките, превърнали се в мултиплатинени заради рекордните продажби в световен мащаб, които са реализирали за бляскавата си 20-годишна кариера.\n\r\nБилети за концертите на Bond в София на 26 март и в Пловдив на 27 март вече могат да се открият в мрежата на Ивентим и онлайн, както и в Билетна каса НДК и онлайн на tickets.ndk.bg.", "date": "2019.02.13", "title": "Bond с любовно послание към родните фенове за 14 февруари"}
{"url": "https://www.dnes.bg/stranata/2019/02/13/levche-razlika-v-obiada-na-decata-v-shkolo-deliat-li-gi-na-bedni-i-bogati.401949", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Родители от Айтос обвиниха ръководството на средното училище в града в дискриминация. Децата от града плащат за храната си в училищния стол, а учениците от селата се хранят безплатно, съобщава . \n\n\n\r\nПо обяд училищният стол в средно училище \"Никола Вапцаров“ в Айтос е пълно с деца. Част от тях се хранят безплатно, за останалите обядът струва пари. До края на миналата седмица и учениците от 1 до 4 клас от Айтос, и тези от селата са плащали по 1 лев за обяд. Именно заради това свое решение обаче предишният директор е наказан. Оказало се, че е пренасочвал средства, за да изравни парите за храна.\n                    \n                    \n                \r\nСпоред Асен Александров - директора на 51 СОУ, става дума не за дискриминация и разделение на бедни и богати, а за разнообразие на храни.\n\r\n\"В училищната лавка се предлагат 100 продукта - трябва ли всички да са на една цена, за да може всеки да си го позволи. Разделение има - неравенство винаги ще има. Не децата, а родителите носят комплекса за бедни и богати в училищата\", категоричен е директорът в \"България сутрин\".\n\r\nПо думите му някои път дори учениците сами предпочитат да ядат от по-евтините храни.\n\r\nЖурналистът Лара Златарева е на мнение, че разделението винаги е идвало от страна на родителите, а не от децата.\n\r\n\"Децата въобще не обръщат внимание на тези фактори - колко струвал купонът за храна. Децата не се разделят на роми, бедни и богати. Сега малчуганите са различни и не се вглеждат дали другото е с дънки за 5 лв., или за 35 лв. Има една група родители, които са вечно недоволни, каквото и да направиш\", смята Златарева.\r\n ", "date": "2019.02.13", "title": "Левче разлика в обяда на децата в школо, делят ли ги на бедни и богати?"}
{"url": "https://www.dnes.bg/notifikacii/2019/02/13/milionite-ot-venecuela-kym-smetkite-na-advokat.401966", "text": "Титулярът на сметките, по които са превеждани милиони евро от Венецуела, има няколко гражданства, освен българско. Живее и в различни държави и в момента не е на наша територия. Това съобщиха главният прокурор Сотир Цацаров и шефът на ДАНС Димитър Георгиев пред журналисти в МС.\n\r\nРазследването, по което си сътрудничим със САЩ, бе обсъдено на среща при премиера Бойко Борисов, в която участва и американският посланик у нас Ерик Рубин.\n\r\nИнформацията по случая е получена от САЩ както по дипломатически, така и по оперативен път - за парични преводи, извършвани от Държавната петролна компания на Венецуела по доверителна сметка в банка в България. Титулярът й е регистриран и като адвокат, а към сметката има подсметки уж на негови клиенти, по които са постъпвали преводите от Венецуела.\n                \n                \r\nСлед това са били извършвани други преводи, чрез които част от средствата са изнесени в други страни.\r\nОснованията са различни и в повечето случаи не са действителни – подкрепа и финансиране на венецуелска спортна федерация, закупуване на храни за Венецуела и т.н., обясни Цацаров.\n\r\nКога е била открита сметката, колко време е действала схемата и точно колко са преведените пари, от службите обаче не конкретизираха.\n\r\nГлавният прокурор уточни, че сметките са открити по редовен път в тази банка и подозренията не са свързани с нея. В конкретната банка в момента се извършва пълен мониторинг от страна на ДАНС. Шефът на ДАНС Димитър Георгиев съобщи, че е получено изключително съдействие от БНБ по случая. Ще се проверява и дали има подобни преводи от Венецуела чрез други банки у нас.\nСлед като стане ясна пълната картина, прокуратурата ще прецени извършване на действия по наказателно производство за пране пари, посочи Цацаров.\n\r\nПо думите му са взети мерки остатъчните средства по тези сметки да бъдат поставени под контрол и да не се позволи прехвърлянето им от страната.\n\r\nСпоред разследващите става дума за организиран канал за пране на пари. Когато изцяло бъдат проследени преводите, включително в последните седмици, ще стане ясно доколко той има връзка с политическата ситуация във Венецуела.", "date": "2019.02.13", "title": "Милионите от Венецуела към сметките на адвокат"}
{"url": "https://www.dnes.bg/muzika-interviews/2019/02/13/izpoved-bez-religiia-s-pavell-venci-venc.401964", "text": "\r\n \n\r\nВдъхновението може да дойде от много места, най-вече обаче идва от самите нас и нещата, които ни се случват. Ако бяхме останали тук, най-вероятно идеята за \"Без религия\" пак щеше да се роди, но в онази стара автентична дървена къща имаше нещо, което допринесе за целия процес на правене на музика - дали беше спокойствието, природата, хората, с които се запознахме, не знаем, но определно ни вдъхнови. Осъзнахме, че такъв тип \"бягства\" от градската джунгла всъщност се отразяват много приятно не само на нас, но и на това, което правим. Разполагахме с 9 дни, в които си бяхме поставили за цел да правим музика. Направихме много парчета, които скоро ще имате възможността да чуете.\n                    \n                    \n                \r\n\n\r\nИдеята за песента дойде в последния ден от престоя ни в Тревненския балкан и се появи в следствие на един много емоционален филм, който гледахме. И двамата сме загубили много важни хора за нас. И за двама ни 2018 беше хубава, но трудна година. \"Без религия\" е нещо като изповед, от която просто се нуждаехме. Обадихме се на близките си да им кажем, че ги обичаме, после седнахме и записахме песента. Получи се от първия път.\n\r\n\n\r\nКогато емоциите те тласкат да направиш нещо, не мислиш за римата, изпяваш това, което чувстваш и то просто се напасва, сякаш от само себе си. Посланието на \"Без религия\" е към близките ни. И към самите нас. Споделихме с публиката нещо много лично. Затова и избрахме премиерата да е навръх Коледа.\n\r\n\n\r\nРецептата се крие във видеото на \"Добър живот\" – хубаво място, хубави хора, хубава музика.\n\r\n\n\r\nЗапазихме Pavell & Venci Venc’. Промените са само положителни. Скорошен пример – Венци стана баща! Сега сигурно ще ме попиташ \"А ти кога?\".\n\r\n Много неща са се случвали през тези години, но както каза Павката – запазихме се такива, каквито бяхме – истински и искрени.\n\r\n\n\r\nПретърпях катарзис, който не мога да опиша с думи. Трябва да се изпита. Просто от момче се превръщаш в мъж.\r\n \n\r\nДо скоро разсъждавах, спрямо идеята, че живея за мига. Все повече осъзнавам, че това не изключва да мислиш за бъдещето си. Плановете са просто да действаме!\r\n Клонях повече към ден за ден. Но когато се роди дъщеря ми, си дадох сметка, че планирането е нещо, без което няма как да действам.\n\r\n\n\r\nДа не спираме да работим и да продължаваме да даваме всичко от себе си.", "date": "2019.02.13", "title": "Изповед без религия с Pavell & Venci Venc' "}
{"url": "https://www.dnes.bg/temida/2019/02/13/anita-meizer-shte-leji-v-slivenskiia-zatvor-2-godini.401967", "text": "Анита Мейзер е задържана и ще изтърпи присъдата си в затвора в Сливен, съобщава пресцентърът на Окръжен съд-Варна. \n\n\n\n\r\nВ Окръжната прокуратура във Варна е получено разпореждане на прокурор от Върховна касационна прокуратура, въз основа на което Анита Желева, публично по-известна като Анита Мейзер, е задържана за изтърпяване на наложено наказание.\n\r\nС влязло в сила решение от 11.02.2019 г. във Върховна касационна прокуратура е приключило наказателното производство срещу нея.\n\r\nАнита Мейзер бе призната за виновна по две обвинения – за подкуп и за причиняване по непредпазливост на смъртта на нейния съпруг, като за всяко от тях съдът е преценил за справедливо да определи наказание лишаване от свобода в размер на две години, съобщиха от прокуратурата.\n                    \n                    \n                \r\nПо правилата на групирането на наказания е определено Мейзер да търпи лишаване от свобода за срок от две години при общ режим в затвора Сливен. Наложена ѝ е и глоба в размер на 4000 лв. Уважен е граждански иск в размер на 100 000 лв.\n\r\nАнита Мейзер бе обвинена, че на 14 август 2016 година в град Варна е причинила по непредпазливост смъртта на Николай Славов Димов. По същото време е предложила подкуп от 30 000 евро на полицейски орган, за да не я задържи при налични данни за извършено престъпление.", "date": "2019.02.13", "title": "Анита Мейзер ще лежи в Сливенския затвор 2 години"}
{"url": "https://www.dnes.bg/muzika-drugi/2019/02/13/andre-riio-razprodade-arena-armeec-obiavi-vtori-koncert.401976", "text": "Поради огромния интерес и след напълно разпродадена зала Андре Рийо обявява втори концерт в София - на 9 юни в зала \"Арена Армеец\". Това става в деня, в който Краля на валса и неговият оркестър \"Йохан Щраус\" ще свирят на стадиона в Амстердам преди голямата футболна среща от Шампионската лига между отборите на Аякс и Реал Мадрид.\n\r\nАндре Рийо започна началото на годината силно, като обяви 100-ия си концерт на големия площад Ваерхоф в Маастрихт. От 2005 година насам всяко лято холандецът изнася традиционните си концерти пред многохилядна публика в родния си град. Само през 2018 е събрал 150 000 свои фена от 80 страни на спектаклите си на открито. А за миналата година над 700 000 зрители са посетили неговите представления в турнето му от Европа до Австралия.\n                    \n                    \n                \r\nГрандиозните спектакли за този сезон в София са с нова и изненадваща програма. Повече валсове и много емоции обещават от мениджърския екип.\n\r\nКонцертите на харизматичния Рийо се отличават с пищност и съчетават добре познати класически и произведения и популярни мелодии, изпълнения на известни солисти от различни националности, фин хумор и неповторимото присъствие на маестрото. \n\r\nС над 500 платинени награди, милиарди гледания в YouTube и повече от 3 700 000 последователи във Facebooк Андре Рийо е един най-аплодираните, атрактивни и продавани артисти в света.\n\r\nПартньор на концертите от българска страна е промоутърска агенция БГ Саунд Стейдж. Билетите за втория концерт са вече в продажба в мрежата на Ивентим, бензиностанции OMV, билетен център на НДК, както и онлайн на www.eventim.bg и www.andrerieu.com.", "date": "2019.02.13", "title": "Андре Рийо разпродаде Арена Армеец, обяви втори концерт"}
{"url": "https://www.dnes.bg/notifikacii/2019/02/13/izdatelite-prepyvat-opita-na-apple-da-syzdade-netflix-za-novini.401959", "text": "Планът на Apple Inc. да създаде абонаментна услуга за новини среща силна съпротива от страна на големите издатели заради предложените финансови условия на гиганта, пише The Wall Street Journal, като се позовава на източници, запознати със ситуацията. Това усложнява инициативата, която е част от усилията на компанията да компенсира забавянето на продажбите на iPhone.\r\nВ пича* си към някои новинарски организации компанията от Купертино, Калифорния, заявява, че ще запази около половината от абонаментните приходи от услугата, казват източниците. Услугата, описана от мениджърите на концерна като „Netflix за новини“, ще позволи на потребителите да четат неограничено количество съдържание от участващите издатели срещу някаква месечна такса. Очаква се услугата да стартира по-късно през тази година като платено ниво на приложението Apple News, казват източниците.\r\n                \n                Останалата част от приходите ще се събират в сума, която ще бъде разделена между издателите в зависимост от времето, което потребителите прекарват, ангажирани с техните статии, казват източниците. Представители на Apple са заявили пред издателите, че услугата за абонамент може да бъде оценена на около 10 долара на месец, подобно на услугата на Apple за стрийминг, но крайната цена може да се промени.\r\nЗасега New York Times и Washington Post са сред най-големите издания, които досега не са се съгласили да лицензират съдържанието си за услугата, отчасти поради опасения за предложените условия.\r\nРазговорите продължават, а сделки с издателите все още могат да бъдат постигнати. Wall Street Journal също има опасения, но неотдавнашните му преговори с Apple са били продуктивни, пояснява един от източниците, запознати с въпроса.\r\nДруго опасение на някои издатели е, че те вероятно няма да получат достъп до данните за абонатите, включително информацията за кредитните карти и имейл адресите, казват източниците. Информацията за кредитни карти и имейл адресите са от решаващо значение за информационните организации, които се стремят да изградят свои собствени бази данни за клиенти и да продават продуктите си директно на читателите.\r\n", "date": "2019.02.13", "title": "Издателите препъват опита на Apple да създаде \"Netflix за новини\" "}
{"url": "https://www.dnes.bg/obshtestvo/2019/02/13/tri-dni-pila-pushila-i-s-3-7-promila-zad-volana.401965", "text": "След няколко дни на купон, 32-годишна жена бе заловена зад волана с рекордните 3,7 промила алкохол в кръвта, съобщиха от  МВР.\r\nОсвен солидното количество напитки, които е изпила, в кръвта на жената имало наличие на тетрахидроканабинол, което значи, че по време на купона е пушила и марихуана.\r\nТя е родом от Велико Търново, но е задържана в центъра на миньорския град Рудозем. Тя е била зад волана на личния си автомобил \"Фолксваген Поло\".\r\nКогато полицията я спира, въпреки видимото си неадекватно състояние, жената отказва кръвна проба. Данните на полицията за алкохол и дрога са установени с технически средства.\r\nЗа да може хубаво да изтрезнее, Е. А. е задържана за едно денонощие в ареста, а срещу нея са повдигнати две обвинения – за шофиране след употреба на наркотици и алкохол.", "date": "2019.02.13", "title": "Три дни пила, пушила и... с 3,7 промила зад волана"}
{"url": "https://www.dnes.bg/football/2019/02/13/bylgariia-shte-go-pomni-vinagi-tri-godini-bez-tunio.401974", "text": "На този ден преди три години почина легендарният български защитник Трифон Иванов. Железният Трифон ни напусна на 50 годишна възраст.\n\r\nВ последните години Трифон заемаше поста председател на Зоналния съвет на БФС във Велико Търново, където спечели сърцата на хората в родния си град и региона с всеотдайната си работа за развитието на футбола.\n\n\n\r\nТой ще остане в историята на българския футбол като един от най-добрите футболисти на своя пост - Футболист номер 1 на България за 1996 г., трикратен шампион на България с екипа на ЦСКА, а през 1996 г. става шампион на Австрия с \"Рапид\" (Виена).\n\r\nС националния отбор има 77 мача и 6 гола за \"А\" националния отбор на България, с който е бронзов медалист от световното първенство в САЩ през 1994 г. Незабравим ще остане неговият гол във вратата на Русия на Националния стадион \"Васил Левски\" на 10 септември 1997 г., с който България се класира за Мондиал'98.\n                    \n                    \n                \r\n", "date": "2019.02.13", "title": "България ще го помни винаги: Три години без Туньо"}
{"url": "https://www.dnes.bg/rusia/2019/02/13/ruski-bombardirovachi-trenirali-ataka-sreshtu-radar-v-norvegiia.401948", "text": "Норвегия обвини руските Въздушно-космически сили (ВКС), че са тренирали нападение срещу норвежки радар, пише в заглавие \"Военное обозрение\".\n\r\nДиректорът на норвежкото разузнаване Мортен Хага Лунде заяви пред военнослужещи в Осло, че на 14 февруари миналата година руски самолети са осъществили \"драматична\" имитация на атака срещу военен радар край град Вардьо в Северна Норвегия.\n\r\nРиториката на Русия срещу Норвегия стана по-рязка. Военната дейност на федерацията е сигнал за влошаване на ситуацията в региона и няма никакви признаци, че през 2019 г. отношенията между двете страни ще се подобрят, каза Лунде, цитиран във \"Военное обозрение\".\n\r\n                    \n                    \n                Според норвежкия генерал в миналогодишната операция на руските ВКС са участвали 11 бомбардировача, излетели от военно летище в северната Колска област. Самолетите са прелетели над Баренцово море и са \"имитирали атака\" срещу радиолокатора край Вардьо, после са се върнали в базата си, без да минават норвежката граница.\n\r\nДиректорът на норвежкото разузнаване смята, че по този начин Русия е изразила недоволство от събитията в Норвегия. Той добави, че подобна \"агресия\" е била проявявана и срещу други страни като Финландия, Швеция, Дания, Полша, Украйна и балтийски държави. На места дори е имало нарушения на държавни граници.\n\r\nТова би могло да повиши риска от опасни инциденти и да влоши още повече бездруго трудните отношения на Русия със Запада и НАТО, предупреди норвежкият генерал.\n\r\n\"Фиктивната атака\" на Русия изплаши Норвегия, констатира по повод изявлението му \"Утро\".\n\r\nРадарът \"Глобус 2\" недалеч от Вардьо край границата с Русия отдавна е препъникамък в отношенията между Москва и Осло. Официално целта му е да наблюдава космически обекти, но покрай това \"Глобус 2\" следи и балистичните ракети, разположени в Северна Русия, добавя електронният вестник, цитиран от БТА.\n\r\nРусия неведнъж е изказвала опасения, че този радар може да стане част от американската ПРО по границата с Колския полуостров, напомня \"Известия\".\r\nПрез ноември м. г. норвежкото министерство на отбраната заяви, че Русия уж заглушавала тази система. По-късно финландското външно министерство заяви, че смята за достоверни заключенията на Осло. \n\r\nДмитрий Песков, прессекретарят на руския президент, заяви, че Кремъл няма никакви данни за проблеми с джипиес навигацията по време на тренировки. По думите му често се случва Русия да бъде голословно обвинявана \"във всички смъртни грехове\", допълва \"Известия\".\n\r\n\"Свободная пресса\" цитира собствена публикация по-рано този месец, според която Агенцията за отбранителни изследвания към шведското министерство на отбраната е убедена, че руското ръководство подготвя своята армия за мащабна и продължителна война.\n\r\nПо данни на норвежкото разузнаване руската военна авиация тренира всяка година въздушен удар по радиолокационния комплекс във Вардьо, отбелязва изданието.\n\r\nПо-рано говорителката на руското външно министерство Мария Захарова увери, че Русия ще вземе мерки във връзка с плановете на Норвегия да оборудва в Северния Атлантик - в град Тромсьо - , пристанище, в което да приема атомни подводници, припомня \"Газета\".\r\n ", "date": "2019.02.13", "title": "Руски бомбардировачи тренирали атака срещу радар в Норвегия"}
{"url": "https://www.dnes.bg/akoshtete-vqrvaite/2019/02/13/izberete-si-kristalna-topka-i-vijte-kakvo-da-promenite.401816", "text": "Рано или късно в живота идва време за промяна. Думата \"промяна\" често предизвиква съмнение, притеснение. Но не е задължително тя да означава нещо негативно. Споделяме един забавен тест с 4 кристални топки. Изберете си една и вижте какво трябва да промените.\r\n\r\nСъбитията се развиват бързо за вас и периодът е подходящ да си поставите нови цели, да отворите нова страница в живота си. Започнете да работите върху мечтите си, върху това да развивате себе си, правете неща, които ви карат да се чувствате наистина щастливи.\r\nЗапишете всички неща, които ви радват, правят ви щастливи, които бихте искали да реализирате и започнете да изпълнявате вашия списък. Резултатите може да не са мигновени, ето защо не бива да се отказвате от това да бъдете постоянни.\r\n                    \n                    \n                \r\nВреме е да оставите миналото зад гърба си. Твърде дълго се задържахте в това, което беше, вместо да се фокусирате върху настоящите събития. За да зараснат раните, трябва промяна, която да започне да се случва сега. Напуснете миналото, възползвайте се от настоящия момент. Имате силата да промените бъдещето. Пренастройте мислите си към позитивно.\r\n", "date": "2019.02.13", "title": "Изберете си кристална топка и вижте какво да промените"}
{"url": "https://www.dnes.bg/politika/2019/02/13/starata-cik-za-evrovota-no-za-mestnite-izbori-moje-nova.401978", "text": "Шефът на депутатите от ГЕРБ Цветан Цветанов за пореден път настоя, че не е подходящ момента за смяна на състава на Централната избирателна комисия /ЦИК/ в навечерието на евроизборите. За местния вот през октомври обаче комисията можело да бъде сменена, тъй като имало достатъчно време преди изборите.\n\r\nОще миналата седмица червената опозиция внесе проект за решение за започване на процедура за избор на нов състав на ЦИК, тъй като мандатът на сега действащия изтича през март. Управляващите обаче настояха, че сега не е времето за това, тъй като наближава евровотът, и посочиха че тази ЦИК, е избрана именно по времето на управлението на БСП.\n\n\n\n                    \n                    \n                \r\n\"Днешната ЦИК е избрана по Изборния кодекс на Мая Манолова и парламентарното мнозинство, ръководено от БСП\", посочи Цветанов и припомни, че именно по времето на този мандат ГЕРБ са загубили президентските избори през 2016 г.\n\r\nТой обвини червените и че умишлено правят спекулации и внушават, че някой може да манипулира изборния резултат. По думите му по този начин опозицията бяга от отговорност от евентуална загуба, която може да понесе на вота.\n\r\n\"Един месец преди стартирането на процедурите за регистрацията и провеждането на европейските избори, по-добре да остане този състав на ЦИК, назначен точно от БСП. Това ще е достатъчна гаранция, че изборите ще бъдат прозрачни\", отсече Цветанов.\n\r\nПо думите обаче след евроизборите ситуацията вече ще е по-спокойна и лятото все пак ще може да се пристъпи към смяна на състава на ЦИК, тъй като ще има достатъчно време до местните избори.", "date": "2019.02.13", "title": "Старата ЦИК за евровота! Но за местните избори - може нова"}
{"url": "https://www.dnes.bg/politika/2019/02/13/koncepciiata-za-romite-bila-dobra-no-triabvalo-da-byde-dosta-po-obrana.401975", "text": "От ГЕРБ ще подкрепят в някои части концепцията на Красимир Каракачанов за интеграцията на ромите, но някои текстове трябва да бъдат доста \"по-обрани\". Това стана ясно от думите на шефа на депутатите от ГЕРБ Цветан Цветанов. Той уточни и че тепърва ще коментира с вицепремиера Каракачанов темата.\n\n\n\n\n Вчера лидера на ВМРО Красимир Каракачанов се закани, че ако концепцията му с мерки за интеграция на ромите не бъде приета от парламента с подкрепата на управляващите, той е готов да подаде оставка и да мине в опозиция. Сред мерките, които Каракачанов предлага, са премахването на гетата, справяне с престъпността, обществено полезен труд, контрол над социалните помощи, спиране на детската раждаемост и още редица други механизми за реалната интеграция на маргинализираната част от този етнос.\n                    \n                    \n                \r\n\"Каракачанов и ВМРО настояват да се изпълнят ангажиментите в 100% и да имаме реална интеграция на ромите. Към настоящия момент не можем да кажем, че констатираме резултати, които дават тази интеграция. Няма политическа сила, която да не подкрепи едно предложение, което е свързано със спазването на закона\", коментира Цветанов.\n\r\n\"В някои от случаите подкрепяме концепцията на Каракачанов, но някои текстове трябва да бъдат много по-обрани\", обясни вторият в ГЕРБ и добави, че трябва да се избягват всякакви манипулации и възможности тази тема, да се използва в предизборния период.\n\r\nСпоред Валери Симеонов пък заплахите на коалиционния партньор му Каракачанов, че ще подаде оставка, не са много сериозни. Все пак той се съгласи с основните положения в концепцията, но настоя, че тя трябва да бъде коригирана.\n\r\n\"В този вид няма да подкрепим стратегията, трябва да се доизкусури. Но по принцип основните положения съвпадат с позицията на нашата партия. Ще я подкрепим, но сериозно подобрена и коригирана\", каза Симеонов.\n\r\nИскрен Веселинов от ВМРО също посочи, че предстои широко обществено обсъждане на концепцията, изпратена е до членовете на Министерския съвет и може да претърпи корекция и подобрение.\n\r\nТой обаче разкритикува остро резолюцията на ЕП, в която пише, че основните права на ромите остават постоянно нарушавани в ЕС. По думите му държави, които разбират интеграцията по този начин, няма защо да \"дават акъл\".\n\r\n\"Видимите техни резултати в техните собствени държави са в гетото - Моленбек, където се води гражданска война, и в Париж - Сен Дени. Тези хора, които интегрират собствените си малцинства по този начин, няма защо да ни дават акъл как да интегрираме ние нашите\", отсече Веселинов.\n\r\nТемата за ромите стана пореден повод и лидерът на \"Воля\" да нападне вицето Каракачанов. Според него концепцията на Каракачанов не само не ограничава правата на ромите, а дори ги увеличава.\n\r\n\"С този документ вместо да се ограничат привилегиите на ромите, се въвеждат нови привилегии. Ние питаме за българите, ако нямат възможност да си направят аборт, а искат, на тях защо да не им плащаме? Защо да плащаме за земя, апартаменти, аборти на ромите?\", запита риторично Марешки.\r\n ", "date": "2019.02.13", "title": "Концепцията за ромите била добра, но трябвало да бъде доста \"по-обрана\""}
{"url": "https://www.dnes.bg/notifikacii/2019/02/13/shumaher-vse-po-dobre-praznuva-chrd-v-maiorka-izliazyl-i-na-terasata.401979", "text": "Състоянието на легендата от \"Формула 1“ Михаел Шумахер е все по-добро, съобщават от немското издание „Бунте“. Той и семейството му били в Майорка за да посрещнат рождения ден на спортиста, а някои късметлии дори успели да го зърнат как се радва на слънчевите лъчи от терасата на луксозната си вила. \n\n\r\nЖителите на затворения богаташки квартал Лас Брисас гледали с любопитство, когато хеликоптер се приземил на площадката за кацане още преди Коледа.  С него пристига Михаел Шумахер и семейството му, които са решили да заменят швейцарския студ с топлото Средиземноморие. Те напуснали своя дом край Женевското езеро на 20 декември.\r\n                \n                Според \"Бунте“, времето било прекрасно – почти 19 градуса, с малко вятър, а слънцето почти всеки ден греело силно от небето, а Шумахер бил забелязан на терасата на луксозното имение, завит в кафяво одеяло.\r\nЕкип от хора полагали грижи за възстановяването му, а охрана обикаляла всеки сантиметър от имота. Още след тежкия инцидент, Корина Шумахер помоли, а след това започна и да съди всеки, който наруши личното пространство на съпруга й или публикува негови снимки.\r\nВъпреки това от \"Бунте“ твърдят, че притежават кадри на Михаел под козирката, която го предпазвала от силното слънце.\r\nСпоред лекарите, това е поредната стъпка към възстановяването на легендата, след като претърпя тежък инцидент в Алпите през 2013 г. след който изпадна в кома. \r\n ", "date": "2019.02.13", "title": "Шумахер все по-добре, празнува ЧРД в Майорка. Излязъл и на терасата! "}
{"url": "https://www.dnes.bg/sofia/2019/02/13/ombudsmaia-prozria-otnosheniiata-mi-s-instituciite-se-obtiagat.401952", "text": "В момента нямам никакви намерения да сменям работата си, заяви пред БНР омбудсманът Мая Манолова в отговор на въпрос дали смята да участва в някой от предстоящите избори. Тя не изключи възможността обаче да си промени намеренията:\n\n\n\n\r\n\"Отношенията ми с институциите, с властта стават все по-обтегнати. Не им харесва това, че не спестявам никому нищо. Смятам да продължа в този дух – това е ролята на омбудсмана – да защитава гражданите и да атакува всяко решение, което ги ощетява, и да не мълчи пред нито една несправедливост в обществото. Ще си върша работата, ако ме оставят да си върша работата. В момента, в който това стане безсмислено, когато всяко мое предложение бива бламирано и атаките продължават, мога и да преосмисля намеренията си. Каузата на справедливостта и правата на хората е моя кауза, независимо в какво качество я защитавам“.\n                    \n                    \n                \r\nМандатът на Манолова изтича през юли следващата година. Тя очаква да започнат да ѝ се поставят условия преди евентуален втори мандат и не очаква подкрепа за такъв от всички парламентарни групи.\n\r\nОмбудсманът коментира и внесените промени в изборното законодателство. Според нея предложенията не решават проблеми и са в посока на ограничаване правата на избирателите. Тя определи част от предложенията като изключително притеснителни, едно от тях е за необжалваемостта на решения на избирателни комисии.\n\r\n\"Прехвърлянето на съдебния контрол по места – вместо ВАС да се произнася като касационна инстанция за актовете на ЦИК, сега това ще се преценява от местните административни съдилища. Това гази Конституцията, нарушава принципа на правовата държава, правото на защита. Няма да се поколебая, ако това предложение стане факт, да го атакувам пред Конституционния съд“, декларира Мая Манолова. Според нея изключително притеснително е предложението за обезсмисляне на преференцията.\n\r\nИнтересите на избирателите са различни, категоричен бе омбудсманът. Тя определи като абсурден дебата за процедурата за подмяна състава на ЦИК. Според нея има достатъчно време до европейските избори, за да може да започне работа нова ЦИК:\n\r\n\"Винаги, когато в последния момент са променяни изборни правила, това обикновено наказва тези, които ги променят\".\n\r\nМанолова коментира и Концепцията за интеграция на ромите на вицепремиера Красимир Каракачанов. Според нея стратегически документ не може да бъде насочен към един етнос. Тя би подкрепила част от мерките, но ако те са насочени към всички, не само към ромите.\n\r\n ", "date": "2019.02.13", "title": "ОмбудсМая прозря: Отношенията ми с институциите се обтягат"}
{"url": "https://www.dnes.bg/temida/2019/02/13/baneva-iska-na-svoboda-usloviiata-v-kiliiata-i-tejki.401983", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПрокуратурата няма да пречи на Евгения Банева, ако тя иска да води кампания за евровота, каза прокурор Мария Дойчева. Тя уточни, че законът не дава на Банева автоматично свобода, ако се кандидатира за ЕП. Но прокуратурата няма да й пречи при евентуални срещи с избиратели, съобщава БТА.\n\r\nДнес спецсъдът решава дали да пусне Банева от ареста. Тя смята, че достатъчно време е прекарала там. Искането й не е по здравословни причини.\n\r\nБанева каза, че й е трудно да си представи как ще води кампания от ареста. Но пък от друга страна обществото щяло да види какви са условията в арестите.\n\n\nТя разказа, че на 28 декември, едновременно, както в нейната, така и в килията на съпруга й Николай имало акция, наречена \"пълен тараш\" на арестантски жаргон. Последвали още няколко такива акции, а по разпореждане на прокуратурата тя била преместена в друга килия. А \"пълния тараш\" Банева описа като нахълтване на 5-6 човека, оборудвани с детектори за откриване на непозволени предмети. Изваждали се всички дрехи, храни и обзавеждане.\n                    \n                    \n                \r\nВсички внушения Банева приемала за пълна лъжа, в т.ч. и твърденията, че се организирали хибридни войни между Коледа и Нова година. Тя изрази съмнения, че в този период от време \"едва ли има трезвен руснак на територията на Русия\". Освен това не й било ясно как от килията някой ще иска убежище в чужда държава.\n\r\nАко съм искала да изпратя децата си в Русия, съм имала много пъти възможност да го направя, посочи тя. И припомни, че със съпруга й всяка година посещавали Русия по 5-6 пъти.\r\nПрокуратурата коментира думите на Банева с обяснението, че обвиняемите нямат задължение да говорят истината. По думите на Дойчева Банева се възползвала чудесно. А експертиза категорично доказвала съобщения и разговори.\r\n \r\n ", "date": "2019.02.13", "title": "Банева иска на свобода, условията в килията й - тежки"}
{"url": "https://www.dnes.bg/politika/2019/02/13/partiina-solidarnost-bsp-plashta-garanciiata-na-ioncheva.401972", "text": "Депутатите от БСП ще съберат 20 000 лв. за паричната гаранция, която наложи съдът на Елена Йончева. \n Според тях това е и начин да покажат твърдата си позиция в нейна подкрепа. \r\nСредствата са отделени от заплатите им на народни представители, уточняват от партийния пресцентър. \r\nСъдът пусна на свобода Йончева под паричната гаранция от 20 хил. лв., след като спецпрокуратурата я обвини в пране на пари.", "date": "2019.02.13", "title": "Партийна солидарност: БСП плаща гаранцията на Йончева"}
{"url": "https://www.dnes.bg/sofia/2019/02/13/kyshtata-na-geshov-pametnik-na-kulturata-veche-e-pametnik-na-srama.401908", "text": "\nБунище заградено с тенекии и предпазни мрежи, около което се навъртат клошари и бездомници. Това е съдбата на къщата на бул. \"Патриарх Евтимий\" 7, която е паметник на културата от местно значение, но всеки момент може да рухне.\n\r\nКъщата е била на българския министър-председател от периода 1911-1913 г. Иван Гешов, но днес няма и помен от бляскавото минало на сградата, а тъне в разруха.\n\r\nЗа проблема алармира в социалната мрежа Facebook районен кмет Мария Ачкова.\n\r\n\"Въпреки дългогодишни проверки, становища на комисии, констативни протоколи, налагани глоби и кореспонденцията ми със Столична община къщата на Гешов се намира във все по-окаяно състояние\", написа  тя. \n                    \n                    \n                \r\nАчкова припомня колко пъти е сезирала за проблема отговорните институции, но нищо не е последвало. \n\r\n\"До момента под внимание е взето само писмото ми до \"Метрополитен\" ЕАД, в което изисквам при започването на строителството на трасето на третия лъч на метрото, да се предвидят допълнителни мерки за осигуряване безопасността на преминаващите граждани по предвидената пешеходна площ към сградата, както и всички необходими мерки за запазване на сградата при последващата експлоатация на метрото\", допълва тя.  \n\r\n\"Къщата на Гешов е поредната недвижима културна ценност и емблема на градската култура, която изпращаме в историята...\", завършва поста на Ачкова.\n\r\nПредседателят на Комисията по екология в Столичния общински съвет Лорита Радева й отговори също в социалната мрежа, че до този момент не е получавала никакво писмо от районния кмет, но е готова да разгледа въпроса още на заседанието на комисията във вторник, стига да получи официални документи. \n\r\nНа собствениците на сградата на три пъти са наложени санкции. Първата е за 10 000 лв. през 2013 г., която е платена от собствениците. Втората наложена санкция е от 2015 г. за 20 000 лв., а третата е от 2018 г. за 50 000 лв. За последните две санкции производството в съда е висящо и глобите не са платени. Глобата от 50 000 лв. е намалена от Районния съд в София на 20 000 лв. и в момента се обжалва от Столична община. \n\r\nУстройственият план предвижда на мястото да се изгради хотел, но към момента няма внесен инвестиционен проект в Направление \"Архитектура и градоустройство\" (НАГ), каза арх. Влади Калинов, началник на контрола по строителство в НАГ.\n\r\nСлед промените през 1990 г. къщата на Гешов става общинска собственост и попада в активите на дружество \"Софийски имоти\". В края на 1997 г. то прави смесено дружество - \"Артемида БСИ\" с \"Бексим\" ЕООД.\r\n ", "date": "2019.02.13", "title": "Къщата на Гешов - паметник на културата. Вече е паметник на срама "}
{"url": "https://www.dnes.bg/balkani/2019/02/13/na-iugozapad-veche-granichim-s-republika-severna-makedoniia.401926", "text": "Македонското правителство съобщи, че държавата официално е преименувана на Северна Македония по силата на споразумението за нормализиране на отношенията с Гърция, което й дава и възможност за присъединяване към НАТО, предаде Асошиейтед прес.\n\n\n\r\nПравителството заяви снощи в комюнике, че държавата официално се нарича Република Северна Македония. \"Условията за влизане в сила на поправките в конституцията на Република Северна Македония са налице. \r\nТе влизат в сила днес, 12 февруари 2019 г. със съобщение на правителството в \"Държавен вестник\", гласи комюникето, цитирано от Франс прес.\n\r\nСкопие ще уведоми Организацията на обединените нации за промяната на името в близките дни и това име ще бъде използвано в цял свят, каза говорител на външното министерство, пише БТА.\n                    \n                    \n                \r\nПравителствен служител каза пред АП, че от утре новото име ще бъде изписано на пътните знаци - първо на пътния знак на границата с Гърция.\n\r\n ", "date": "2019.02.13", "title": "На югозапад вече граничим с Република Северна Македония"}
{"url": "https://www.dnes.bg/snimka-na-denia/2019/02/13/slab-sniag-viatyr-i-temperaturi-mejdu-2-i-7-c-dnes.401927", "text": "Слаб сняг ще превалява в централната част на Дунавската равнина в сутрешните часове, а през деня главно в планините. \n\r\nЩе духа до умерен вятър от север-северозапад, на места в Източна България и временно силен, от север-североизток, сочи  на НИМХ. \n\r\nВетровито ще бъде и по долината на река Струма. \n\r\nМинималните температури ще са от минус 5 до 0 градуса, а максималните - между 2 и 7 градуса, за София - около 1 градус.\n\r\nПо Черноморието ще е облачно, около обяд от север облачността ще се разкъсва и намалява. Ще е ветровито с умерен до силен вятър от север-североизток. Максималните температури ще са 4-6 градуса. Температурата на морската вода е 6-7 градуса. Вълнението на морето ще е 3-4 бала.\n                \n                \r\nНад планините ще е облачно, на места със слаби валежи от сняг. Вятърът ще се ориентира от североизток и ще е умерен, временно до силен. Ще е студено. Максималната температура на височина 1200 метра ще е около минус 6 градуса, на 2000 метра - около минус 12 градуса.\r\n ", "date": "2019.02.13", "title": "Слаб сняг, вятър и температури между 2 и 7°C днес"}
{"url": "https://www.dnes.bg/notifikacii/2019/02/13/sasht-shte-napraviat-vsichko-za-da-sprat-severen-potok-2.401928", "text": "Съединените щати ще направят всичко по силите си, за да спрат проекта за газопровод между Русия и Германия \"Северен поток-2\", обяви американският държавен секретар Майк Помпео, цитиран от Франс прес.\n\r\nАгенцията отбелязва, че Помпео е подчертал с това изказване нежеланието на Вашингтон за компромис по въпроса на фона на дадената от Берлин заявка за сближаване. По-рано вчера Германия обеща да започне да внася през следващите години втечнен природен газ от САЩ, като изгради съответната инфраструктура.\n\r\nГазопроводът \"Северен поток-2\", чието строителство започна миналата година, \"насочва пари\" към Русия и едновременно с това вреди на Европа, заяви Помпео на съвместна пресконференция във Варшава с полския министър на външните работи Яцек Чапутович.\n\n\r\n                \n                Държавният секретар на САЩ призна, че проектът \"определено съдържа търговски аспект\", но в същото време предупреди, че той крие и \"огромен риск за сигурността\".\n\r\n\"Мисля, че (американският) президент (Доналд) Тръмп бе много ясен по въпроса, че Съединените щати ще направят всичко, което зависи от тях, европейската сигурност да бъде на първи план, що се отнася до енергийните решения\", каза Помпео, попитан дали Вашингтон обмисля санкции срещу \"Северен поток-2\".\n\r\nТрасето на бъдещия газопровод, който е предвидено да удвои капацитета на първия \"Северен поток\", ще минава от балтийското крайбрежие на Русия до Германия. Проектът е поддържан с условия от Франция, но критикуван остро от Полша и балтийските републики, припомня Франс прес, цитирана от БТА.\n\r\n\"Ние споделяме гледната точка, че проектът \"Северен поток-2\" не служи на енергийната сигурност на Европа, смятаме го за неудачен и дори за вреден проект за енергийната сигурност на континента\", каза полският външен министър.\n\r\n ", "date": "2019.02.13", "title": "САЩ ще направят всичко, за да спрат \"Северен поток-2\""}
{"url": "https://www.dnes.bg/obshtestvo/2019/02/13/bez-detski-za-7618-deca-mesechno-ne-hodiat-na-uchilishte.401929", "text": "По 7618 хлапета средно всеки месец са оставали без детски надбавки, защото са кръшкали от училище, пише \"Монитор\", позовавайки се на данни от Агенцията за социално подпомагане. \n\r\nДо санкцията се стига при допускане на 5 неизвинени отсъствия, а сумата на отрязаните помощи варира между 40 и 145 лв. в зависимост от броя на децата в семейството. Отсъствие от час се допуска само ако имат здравословен проблем. \n\r\nОт данните на Агенцията за социално подпомагане става ясно, че за 8 години броят на бегълците от училище е скочил двойно – от 3146 през 2010 г. до 7618 през 2018. Пик в ръста на кръшкачите бележи 2017 г. със 1818 деца повече спрямо предходната година. \n                    \n                    \n                \r\nДетските надбавки се спират и заради липса на задължителните ваксини. През 2018 г. средно месечно по 116 хлапета са оставали без помощта, защото не са се явявали на имунизация.\n\r\nТова е с 25 деца повече спрямо предходната година, а спрямо 2014 г. увеличението е с 46.\n\r\nМеждувременно месечна помощ за отглеждане е отпусната на над 390 000 българчета. Това е струвало на държавата 314 139 654 лв. за година, като най-голямото перо се оказват семействата с по две деца. За тях са отишли над 174 млн. лв. Веднага след тях се нареждат тези, които имат по едно отроче. За един малчуган родителите взимат по 40 лв., а за двама по 90 лв.\n\r\nРазмерът на детската надбавка скача на 135 лв. за три деца и 145 - за четири. За всяко следващо дете тя расте с по 20 лв. Месечната помощ се получава до завършване на средното образование, но не по-късно от 20- годишна възраст. Право на помощта имат всички семейства, чийто доход на член от домакинството не надвишава 400 лв. За първи път през 2018 г. кръгът на получаващите детски надбавки се разшири. Така тези, които получават между 400 и 500 лв. на човек, вземат 80% от пълния размер на помощта.\n\r\nТова означава, че тези, които са с едно дете, вземат по 32 лв. а с две по 72 лв. Най-голям е броят на семействата, които вземат месечни помощи в добре развитите икономически райони – София и Пловдив. Към тях се присъединяват и Сливен и Бургас, където има най-много многодетни семейства. Най-малко са отпуснатите помощи пък в областите Видин, Ямбол, Търговище, Габрово, Силистра, Кюстендил, Смолян и Перник. \n\r\n\r\n ", "date": "2019.02.13", "title": "Без детски за 7618 деца месечно – не ходят на училище"}
{"url": "https://www.dnes.bg/usa/2019/02/13/blizo-7700-poleta-anulirani-ili-otlojeni-v-sasht.401930", "text": "Близо 7700 полета в САЩ бяха анулирани или отложени вчера, в момент, когато североизточната част на страната и Средният запад са връхлетени от свирепа зимна буря, предаде ДПА, като се позова на специализирания сайт FlightAware.\r\n2512 полета са били отменени, а 5186 - забавени. Стотици полети са били засегнати на натоварените международни летища на Ню Йорк и Чикаго.\r\nГоляма зимна буря връхлетя американския Североизток и Среден запад, причинявайки обилни снеговалежи, а на места - и поройни дъждове, заради които бе издадено предупреждение за наводнения в южната част на Апалачите.\r\nВ понеделник заради бурята бяха анулирани 1142 и забавени 5828 полета.\r\n \r\n/БТА/\r\n ", "date": "2019.02.13", "title": "Близо 7700 полета анулирани или отложени в САЩ "}
{"url": "https://www.dnes.bg/index/2019/02/13/receptata-dnes-pylnozyrnesti-gofreti-s-klenov-sirop.401855", "text": ":\r\n:\r\n \r\nВ голяма купа разбийте яйцата. Добавете към тях млякото, рапичното олио, ванилията. Разбийте с миксер. Добавете двата вида брашно, лененото семе, пшеничения зародиш, бакпулвера, захарта, солта. Разбийте, докато сместа стане гладка.\r\n \r\nЗагрейте гофретника. Напръскайте го със спрей за готвене. Една по една печете гофретите до златисто. Сервирайте с гарнитура по избор.\r\n\r\n\r\n ", "date": "2019.02.13", "title": "Рецептата Dnes: Пълнозърнести гофрети с кленов сироп"}
{"url": "https://www.dnes.bg/usa/2019/02/13/privyrjenik-na-trymp-napadna-operator-na-bi-bi-si.401931", "text": "Британският министър на външните работи Джереми Хънт осъди нападението срещу оператор на телевизия Би Би Си от привърженик на американския президент Доналд Тръмп на митинг в Ел Пасо, щата Тексас, предаде Ройтерс.\n\r\nНа видеозапис на Би Би Си се вижда как мъж с шапка с надпис \"Да направим Америка отново велика\" блъска оператора Рон Скинс, преди да бъде изведен.\n\r\nЗапитан дали е допустимо Тръмп да разпалва феновете до такава степен, че да бъде нападнат оператор, Хънт каза: \"Никога не е допустимо, когато журналисти и оператори биват атакувани само защото си вършат работата\".\n\r\n\"Тук обаче става въпрос за нещо много по-сериозно и то е, че 80 журналисти са били убити миналата година по света, просто защото са вършили работата си. Много сме обезпокоени от това\", отбеляза британският външен министър.\n                    \n                    \n                \r\nБи Би Си съобщи, че поддръжник на Тръмп е блъскал и ругал Скинс на вчерашния митинг, и публикува видео от случката, която приключва с извеждането на нападателя от зоната за медиите. Скинс няма трайни наранявания, каза британската обществена телевизия.\n\r\n\"Добре ли сте?\", пита Тръмп, след като е видял сблъсъка, с вдигнат палец към оператора: \"Всичко наред ли е?\".\n\r\nБи Би Си изпрати протестно писмо до Белия дом с искане да се преразгледат изцяло мерките за сигурност при отразяване на митинги на Тръмп от медиите.\n\r\nСдружението на кореспондентите в Белия дом призова президента на САЩ да \"даде на привържениците си ясно да разберат, че насилието срещу журналисти е недопустимо\".\n\r\nАмериканското президентство осъди атаката.\n\r\nДоналд Тръмп \"осъжда всички актове на насилие срещу всеки човек или група хора, включително представители на медиите\", каза говорителката на Белия дом Сара Сандърс. Тя призова \"всички участници в събития да се държат мирно и почтително\".\n\r\nТръмп критикува редовно големите американски медии, които обвинява, че са \"врагове на народа\", разпространяващи \"фалшиви новини\" за него и администрацията му, отбелязва Франс прес, цитирана от БТА.\r\n \r\n", "date": "2019.02.13", "title": "Привърженик на Тръмп нападна оператор на Би Би Си"}
{"url": "https://www.dnes.bg/notifikacii/2019/02/13/zakon-na-ostrova-sreshtu-snimaneto-pod-polite-na-jenite.401932", "text": "Британската кралица Елизабет Втора даде одобрението си за закон, който ще криминализира снимането под полите на жените в Англия и Уелс, съобщи Асошиейтед прес.\r\nНормативният акт е резултат от кампания, подета от Джина Мартин, след като мъж пъхнал телефон под полата й и снимал на музикален фестивал в Лондон през 2017 г.\r\nМартин каза, че приветства закона като \"отдавна назрял\".\r\nМярката има подкрепата на премиера Тереза Мей, която похвали активистите, призоваващи за нейното приемане.\r\nНарушителите рискуват да получат две години затвор и да попаднат в списъка на сексуалните насилници, пише БТА.\r\nЗаконът ще влезе в сила през април.\r\n ", "date": "2019.02.13", "title": "Закон на Острова срещу снимането под полите на жените"}
{"url": "https://www.dnes.bg/notifikacii/2019/02/13/dva-izbiti-zyba-po-vreme-na-razhodka-v-centyra-na-sofiia-homofob-prebi-jena-gei.401934", "text": "Една неделна разходка в центъра на София се превръща в кошмар за Галя Петкова, а кошмарът завършва в полицията. С оплакване от побой срещу неизвестен извършител. Така изглежда чисто статистически поредното престъпление от омраза. Всъщност статистика за престъпления, породени от хомофобия няма, защото в Наказателния кодекс такива не съществуват.\n\r\nЖената гей е ударена от непознат мъж, с когото се разминала - безмълвно от нейна страна, с подмятане - от негова. Обижда я, тя го подминава, но той я настига, за да \"раздаде правосъдие\". Напада я и избива два зъба.\n\r\n\"Вървях си по тротоара, чух стъпки зад гърба си, и в момента, в който се обърнах, усетих удар в устата. Каза ми: \"Да не съм те видял повече в района\", обърна се и избяга. Всичко стана толкова бързо, че дори не извиках, изплюх си зъбите\", разказва Галя пред Нова тв. \n                \n                \r\nНападателят изглеждал нормално, около 40-годишен. Тя се надява камерите наоколо да са го уловили, защото бил об;ечен с яркочервена блуза. Не приличал нито на скинар, нито на футболен фен. Две групи, които най-често са замесени в подобни случаи. Или поне са сочени с пръст.\n\r\nГаля е подала жалба в полицията за нападението. Тъй като в Наказателния кодекс няма текст за нападение по хомофобски подбуди, случаят може да бъде квалифициран като телесна повреда. И въпреки че щетата е трайна и тежка, формално може да не се окаже така. \n\r\n\"От \"Съдебна медицина\" ми казаха, че това се води лека телесна повреда, защото, за да е средна, трябва да са напълно здрави зъби, без кариеси. Пълен абсурд, как ще разберат дали зъбите на тротоара са били здрави?\", обяснява Петкова. А експертизите здрави ли са били избитите зъби още не са готови. Нападателят не е открит.\n\r\n\"Винаги съм вярвала, че българите не са хомофоби. Явно съм била наивна и романтична\", споделя разочарованието си Галя.\n\r\nОрганизациите, които защитават правата на хората с различна сексуална ориентация, правят свои анонимни допитвания, от които излиза, че 20% от споделилите опита си са били жертва на физическо насилие. Нападенията са извършени предимно на обществени места.\n\r\nДрастично по-висок е делът на хомосексуалните, които са били обект на заплахи онлайн или на обществени места - 70%. Много висок остава и процентът на хомофобските заплахи и тормоз в училище. \n\r\nСпоред неофициалното проучване профилът на жертвата е мъж, гей, на възраст между 15 и 25 години. 98% от пострадалите не се оплакват в полицията, дори и ако са пострадали от побой.", "date": "2019.02.13", "title": "Два избити зъба по време на разходка в центъра на София... Хомофоб преби жена гей"}
{"url": "https://www.dnes.bg/sofia/2019/02/13/shema-na-pytia-sys-zaplahi-iznudvachi-iskat-300-lv-na-ryka-bez-protokol.401935", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИзмамна схема, в която мъже принуждават жени шофьори да платят пари на ръка за щета, която не са нанесли, разгневи социалните мрежи. \n\r\nСхемата действа така - десетина мъже с две скъпи коли – джип и седан, набелязват жени-шофьори с по-стари и видимо ударени от стари произшествия коли.\r\n\n\r\nИзчакват дамите да слязат от автомобила си, след което доближават максимално близко скъпото седаново возило, инсценирайки катастофра. Заснемат импорвизирания удар и зачакват собственика на паркираната кола да се върне. След като шофьорът на автомобила се появи бива заплашван и рекетиран да даде пари за поправяне на щетата.\n                    \n                    \n                \r\nБоряна Игова е пострадала по този начин в столичния кв. \"Слатина\".  Боряна отива заедно със съпруга и детето си на детски рожден ден. След края обаче се оказва жертва в схемата за изнудване.\n\r\n\"Аз още в началото признах вината, може да не ми е издържала спирачката, затова има и законен начин за решаване и предложих да подпишем двустранен протокол\", обяснява Боряна пред .\n\r\nВъпреки предложението й, изнудвачите отказали да подпишат двустранен протокол и да получат пари от застрахователя и поискали 300 лева на ръка. След като тя отказала била заплашена от мъжете, че ще свалят огледалата на колата й и така ще си набавят сумата. \n\r\nПолиция дошла на място, но случаят бил в юрисдикцията на КАТ. По думите на Боряна мъжете, които я изнудвали, се държали нагло и с полицаите. \n\r\nБоряна посъветва всички жени и възрастни хора, които попаднат в тази ситуация, да не дават директно пари на измамниците.\n\r\n\"След като историята стана известна, с нас се свързаха много жени, които също имат подобни случки. От застрахователката ми разбрах, че за схемата за печелене на лесни пари се изнудват и възрастни хора\", обясни още жената.\n\r\nБоряна посъветва всички хора, които попаднат в подобна ситуация, да влязат в автомобила, да се заключат и да позвънят на тел. 112, където да обяснят за ситуацията.\n\r\nПострадалата посочи, че по подобен начин биват изнудвани и възрастни хора, но засега най-много оплаквания има от жени.", "date": "2019.02.13", "title": "Схема на пътя: Със заплахи изнудвачи искат 300 лв. на ръка, без протокол"}
{"url": "https://www.dnes.bg/obshtestvo/2019/02/13/feldsherite-iskat-sobstvena-asociaciia-izlizat-na-protest.401933", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Пореден проблем в сферата на българското здравеопазване. Фелдшерите у нас готвят протест на 1 март, а ябълка на раздора се оказва членството им в Асоциацията на професионалистите по здравни грижи. Лекарските асистенти настояват за независимост.\n\r\n\"На нас никога не ни е помагало това, че сме в Асоциацията на професионалистите по здравни грижи. Напротив - изключително много ни е пречило в години. Това е организация на съсловие, което е към медицинското образование. Там са всички професионалисти по здравни грижи - 12 професии. Не може да сме в тази каша от професии, защото губим идентичност\", обясни председателят на Сдружението на фелдшерите Александър Александров в \"България сутрин\".\r\n \r\nОсновният проблем е липсата на професионална съсловна организация на фелдшерите, подчерта той. А исканията са за гарантирана квалификация, продължаващо обучение на лекарските асистенти и кариерно развитие.\n                    \n                    \n                \r\nАлександров обяви, че основната фелдшерска заплата варира между 600 и 700 лева. И настоя, че интересите на фелдшерите не са защитени никъде. По думите му в тази Асоциация се защитават правата на медицинските сестри. Александров не скри, че има противоречия между различните професии, обединени под шапката на Асоциацията на професионалистите по здравни грижи. \n\r\n\"Лекарските асистенти са около 3000 човека. Би могло бройката да се подобри много повече. В началото на демократичните проблеми бяхме около 7000. Фелдшер е първото медицинско образование, което се получава в България, погледнато исторически\", каза още Александров пред .\n\r\nТой е на мнение, че никой не може да понесе политическата отговорност да бъде извоювано отделяне на фелдшерите в професионална съсловна организация. Фелдшерите са готови на протести пред лечебните заведения, а най-големият протест ще бъде пред Министерския съвет. Те обаче няма да стигат до крайности, обръщайки гръб на пациентите.\r\n ", "date": "2019.02.13", "title": "Фелдшерите искат собствена асоциация, излизат на протест!"}
{"url": "https://www.dnes.bg/crime/2019/02/13/izdirvat-shofior-ot-madan-probval-da-sgazi-policai.401937", "text": "Полицията в Бургас обяви за издирване 36-годишен мъж от Мадан. Той не се е подчинил на полицейски разпореждания да спре управлявания от него автомобил \"Ситроен С4\". \n\r\nПри бягството той е ударил друга кола и е застрашил живота на полицаите. Единият от полицейските служители, след предупреждение, произвел изстрел със стоп-патрон, но и това не подействало, съобщават от МВР.\n\r\nМъжът от Мадан е обявен първоначално за местно, а впоследствие и за общодържавно издирване. Негови спътници по време на инцидента са били млада жена и нейното дете. Автомобилът е отпътувал в неизвестна посока. \r\nИнцидентът е станал на 6 февруари, но досега не е оповестяван от полицията. Към момента в ОД на МВР-Бургас не е постъпвал сигнал за отвлечено лице. \n                    \n                    \n                \r\nСлужителите на реда успели да установят телефонен контакт с жената, пътувала с издирвания. Същата не се ангажирала с данни относно неговото местонахождение, като заявила, че води обичайния начин на живот заедно с детето си.\n\r\nИздирвателните действия по установяване на 36-годишния мъж от Мадан продължават.", "date": "2019.02.13", "title": "Издирват шофьор от Мадан, пробвал да сгази полицаи"}
{"url": "https://www.dnes.bg/akoshtete-vqrvaite/2019/02/13/top-4-na-nai-romantichnite-zodii.401780", "text": "Има зодиакални знаци, които са романтични не само на Свети Валентин, а просто това им е в кръвта. Те копнеят за истинска любов, романтични изненади, вълнуващи срещи, истинска интимност, споделяне на вижданията си и тайните си само с любимия човек. За тях той е най-близкият човек в живота и те жадуват за лоялност, обич и преданост. Ето и кои са най-големите романтици.\r\nРак\r\n \r\nТе са толкова романтични и чувствителни. Създаването на дом, семейството - това са все техни приоритети. Проявяват съчувствие и разбиране, държат се мило с партньорите и копнея за чиста любов. Романтиката е в кръвта им. Постоянно правят жестове за половинката, помагат на любимия човек, грижат се за него. Преживяват нещата много тежко, взимат всичко присърце и чувствата им са много силни.\r\n \r\nВезни\r\n \r\nВезните са истински романтици. Падат си по старите филми, дори харесват старомодните романтични изненади. Те са управлявани от Венера, планетата на красотата и любовта, не е изненада, че са толкова изтънчени и любвеобилни. Везните копнеят за истинска любов и мислят, че това е най-красивото нещо на света. Имат сериозни и продължителни връзки и всеки ден празнуват обичта, не им трябва специален повод.\r\n \r\n", "date": "2019.02.13", "title": "Топ 4 на най-романтичните зодии"}
{"url": "https://www.dnes.bg/notifikacii/2019/02/13/ima-dokazan-sluchai-na-morbili-v-sofiia-zabolialata-37-godishna.401939", "text": "Има доказан случай за морбили в София на 37-годишна жена, съобщи зам.-директорът на Националния център по заразни и паразитни заболявания д-р Тодор Кантарджиев пред БНТ. Тя се се е лекувала в частна болница, но след това е била изпратена в Инфекциона болница.\n\r\nРискова е възрастовата група от 25-40 г. с изпуснати имунизации, изтъкна д-р Кантарджиев. Имунизациите срещу морбили са две - на 13-месечна възраст и на 13-годишна.\n\r\nТой изтъкна, че случаите на морбили в цяла Европа и на Балканите се увеличават заради липсата на ваксинации и сезонните работници от страни като Украйна. В България нивото на ваксинации остава високо, така че засега страната ни успява да избегне тази тенденция, но д-р Кантарджиев призова да не се пътува с деца под имунизационната възраст от 13 месеца в рисковите от морбили страни, а хората, които не са карали болестта и са били в чужбина, да избягват контакт с деца в първите няколко дни след завръщането си.\n                \n                \r\nТри са починалите деца от морбили в съседна Македония, като се взимат мерки като надопускане на неимунизирани деца, заяви д-р Кантарджиев.\n\r\nСлучаите на морбили в Европа са нараснали десетки пъти заради липсата на имунизации. Най-много са случаите в Украйна - 36 000 души. Здравните власти в България трябва да изискват имунизационен паспорт на сезонните работници от там или да ги имунизират, призова д-р Кантарджиев.\n\r\nДържавата трябва да предприеме строги мерки срещу фалшиви или липсващи ваксини, призова докторът. Така се рискува здравето и на останалите, допълни той. Ваксината е жива, заради което носи определени рискове, но именно заради това първата ваксина се поставя на 13-месечна възраст, изтъкна Кантарджиев.\n\r\nТой предупреди, че тази година трябва да се вземат мерки за избиване на комарите по водоемите, за да се предотврати опасността от западнонилска треска. Това трябва да се извърши преди разлистването на дърветата и е задача на местната управа, допълни той.", "date": "2019.02.13", "title": "Има доказан случай на морбили в София, заболялата - 37-годишна "}
{"url": "https://www.dnes.bg/obshtestvo/2019/02/13/bylgarin-spipan-ot-dans-poluchil-milioni-evro-ot-venecuela.401943", "text": "Българин е получил стотици милиони евро от Венецуела. Това е установило разследване на финансовото разузнаване на ДАНС и американското финансово разузнаване, пише \"\".\n\r\nСигналът за получаването на пари от Венецуела е подаден от американците. Проверка на ДАНС в българските банки е установила доверителна сметка в малка банка с български собственици. По нея продължава да има движение.\n\r\nМъжът е с инициали Ц.Ц. и често пребивава в Оман.\n\n\n\r\nРазследването ще бъде обсъдено на среща на премиера Бойко Борисов с американския посланик Ерик Рубин след днешното заседание на правителството.\n                    \n                    \n                \r\nDnes.bg припомня, че венецуелскяит депутат Карлос Папарони разкри в Twitter,  че пари от Венецуелската национална петролна компания \"Петролеос де Венесуела\" са били изнесени в България. \n\r\n\"Петролеос де Венесуела иска да използва брокерска къща в България, за да продължи да краде парите на Венецуела. Вече се свързахме с България!\", заяви депутатът в Twitter. \n\r\nДепутатът Карлос Папарони не уточнява в Twitter с кои български институции е осъществен контакт за спиране на паричния трансфер. Според него става дума за \"брокерска къща\".\n\r\nНеофициално експерти коментираха, че много голяма сума пари няма как да бъде преведена през подобен вид финансова институция.\n\r\nВ неделя Министерство на външните работи съобщи, че няма постъпила информация от Венецуела за паричен трансфер към България.", "date": "2019.02.13", "title": "Българин спипан от ДАНС, получил милиони евро от Венецуела?"}
{"url": "https://www.dnes.bg/football/2019/02/13/psj-prizemi-man-iunaited-s-2-0-nasred-old-traford.401924", "text": "Приказката за Манчестър Юнайтед при Оле Гунар Солскяер приключи. ПСЖ удари \"червените дяволи\" насред \"Олд Трафорд\" с 2:0 и направи важна крачка към 1/4-финалите на Шампионската лига. \r\nМакар че играха без Неймар и Кавани, парижани изиграха отличен мач, като в началото на второто полувреме нанесоха и своя удар с два гола, а след това можеха да вкарат и повече. \r\n \r\nДомакините стояха добре до почивката, макар че през целия не стигнаха до кой знае колко добри положения. Гостите чакаха своя момент и го използваха, за да нанесат първа загуба на съперника след идването на Оле Гунар Солскяер през декември. \r\n \r\nВ края Пол Погба беше изгонен и това прави задачата на Юнайтед за реванша да изглежда почти невъзможна. Истината обаче е, че като цяло гостите надиграха опонента си и заслужено спечелиха. \r\n \r\n", "date": "2019.02.13", "title": "ПСЖ приземи Ман Юнайтед с 2:0 насред \"Олд Трафорд\""}
{"url": "https://www.dnes.bg/stranata/2019/02/13/pametnikyt-na-buzludja-stava-obredna-zala-oshte-predi-saniraneto.401925", "text": "В обредна зала ще бъде превърнат паметникът на Бузлуджа, известен още като Чинията.\n\r\n„Докато бъде изцяло саниран монументът на връх Бузлуджа, което ще отнеме вероятно години, обмисляме възможността да бъдат обезопасени няколко маршрута във вътрешността му, които ще бъдат предназначени за ексклузивни туристи, защо не и за сватбени тържества“, съобщи областният управител на Стара Загора Гергана Микова, която пряко отговаря за Чинията и от доста време се е ангажирала с идеята на арх. Дора Иванова стоманобетонният мастодонт да бъде върнат към нов живот.\n\n\n\r\nВ момента емблематичният за някогашния соцрежим паметник е затворен за посетители поради опасност от срутване на покривните елементи, осигурена е и жива денонощна полицейска охрана. Това обаче не спира потока от туристи от цял свят, които пристигат дори и нощем с надеждата, че опитни „гидове“ ще ги вкарат в катакомбите по някой от все още незазиданите тайни входове. \n                    \n                    \n                \r\nМикова уточни, че ако все пак някой много държи да се бракосъчетае на Бузлуджа, и сега може да го направи безпрепятствено пред заварените метални врати на монумента.\n\r\nПоне 8 сватбени церемонии са се състояли миналата година в хижите около върха, като една от най-пищните е била в реновирания хотел „Еделвайс“, където е запазен специално изграденият за нуждите на Тодор Живков апартамент, пише „Монитор“. В същия хотел има и експозиция с оригинални фотоси от времето на строителството и откриването на Чинията през далечната 1981 година. \n\r\nСлучайно или не, но официалното откриване на хотела, познат като старата хижа на ГУСВ, стана на 26 юли 2016 година, когато се навършиха 74 години от рождението на дъщерята на някогашния Първи Людмила Живкова. \n\r\nМестните хора припомнят, че евентуалните мераклии за сватбен купон на Бузлуджа могат да си осигурят и църковен ритуал в храм-паметника „Рождество Христово“ в град Шипка, където преди време под венчило мина певецът Веселин Маринов с бившата си вече изгора Цветанка. \n\r\nДруго сакрално място за сватби в региона е пред копието на тракийската гробница в Казанлък на хълма Тюлбето, като за последно там ритуал е имало на 1 септември 2018 година. Сред интересните възможности от тази година е и вричането пред копието на тракийския птицеглав кораб, което ще вози туристи по водите на язовир Копринка това лято.\r\n ", "date": "2019.02.13", "title": "Паметникът на Бузлуджа става обредна зала, още преди санирането"}
{"url": "https://www.dnes.bg/stranata/2019/02/13/myrtvi-kotki-v-park-svoboda-v-pazardjik-otroveni-li-sa.401936", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОтровени котки са били намерени в района на един от най-посещаваните паркове в Пазарджик - \"Свобода\".\n\r\nФанка и Иван Пашови всеки ден се разхождат в парка. Казват, че много хора хранят бездомните котки, които от известно време са се настанили в градинката точно до входа.\n\r\nОсвен храна и вода, добри хора направиха и дървена къщичка за тях, обясни семейство Пашови пред .\r\nХристо Ненчев също идва често на разходка на Острова. Мъжът споделя, че напоследък някои от котките наистина ги няма. Според него посегателството върху животни е престъпление и трябва да се наказва с цялата строгост на закона.\n                    \n                    \n                \r\nСпоред местни природозащитници става въпрос за планирано изтребване на котките в парка. Застрашени от отровата са не само котките на Острова, но и децата, които играят в тревните площи, твърдят хората. \n\r\nОт общината и полицията в града заявиха, че при тях сигнали за мъртви котки не са подавани до този момент и не знаят нищо за отровените животни.", "date": "2019.02.13", "title": "Мъртви котки в парк \"Свобода\" в Пазарджик – отровени ли са?"}
{"url": "https://www.dnes.bg/sofia/2019/02/13/stolichni-kvartali-ostavat-bez-voda-utre.401947", "text": "\"Софийска вода” временно ще прекъсне водоснабдяването в някои части на столицата утре, 14 февруари, съобщиха от дружеството.\r\nВъв връзка с диагностика на уличен водопровод на ул. \"Ген. Казмир Ернрот“, жк. \"Люлин“ 9, се налага спиране на водоподаването от 10:00 до 18:00 часа на клиентите на \"Софийска вода”, живеещи в бл. 954, бл. 955, търговски обекти, автосервиз зад бл. 912. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: пред бл. 954 и бл. 955.\r\nВъв връзка с подмяна на сградно водопроводно отклонение на ул. \"Зелено дърво“, жк. \"Лозенец“, се налага спиране на водоподаването от 09:00 до 16:00 часа на клиентите на \"Софийска вода”, живеещи в района на ул. \"Зелено дърво“ и ул. \"Малуша“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на ул. \"Зелено дърво“ и ъгъла с ул. \"Малуша“.\r\n                    \n                    \n                Във връзка с подмяна на спирателни кранове на ул. \"Люлинско поточе“, кв. \"Горна баня“, се налага спиране на водоподаването от 09:00 до 21:00 часа на клиентите на \"Софийска вода”, живеещи на ул. \"Дъга“, ул. \"Мечта“, ул. \"Лазурно утро“, ул. \"Буен поток“. пПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Пладнище“ ъгъла с ул. \"Лазурно утро“.\r\nПоради подмяна на спирателни кранове на ул. \"Момина сълза“, кв. \"Суходол“, се налага спиране на водоподаването от 09:00 до 21:00 часа на клиентите на \"Софийска вода”, живеещи на ул. \"3-ти март“, ул. \"Овчо поле“ в участъка от ул. \"3-ти март“ до ул. \"Траян Танев“, ул. \"Люлинска“ - от ул. \"Овчо поле“ до ул. \"Бъдеще“ и ул. \"Момина сълза“ от ул. \"3-ти март“ до ул. \"Траян Танев“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"3-ти март“ ъгъла с ул. \"Момина сълза“.\r\nВъв връзка с реконструкция на уличен водопровод на ул. \"Ген. Иван Колев“, кв. \"Кръстова вада“, се налага спиране на водоподаването от 09:30 до 21:30 часа на клиентите на \"Софийска вода”, живеещи на ул. \"Емилиян Станев“ - от ул. \"Проф. Марин Големинов“ до ул. \"Никола Крушкин - Чолака“, ул. \"Ивайло Петров“, ул. \"Йосиф Брадати“, ул. \"Никола Крушкин - Чолака“ от  № 10 до № 16, ул. \"Ген. Иван Колев“ - от ул. \"Димитър Манчев“ до ул. \"Проф. Марин Големинов“, ул. \"Иван Колев“ от № 40 до № 46. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на ул. \"Емилиян Станев“ и ъгъла с ул. \"Димитър Манчев“.\r\nПоради монтаж на пожарен хидрант на ул. \"Рудината“, с. Лозен, се налага спиране на водоподаването от 09:00 до 16:45 часа на клиентите на \"Софийска вода”, живеещи на ул. \"Свети Спас“ и ул. \"Рудината“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Сергин Сердарски“ и ъгъла с ул. \"Рудината“.", "date": "2019.02.13", "title": "Столични квартали остават без вода утре"}
{"url": "https://www.dnes.bg/politika/2019/02/13/bsp-ne-haresa-dnevniia-red-na-ns-parlamentyt-e-izcherpan.401946", "text": "Червената опозиция не хареса дневния ред на парламента и обвини управляващите, че за втора седмица има много малко закони за разглеждане. Според БСП това означава, че правителството се е изчерпало и трябва да се проведат нови избори. \"По този начин е срамно да продължава работа този парламент. Този парламент е изчерпан, правителството е изчерпано, защото не може да запълни работата на парламента и затова е най-добре да отиваме на избори\", отсече соцдепутатът Драгомир Стойнев. По думите му от левицата внасят много законопроекти, но те не се гледат в ресорните парламентарни комисии. В отговор председателят на Народното събрание Цвета Караянчева посочи, че всяка сряда БСП имат възможност да правят предложения по дневния ред, а всяка първа сряда от месеца да залагат в дневния ред на парламента свои законодателни инициативи. В програмата на парламента за сряда са заложени три точки. Днес депутатите ще гласуват на второ четене промените в Закона за защита от вредното въздействие на химическите вещества и смеси. На първо четене ще разглеждат и законопроекта за преброяване на земеделските стопанства. Утре парламентът ще гласува пък поправките в Изборния кодекс. ", "date": "2019.02.13", "title": "БСП не хареса дневния ред на НС: Парламентът е изчерпан!"}
{"url": "https://www.dnes.bg/sofia/2019/02/13/plevneliev-ubeden-ruski-hakeri-atakuvaha-moshtno-instituciite-prez-2015-g.401944", "text": "Президентът Росен Плевнелиев обяви с \"много голяма вероятност\", че руските хакери Fancy Bear, свързани с руското военно разузнаване, стоят зад мащабната атака срещу всички български институции по време на изборите преди 4 г.\n\n\n\n\r\n\"През 2015 г. по време на кметските избори, които бяха комбинирани с референдум, срещу България бе извършена най-силната и мощна кибератака, която някога е извършвана на Балканите. Президентската институция, министерския съвет, сайтът на ЦИК, бяха атакувани по такъв начин, че бяха блокирани. Сайтовете на тези най-важни институции не можеха да функционират. Като държавен глава реагирах моментално. Поисках обяснение от всички служби, поисках в рамките на международно разследване и сътрудничество с всички партньорски служби в рамките на НАТО и Европейския съюз да намерим кой извърши тази кибератака срещу България и българската демокрация. Тя целеше да провали едни демократични избори. С много голяма степен на вероятност на база на писмени документи и доклади, които аз съм прочел - и от български, и от международни партньорски служби, можем да кажем, че зад кибератаката стоеше групата Sofacy или Fancy Bear, която се свързва с руските спец служби, руското военно разузнаване. Същата тази група, за която има големи съмнения, че участва и в манипулиране на избори в САЩ, и в открадването на личните данни от Бундестага и немските депутати\", заяви Росен Плевнелиев пред Нова телевизия.\n                    \n                    \n                \r\nВъзможно ли е да има външна намеса по време на изборите през 2019 г., възможно ли е затова да е \"претоплен\" и случаят \"Гебрев\" - защото ще има избори не само в България, но и в цяла Европа?\n\r\n\"Възможно е. Ето, че отново се намираме във фазата на съмнение. Народът е казал  - риба се лови в мътна вода. Когато има мътна вода, всеки се опитва. Например, бъдещите губещи в едни кметски избори ще кажат: \"Те, бяха манипулирани. Русия го направи. Или обратното. Затова отново всички институции, всички заедно, знаейки, че има съмнения, знаейки, че ние бяхме атакувани в ден на избори, трябва да реагират. Добре де, но къде сме 4 години по-късно? Не вярвам в инсинуации, че те са заложници и не реагират затова. Въпросът е в ефективността на българските институции. Наистина ли винаги трябва да действаме в последния момент? Наистина ли първа някой трябва да ни атакува, да повреди сайтовете, да провали изборите, за да разберем какво се случва? Искаме ли още веднъж да имаме Костинборд - още една изборна манипулаия пред очите на целия български народ? Институциите трябва да могат обективно и превантивно да реагират. Това, което правят англичаните. Би трябвало да се поучим от тях или заедно с тях да реагираме, за да сме полезни на българските граждани, а не само да витае тази фаза на съмнения и притеснения\", заяви още Плевнелиев.", "date": "2019.02.13", "title": "Плевнелиев убеден: Руски хакери атакуваха мощно институциите през 2015 г."}
{"url": "https://www.dnes.bg/notifikacii/2019/02/13/emigrirame-na-zapad-a-syshtevremenno-vnasiame-rabotnici-ot-vietnam.401938", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        През 2019 година Виетнам цели да изпрати 120 000 виетнамци на работа в чужбина, насочвайки се към пазари като Япония, Южна Корея, Тайван, Румъния и България. У нас може да дойдат около 50 хиляди души, които да работят в строителството, шивашката и текстилната промишленост, високотехнологичното селско стопанство и медицинското обслужване. Наред с традиционните пазари, стотици хиляди работни места са достъпни за виетнамците в Европа благодарение на споразумения за сътрудничество в областта на труда, подписани в края на 2018 година.\r\n \r\nИкономистът Стоян Панчев коментира в студиото на \"България сутрин\", че след като българските работници заминават да работят в страни от Западна Европа, то е нормално да се наложи и у нас да се внася работна сила и то при ясния недостиг на кадри в много сфери на бизнеса.\n\n\n\n\n                \n                \r\nПо думите му евентуалните виетнамски работници, ако им е изгодно и дойдат у нас, ще заемат работни места, които българи не желаят.\n\r\n\"Социалната държава донася този ефект. Когато имаш възможност да не работиш и все пак да оцеляваш, ти можеш да направиш избора - не на тази работа ми е твърде ниска заплатата и съответно мога да използвам социалната си държава, за да преживявам\", обясни Стоян Панчев пред . \n\r\nИкономистът обаче се съгласи с експерта от КНСБ Любослав Костов, че евентуалната внесена работна ръка от Изтока ще бъде нискоквалифицирана и ще става въпрос по-скоро за сезонни работници.\n\r\nКостов обаче беше категоричен, че идването на виетнамците в България ще представлява социален дъмпинг спрямо българските работници.\n\r\n\"За българския бизнес това е добре дошло. Ако ще идват тези хора, те трябва да са на същите заплати като българските или да не се подбива българският пазар на труда, защото постоянно казваме, че няма хора, но нищо не правим, за да задържим нашите хора тук\", категоричен беше представителят на КНСБ. \n\r\nЛюбослав Костов допълни, че страната ни трябва вместо да вкарва евтина работна ръка от различни страни, да работи за повишаването на доходите у нас, което така или иначе трябва да стане, за да приемем еврото и за да задържаме качествените специалисти у нас.", "date": "2019.02.13", "title": "Емигрираме на Запад, а същевременно внасяме работници от Виетнам!"}
{"url": "https://www.dnes.bg/politika/2019/02/13/diplomaticheski-rokadi-prozrachnost-ili-bezprincipnost.401942", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Дипломатическата въртележка е в ход, но оборотите ѝ създават напрежение. Бившият служебен премиер Марин Райков сменя посолството в Рим с това в Лондон, бившият вътрешен министър Румяна Бъчварова пък отива в мисията ни в Тел Авив. Президент и правителство все още спорят за представителя ни в Париж.\n\r\nМиналата година от Българското дипломатическо дружество предупредиха, че преназначаването на посланици противоречи на закона и че политическата квота се превишава.\n\n\r\n\"Вече са постигнати договорките, в момента тече съгласувателна процедура между Президентството и Външното министерство. За Райков и Бъчварова е постигнато съгласие\", обяви журналистът Валерия Велева в \"България сутрин\".\n                    \n                    \n                \r\nСпоред нея законът между два мандата да има две години престой в България не се спазва за около десетима посланици. Проблемът е защо президентът се е съгласи да издава укази в нарушение на закона, коментира тя.\r\nПо думите й Марин Райков е кандидатура на Президентството, а Румяна Бъчварова - на премиера. Велева е на мнение, че при президента Радев има разминаване между думи и дела. \n\r\n\"Единствената думичка е \"безпринципност\", подчерта Валерия Велева.\n\r\n\"Ако се потвърди информация на г-жа Велева, ще мога да говоря за договорка, която е доста безпринципна. Щом не им харесва законът, нека го променят\", коментира журналистът Велизар Енчев пред \n\r\nТой окачестви като високи професионалните умения на посланиците ни Марин Райков и Ради Найденов.\n\r\n\"Но ние говорим за законност и морал. Тук има жестока колизия между професионализма и законността. Като служебен премиер Райков бе доста активен по спиране на проектите \"Южен поток\" и АЕЦ \"Белене\". Не е работа на служебното правителство да се занимава с такива стратегически проекти\", каза още Енчев.\n\r\n\"Още едно назначение, което е скандално, е на Димитър Абаджиев в Саудитска Арабия. Къде е Словения, къде е Саудитска Арабия\", настоя журналистът.", "date": "2019.02.13", "title": "Дипломатически рокади - прозрачност или безпринципност?"}
{"url": "https://www.dnes.bg/notifikacii/2019/02/13/petyk-15-fevruari-turciia-ni-vryshta-mitio-ochite.401957", "text": "Турските съдебни власти са уважили искането на главния прокурор за екстрадиция на Димитър Желязков, предаването му ще стана на 15 февруари. Това съобщи говорителят на главния прокурор Румяна Арнаудова. \n\r\n\"Уважено е искането на главния прокурор за екстрадирането на Димитър Желязков от Турция в Република България. Фактическото предаване ще бъде осъществено на 15 февруари в полицейски участък на летище „Ататюрк“ в Истанбул\", посочи Арнаудова, предаде \"Фокус\".\n\n\n\n\n\r\nПредаването на Желязков ще стане в съответствие с предложения от ГД \"Охрана“ при Министерство на правосъдието на България план, който е одобрен и от турското министерство на правосъдието.\n                \n                \r\nТрима служители на ГД \"Охрана\" ще приемат задържания Желязков и ще го конвоират до България с полет, пристигащ на летище София в същия ден, обясни Румяна Арнаудова.\n\r\nМитьо Желязков бе арестуван в Истанбул в началото на август миналата година, а броени дни преди това при акция на специализираната прокуратура в Бургас и съседни градчета бяха задържани 19 души. Част от тях бяха обвинени в участие в организирана престъпна група за рекет, палежи, побоища и наркотици с лидер Димитър Желязков.\n\r\nСамият той бе задържан в луксозен хотел в Истанбул заедно със зърнения бос и общински съветник от Бургас Бенчо Бенчев. За 24 часа с тях бе задържан и бившият депутат от ДПС Несрин Узун. По-късно срещу Бенчев бе повдигнато обвинение, че е укривал Митьо Очите в чужбина. Оказа се, че на името на зърнения бос са били запазени три стаи в турския хотел, като в една от тях се настанил Митьо Очите с приятелка.\n\r\nЖелязков и Бенчев се срещнали предния ден в Гърция, след което несебърлията, който вече бил издирван от Интерпол с червена бюлетина, е транспортиран до Турция с един от автомобилите на общинаря.\n\r\nСред обявените за издирване бе и несебърският хотелиер и общински съветник Пейко Янков, син на убития бивш шеф на местния парламент в Несебър и крупен хотелиер Димитър Янков.\n\r\nПейко Янков се предаде сам и в момента е в ареста, обвинен в рекет.\n\r\nЗад решетките остават и задържаните през август приближени на Очите - Венцислав Христов, Радослав Николов, Иван Пишиев и Иван Найденов. Единствено Йордан Въчев, за когото се смята, че е въртял погребалния бизнес на групировката, бе пуснат под домашен арест заради заболяване.", "date": "2019.02.13", "title": "Петък, 15 февруари: Турция ни връща Митьо Очите"}
{"url": "https://www.dnes.bg/notifikacii/2019/02/13/maduro-bil-obrechen-i-za-asad-taka-tvyrdiaha.401940", "text": "Стотици хиляди от жителите на страната му излязоха по улиците с искане той да напусне редиците на властта, правителства от всички краища на света също призоваха за неговото оттегляне. Съседните държави приеха емигрантите, създали нова бежанска криза в региона. Петролният сектор бе ограничен от ембарго, а социализмът в страната бе осмян.\r\n„Този режим е еквивалентът на ходещ мъртвец“, заяви високопоставен американски държавен представител пред Конгреса в САЩ. \r\nКаква ще е Венецуела през 2019 г.? Не и като Сирия през 2011 г., когато трябваше много да се потрудите, за да откриете анализатор или западен представител, който да вярва, че президентът Башар Асад може да оцелее комбинираната атака на вътрешен бунт и международен бойкот, посочва Bloomberg в свой материал. Въпреки че САЩ признаха сирийската опозиция като законен представител на страната, то режимът на Асад остана и сега е по-силен от всякога.\r\n                \n                Преди осем години малцина биха могли да го предвидят. \r\nИзраелският министър на отбраната Ехуд Барак заяви тогава, че сирийският президент може да издържи „много седмици, но не става въпрос за месеци или години“.\r\nТова обобщава и общоприетото днес мнение за президента Николас Мадуро. Той беше преизбран миналата година, но в рамките на един нечестен изборен процес, където почти никой не посмя да му се опълчи. През последния месец на сцената се появи Хуан Гуайдо, зад когото застана Западният свят, подкрепяйки го като законния лидер на страната.\r\nИ макар шансовете Мадуро да бъде отстранен да остават високи, то паралелът с Асад и Сирия си заслужава да разгледан като поучително предупреждение.\r\nА съответствията между двамата са поразителни, включително и начинът, по който Сирийската революция от 2011 г. и опозиционното недоволство срещу Маудро от последните седмици пасват на някои по-значителни исторически тенденции.\r\nВ Сирия авторитарният режим на Асад беше оспорен само седмици след принудителното отстраняване на двама дългогодишни арабски диктатори, съборени от улични протести - Зин ал-Абидин бен Али в Тунис и Хосни Мубарак в Египет. Не много далеч бе падането на Муамар Кадафи в Либия. Това накара анализаторите да предположат, че и Асад е следващият.\r\nВ Латинска Америка редица леви популистки правителства като това във Венецуела бяха бързо заменени чрез избори от подкрепящи пазара консерватори. Такива са случаите на Бразилия, Перу, Чили, Аржентина. Как може Мадуро да оцелее?\r\nПовечето анализатори продължават да твърдят, че не може.\r\n\r\n ", "date": "2019.02.13", "title": " Мадуро бил обречен? И за Асад така твърдяха..."}
{"url": "https://www.dnes.bg/mish-mash/2019/02/13/kakvo-ne-triabva-da-pochistvate-sys-soda.401911", "text": "Содата има много качества, които се използват в домакинството. Тя помага в почистването и натуралното дезинфекциране. Содата обаче е абразивна и може да нарани някои повърхности. Тя е основа, което също се оказва неблагоприятно за някои предмети и тъкани вкъщи. Какво не трябва да почиствате със сода?\r\n\r\nМиенето на прозорци със сода не е добра идея. Почистването на каквито и да е стъклени повърхности със сода ги наранява, оставя резки и нарушава тяхната текстура. Това се отразява много видно най-вече на огледалата.\r\n\r\nНяма никакъв проблем да измивате алуминиевите си съдове и тенджери със сода, но е много важно да ги изплаквате добре след това. Алуминият се оксидира лесно, което води до увреждането му и нарушенията в цвета му, който ще покафенее. Ако изплаквате добре след употреба на сода, този проблем няма да възниква.\r\n                    \n                    \n                \r\nПрилагането на сода за почистване на котлони за готвене е вредно за повърхността. Възможно е тя да се надраска и да останат фини линии по нея, в които да навлиза мръсотия и храна – среда за бактерии. Освен това содата може да остави тънък слой бели остатъци по повърхността. Те могат успешно да се премахнат с комбинация от оцет и лимон.\r\n", "date": "2019.02.13", "title": "Какво не трябва да почиствате със сода?"}
{"url": "https://www.dnes.bg/sofia/2019/02/13/poluchavame-pomosht-ot-bivsh-shef-na-nato-za-borbata-s-kontrabandata.401956", "text": "\nБългария ще получи експертна помощ в борбата с контрабандата от швейцарска организация, в която е съветник Уесли Кларк - бивш върховен главнокомандващ на силите на НАТО в Европа.\n\n\n\r\nДнес Кларк разговаря с премиера Бойко Борисов и министри от правителството в сградата на Министерския съвет.\r\nСлед срещата гостът обясни, че въпросната организация работи за противодействие на нерегламентираната търговия и борба с контрабандата. По думите му тя е заинтересована от постигнатото до момента у нас по тези теми.\r\n„Дошли сме тук, за да видим как още можем да помогнем на България в тези успехи“, каза Уесли Кларк пред журналисти и допълни, че срещите ще продължат на експертно ниво, за да се уточнят конкретните действия.", "date": "2019.02.13", "title": "Получаваме помощ от бивш шеф на НАТО за борбата с контрабандата"}
{"url": "https://www.dnes.bg/usa/2019/02/13/chudovishteto-el-chapo-ostava-do-jivot-v-zatvora-prie-go-s-usmivka.401960", "text": "След шест дни на дебати, съдебните заседатели най-накрая решиха – Хоакин Гусман, по-познат като Ел Чапо, остава в затвора до края на живота си. \n\n\r\nБосът е признат за виновен по всички 10 обвинения, сред които – трафик на наркотици и най-вече хероин и кокаин, пране на пари, подкупи и убийства.\r\nПроцесът продължи два месеца и половина, след като Ел Чапо, който е смятан за най-влиятелния наркобос след Пабло Ескобар,  не се призна за виновен. В него участваха 56 свидетели, които дадоха общо 200 часа показания. 14 от тях са хора, работили за Гусман, които се съгласили да свидетелстват в замяна на по-леки присъди.\r\n                    \n                    \n                Вероятността Ел Чапо да бъде обявен за невинен по някои от обвиненията и присъдата му да бъде смекчена съществуваше до самия финал на процеса, ала съдебните заседатели така и не се поддадоха на манипулацията на защитата на боса.\r\nОт своя страна Хоакин Гусман изглеждал изненадан, когато чул доживотната си присъда, а съпругата му Ема Корнел дори и не се притеснила. На излизане от залата му вдигнала палец нагоре в знак, че всичко ще бъде наред. Той й отговорил със същото и широка усмивка на лицето си.\r\nПреди да бъде заловен през 2016 година, Ел Чапо бяга два пъти от най-добре охранявания затвор в Мексико. Екстрадиран е в САЩ през 2017 г.\r\nЧесто процесът срещу него приличаше на сапунена опера, а съдията и журито чуха зловещи истории за убийства, трафик на наркотици, подземни тайни тунели и изнасилвания на деца.\r\nОфициално, Гусман ще бъде тикнат в затвора на 25 февруари. Но това ли е последния път в който чуваме за него? Най-вероятно не.\r\nИсторията познава наркобосове, които въртят бизнеса си дори и зад решетките, а според криминалистите, в този бизнес има толкова много пари, че рано или късно, престъпниците винаги надхитряват властите.", "date": "2019.02.13", "title": "Чудовището Ел Чапо остава до живот в затвора, прие го с усмивка "}
{"url": "https://www.dnes.bg/akoshtete-vqrvaite/2019/02/13/zatopliane-djenifyr-anistyn-otpraznuva-iubilei-s-brad-pit.401778", "text": "Брад Пит отиде на партито по случай рождения ден на бившата си съпруга, Дженифър Анистън, на 9 февруари. Актрисата е родена на 11 февруари и навърши 50 г., но направи купона няколко дни преди това. Двамата с Брад бяха женени в периода 2000 г. - 2005 г.\r\nАктьорът е пристигнал сам на партито в хотел в Лос Анджелис и е опитал да избегне фотографите, които чакали отпред.\r\n \r\nДруги звезди гости на рождения ден били Гуинет Полтроу - бивша изгора на Брад Пит, Джон Мейър, който е бивше гадже на Дженифър, както и Кейти Пери и Орландо Блум, който пристигнали с мотоциклет.\r\n \r\n", "date": "2019.02.13", "title": "Затопляне: Дженифър Анистън отпразнува юбилей с Брад Пит"}
{"url": "https://www.dnes.bg/stranata/2019/02/13/myj-strelia-bezrazborno-na-selskiia-megdan-v-chernogorovo.401962", "text": "Криминално проявен мъж от пловдивското село Караджалово откри безразборна стрелба с газов пистолет в центъра на димитровградското село Черногорово. Мъжът е стрелял по хората, които са получили парене, сърбеж и сълзене в очите, съобщи \"Дарик\". \n\r\nОгнян С., който е познат на МВР с извършена кражба преди време, е бил задържан за 24 часа, а след това съден в Районен съд-Димитровград по Указа за борба с дребното хулиганство. \r\nСъстав на съда е определил наказанието за 52-годишния мъж да бъде глоба от 100 лв.", "date": "2019.02.13", "title": "Мъж стреля безразборно на селския мегдан в Черногорово"}
{"url": "https://www.dnes.bg/politika/2019/02/13/41-ot-bylgarcheta-v-nishteta-zaradi-bedni-bolni-i-negramotni-roditeli.401955", "text": "Цели 41% от малчуганите у нас живеят в риск от бедност или социално изключване. Причините – безработни родители, необразовани, неквалифицирани, болни.\r\n30% от децата в България имат тежката съдба да живеят в лишения към края на 2017 г., а през предходната година процентът бил 32.\n\n\n\r\nСтатистиката отчита, че положението не се променя съществено през последите 10 години.\n\r\nМалчуганите, които са живели в бедност през 2008 г. са били 26 на сто. През следващите години процентът скача и така докато не се върне на същите нива през 2015 г., показват данните от писмен отговор на депутатски въпрос са вицепремиера Марияна Николова.\n                    \n                    \n                \r\nТя обяснява, че България е част от стратегията на Европа за намаляването на бедността, която предвижда до 2020 г. Хората, които живеят в оскъдица в ЕС да намалеят с 20 милиона на хората.\n\r\nЗа България целта е те да бъдат редуцирани с 260 000.\n\r\nНиколова допълва, че има стратегия, която отчита и факта, че са регистрирани по-високи нива на бедност сред определена група от населението.\n\r\nСоциалните трансфери били една от мерките в тази посока. Именно те били причината да се намали риска от бедност за цели 13% от малчуганите.\n\r\nСамотните баби и дядовци са изложени на най-голям риск за живот в немотия. След тях са самотните родители и семействата с над три деца.\n\r\nПарите не стигат за нормален, макар и скромен живот, на цели 65% от многодетните семейства.\n\r\nНад половината от самотните възрастни хора също са крайно бедни.\n\r\nСъщата е съдбата и на 36% от самотните родители.\n\r\nКартината става още по-мрачна, ако към бедността се прибави и риска от социално изключване. Въпреки че нивата по този показател при децата намалява, процентите не са обещаващи.\n\r\nПрез 2016 г. 46% от малчуганите са попадали в тази група, през 2015 г. - 44 на сто, през 2014 г. - 45%. Данните за 2011 г., 2012 г. и 2013 г. са още по-стряскащи. Тогава тайно над половината българчета са били в риск от бедност и социално изключване.\n\r\nИ понеже отговорността за съдбата на децата носят родителите им правителството се опитва да ги стимулира да си намерят работа, предоставя им социални услуги, отпуска им помощи и добавки.", "date": "2019.02.13", "title": "41% от българчета в нищета заради бедни, болни и неграмотни родители"}
{"url": "https://www.dnes.bg/akoshtete-vqrvaite/2019/02/13/6-te-zodii-s-nai-silna-intuiciia.401910", "text": "Те просто знаят, виждат и усещат всичко. Ако си мислите, че можете да прикриете истинските си намерения и мисли зад лицемерни думи и фалшиво поведение, грешите. Тези зодии са сред най-интуитивните в зодиака. Те забелязват всеки жест на тялото, всяка мимика и улавят най-фините вибрации на енергията на околните. Шестото им чувство е силно развито. То им помага да прозират много навътре в човешката душа, разгадавайки що за човек стои пред тях.\r\n\r\nРибата е една от най-интуитивните зодии. Креативни са и това им помага да тълкуват дори най-загадъчното поведение у хората. Рибите се доверяват предимно на интуицията си. Тя им помага както в живота, в работата, така и в общуването.\r\n                    \n                    \n                Творческата натура на Рибите непрестанно ги води и им помага да надникнат в душата на околните. За тях те са като отворена книга. Достатъчно е да се вгледат в езика на тялото, да разменят няколко думи и вече имат твърдо мнение за това каква личност стои пред тях.\r\nТъй като Рибите са изключително чувствителни, те не могат да общуват с фалшиви и лицемерни хора, защото моментално улавят това поведение и сякаш се свиват в черупката си.\r\n\r\nЗа Раците емоционалността и осъзнаването, тълкуването на емоциите вървят ръка за ръка. Те умеят да се владеят и много добре разбират собственото си състояние. Аналитични са и това им помага да разбират прекрасно другите хора. Те са изключително възприемчива зодия. Вглъбеността в собствените чувства им помага да тълкуват напълно правилно емоциите на близките си, а дори и на далечни познати, с които общуват бегло.\r\n", "date": "2019.02.13", "title": "6-те зодии с най-силна интуиция"}
{"url": "https://www.dnes.bg/notifikacii/2019/02/13/krizisno-nedostig-na-hrana-za-40-ot-severnokoreicite.401945", "text": "Около 40 процента от севернокорейците са в кризисна ситуация, що се отнася до снабдяването с храна. Тези данни се съдържат в доклад на Организацията на ООН по прехрана и земеделие (ФАО), цитиран от южнокорейската държавна телевизия Кей Би Ес, предаде ТАСС.\n\r\nСпоред документа около 19 милиона севернокорейци са зависими от държавната система за разпределяне на храни.\n\r\nЕдна трета от децата в Северна Корея на възраст между половин и две години не получават необходимото количество калории. 25 процента от тях страдат от хронично недохранване.\n\r\nВ доклада се отбелязва, че хуманитарната ситуация в затворената комунистическа страна се е влошила заради суши, наводнения и други природни бедствия, които се повтарят през последните шест години.\n                \n                \r\nФАО призовава страните донори да отпуснат 10 милиона долара за оказване на хуманитарна помощ на 513 000 севернокорейци, които са в най-сложна ситуация с изхранването.\n\r\nВ понеделник председателят на комисията по международни въпроси към Съвета на Федерацията, горната камара на руския парламент, Константин Косачов съобщи, че Русия разглежда искане на Северна Корея да й изпрати 50 000 тона пшеница безвъзмездна хуманитарна помощ, припомня ТАСС, цитирана от БТА.\r\n ", "date": "2019.02.13", "title": "Кризисно: Недостиг на храна за 40% от севернокорейците"}
{"url": "https://www.dnes.bg/obshtestvo/2019/02/13/ms-odobri-protokola-za-vlizane-na-makedoniia-v-nato.401981", "text": "Правителството одобри протокола към Северноатлантическия договор относно присъединяването на Република Северна Македония към НАТО.\n\nДокументът бе подписан от страните-членки на 6 февруари 2019 г. в Брюксел.\r\nСъс същото решение Министерският съвет предложи на Народното събрание да ратифицира протокола със закон, съобщиха от правителствената пресслужба.\r\nРепублика Северна Македония ще бъде 30-ят член на НАТО.", "date": "2019.02.13", "title": "МС одобри протокола за влизане на Македония в НАТО "}
{"url": "https://www.dnes.bg/obshtestvo/2019/02/13/deca-chujdenci-bez-pridrujitel-u-nas-do-pylnoletie.401985", "text": "Законови промени уреждат статута за пребиваване у нас на деца-чужденци без придружител. Това ще става чрез  издаване на разрешение за продължително пребиваване в страната до  навършване на пълнолетие.\r\nПредлаганите промени в Закона за чужденците изчистват и досегашните административни тежести по  отношение на пребиваването на висококвалифицирани и сезонни работници.  Според действащия закон, при смяна на работодателя в периода на  пребиваването им у нас,  им се налага да кандидатстват за  нова виза за дългосрочно пребиваване.\r\nПроектозаконът бе одобрен от МС днес и влиза за обсъждане в парламента.\r\nС новите промени се създава възможност, чужденец с валидно разрешение за продължително, дългосрочно или постоянно пребиваване у нас да може да влиза в страната без виза. Предвидено е допълнение с оглед въвеждането на нова структура, компетентна да издава разрешения за продължително пребиваване на чужденци.\n                    \n                    \n                \r\nВ Закона за български документи за самоличност се въвежда нов вид документ, който ще се издава на децата-чужденци, предвиден е срок за издаването и за пребиваването на чужденци.\n\r\nВ закона за пребиваването в България на граждани на ЕС е установена липса на правна уредба за издаване на удостоверения за пребиваване на членовете на семейството на български граждани, упражнили правото \r\nси на свободно движение, както и за възможността да се откаже право на пребиваване на територията на страната ни в случай на установено и доказано фиктивно съжителство и фиктивен брак.\n\r\n ", "date": "2019.02.13", "title": "Деца-чужденци без придружител - у нас до пълнолетие"}
{"url": "https://www.dnes.bg/notifikacii/2019/02/13/veliko-tyrnovo-pochete-pametta-na-trifon-ivanov.401991", "text": "\n\r\nВелико Търново почете паметта на една от легендите на Етър и на българския футбол Трифон Иванов. Днес се навършват три години от кончината на \"железния\" защитник и обичан от всички футболист и човек. \n\nДесетки великотърновци дойдоха в 12:30 часа пред стадиона, където е паметната плоча на Трифон Иванов. Сред тях бяха и председателят на УС на Етър проф. Георги Камарашев и  главният мениджър Красимир Балъков, които поднесоха цветя.\n\r\nИмаше много представители на фенклуба, които бяха инициатор на проявата и много хора, които полагаха цветя. С едноминутно мълчание бе почетена паметта на Трифон Иванов.\n                \n                \r\n\"Трифон е един от нас, той е винаги с нас. Легенда в българския футбол. Трифон никога няма да бъде забравен, той беше много нестандартен футболист, който няма аналог. Мога да разказвам с дни спомени за него. Имаше интересен хумор, който разведряваше обстановката и даваше позитивна нагласа на целия отбор. Малко са хората като него и виждате колко хора дойдоха да почетат паметта му. Нека там горе да е в мир и да им се радва\", коментира Красимир Балъков.\n\r\nВ специалния кът, подготвен от ОП \"Спортни имоти и прояви\" пред паметната плоча, бяха изложени и фланелките на Трифон Иванов с номер 3 на Етър, както и на националния отбор.", "date": "2019.02.13", "title": "Велико Търново почете паметта на Трифон Иванов"}
{"url": "https://www.dnes.bg/stranata/2019/02/13/srednata-zaplata-raste-li-raste-veche-e-1171-lv-nai-visoko-plateni-it-tata.401970", "text": "Средната месечна работна заплата у нас бележи ръст през четвъртото тримесечие на 2018 г., сочат данните на Националния статистически институт (НСИ). \n\n\n\n\r\nСредното брутното възнаграждение е 1 171 лева, или с 4,8% повече спрямо третото тримесечие на миналата година.\n\r\nНай-голямо увеличение се отчита в сферите на образованието, финансите, застраховането и добивната промишленост. Запазва се тенденцията най-високи средни заплати да получават лицата, заети в ИТ индустрията – 2 788 лв., на втора позиция по доходи са работещите в сферата на финансите и застраховането – 1 933 лв. и на трета са хората, наети в производството на електрическа и топлинна енергия – 1 888 лв.\n                    \n                    \n                \r\nНай-ниски средни заплати получават хората, работещи в хотелиерството и ресторантьорството – 705 лв.\n\r\nЗа последните три месеца на 2018 г., наетите лица по трудово и служебно правоотношение са намалели с 26 хил. или 1.1% до 2,29 млн.\n\r\nСпрямо края на третото тримесечие на 2018 г. най-голямо намаление на наетите лица се наблюдава в икономическите дейности „Хотелиерство и ресторантьорство“ - с 8.9%, „Селско, горско и рибно стопанство“ - с 8.7%, и в „Други дейности“ - с 2.4%. \n\r\nНай-голямо увеличение на наетите лица по трудово и служебно правоотношение е регистрирано в дейностите „Създаване и разпространение на информация и творчески продукти; далекосъобщения“ и „Образование“ - по 0.7%.\n\r\nВ структурата на наетите лица по икономически дейности най-голям е относителният дял на наетите по трудово и служебно правоотношение в дейностите „Преработваща промишленост“ и „Търговия, ремонт на автомобили и мотоциклети“ - съответно 22.0 и 17.2%. \n\r\nВ края на декември 2018 г. в сравнение с края на декември 2017 г. наетите лица по трудово и служебно правоотношение се увеличават с 14.6 хил., или с 0.6%.\n\r\n Най-голямо увеличение на наетите се наблюдава в икономическите дейности „Строителство“ - с 6.8 хил., „Създаване и разпространение на информация и творчески продукти; далекосъобщения“ - с 4.4 хил., и „Хуманно здравеопазване и социална работа“ - с 3.1 хил., а най-голямо намаление - в „Преработваща промишленост“ - с 2.3 хиляди. \n\r\n\n\r\n ", "date": "2019.02.13", "title": "Средната заплата расте ли, расте... Вече е 1171 лв., най-високо платени – IT-тата"}
{"url": "https://www.dnes.bg/notifikacii/2019/02/13/i-3-godishno-dete-ot-dobrinishte-s-morbili.401999", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДва случая на пациенти с морбили наблюдават лекарите в София. Това каза завеждащият Детската инфекциозна болница д-р Атанас Мангъров пред bTV.\n\r\nВ единия случай става въпрос за жена на 37 години. При нея изследванията са потвърдили наличието на заболяването.\r\nВторият случай е на дете на 3-годишна възраст от Добринище. Неговите резултати все още не са готови, но според лекарите всички признаци за морбили са налице.\r\nРегионалните здравни институции са предприели необходимите мерки по местоживеене на заразените лица.\r\nВаксинацията срещу морбили обичайно се прави до 13-ия месец след раждането с реимунизация на 12-годишна възраст.\r\nПрез последната година има бум на случаите на морбили в Европа, като само в Румъния десетки деца починаха от заразната болест. Подобна ситуация имаше и в съседна Сърбия.", "date": "2019.02.13", "title": "И 3-годишно дете от Добринище с морбили"}
{"url": "https://www.dnes.bg/sofia/2019/02/13/edna-legenda-se-zavryshta-carskata-bania-v-bankia-otvaria-vrati.401980", "text": "\nПрез април 2020 г. емблематичната за Банкя минерална баня трябва да отвори врати. Столичният кмет Йорданка Фандъкова провери днес как върви реставрацията на сградата.\n\r\nСлед години на разруха емблемата на курортното градче Банкя, старинната балнеолечебница е напът да върне славата си. \n\r\nВ красивата баня с минерална вода, посрещнала милиони посетители през своята 106-годишна история, стените бяха напукани и почти разрушени.\n\r\nБанята в Банкя е открита през далечна 1911 г. Тя е грандиозна за тогавашните условия, невиждана по големина и красота на Балканите. \n\r\nСградата е дело на арх. Хохедер. Банята е била използвана както от местните и курортистите, така и от царски особи. Това й дава привилегията да се нарича Царската баня.\n                    \n                    \n                \r\nБанята обаче спира да работи през 2001 г. Местното управление обмисля вариант за концесия, но той два пъти не сработва.\n\r\nИ двата пъти, в които балнеолечебницата е предлагана 2013 и 2015 година, са били купени документи, но не се е явил нито един кандидат. \n\r\nПрез април 2017 г. обаче най-накрая Столичният общински съвет одобри публично-частното партньорство. Според решението ромонът на Банята става отстъпването на срочно право на строеж за 35 години за хотел в близост до балнеолечебницата, но извън пределите на парка. \n\r\nСрещу това общината получи сумата от 8, 115 млн. лв. без ДДС за проектиране, консервация, реставрация и социализация на Банята. Така тя си остава на общината, а след 35 години ще разполага и с хотела към нея.\n\r\nПенсионното дружество \"Алианц\" закупило правото на строеж на хотел, който ще разполага със 150 легла, открит и закрит басейн, закрит паркинг и открит летен театър с над 200 седящи места.", "date": "2019.02.13", "title": "Една легенда се завръща: Царската баня в Банкя отваря врати"}
{"url": "https://www.dnes.bg/obshtestvo/2019/02/13/apostola-za-bylgarite-e-svetec-a-za-cyrkvata-koga.401950", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        В съзнанието на българите Васил Иванов Кунчев е светец, той е признат за това от народа, но официалното му канонизиране от Българската православна църква не се случва. Преди година НФСБ изпратиха писмо с молба да бъде разгледан въпросът с канонизацията като светец на йеродякон Игнатий, познат като Васил Левски. В него са били изложени и мотиви, свързани с живота и дейността му в защита на православните християни и мъченическата му смърт. Въпросът обаче все още не е разгледан, затова от НФСБ отново повдигат темата и отново пратиха писмо до БПЦ с напомняне за този случай.\n\r\nЗаместник-председателят на НФСБ Борис Ячев коментира в \"България сутрин\", че липсва диалог между църквата и тях, а на призива им за канонизация на Левски, няма отговор.\n\n                    \n                    \n                \r\n\"Контактите ни със Светия синод бих определил като добри. Ние сме имали много интензивни връзки с представители на Светия синод тогава, когато трябва да бъдат обсъждани редица законопроекти, които са в полза на българското православие и така бяхме изненадани от тази липса на реакция\", обясни Ячев.\n\r\nТой допълни, че сложната процедура по канонизация вече е била извървяна веднъж, но така и не се е стигнало до нейния край, а опитите за официалното обявяване на Васил Иванов Кунчев за светец са от много време.\n\r\nБогословът Константин Нушев пък коментира пред Bulgaria ON AIR, че в църквата само завършва процедурата по канонизацията, защото тя започва от спонтанна такава, от почитта на народа.\n\r\n\"Много важно е към личността на Апостола да се подходи много внимателно, с трезвост, с безпристрастност, без митологизиране. Той е един герой, той е личност, която винаги стои във висотата на нашето битие\", каза Нушев. \n\r\nБогословът допълни, че въпросът е дали нацията ни може да приеме Васил Левски освен като борец за национално освобождение и национален герой, но и да види в неговото поведение корените на християнското служение.\r\n ", "date": "2019.02.13", "title": "Апостола – за българите е светец, а за църквата - кога?"}
