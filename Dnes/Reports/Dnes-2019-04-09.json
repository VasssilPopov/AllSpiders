{"url": "https://www.dnes.bg/zvezdi/2019/04/09/spored-robyrt-patinsyn-zdrach-stava-klasika.407043", "text": "Робърт Патинсън си спомня с умиление ерата \"Здрач\". 32-годишният актьор влизаше в ролята на вампира Едуард Кълън и спечели много фенове.\r\nСагата \"Здрач\" е поредица от 5 филма, базирани на книгите на Стефани Майър. Първият филм излезе на екран през 2008 г., а последният - през 2012 г. Скоро Робърт е изгледал отново всеки от филмите.\r\n\"Прекрасно е, че сега манията не е такава. Хората идват при мен и просто имат мили спомени за сагата. Това е нещо много сладко. Единственото страшно беше, когато манията беше много голяма, когато беше напрегнато. Това напрежение си отиде и сега има само много топли спомени\", коментира звездата пред \"USA Today\".\r\n \r\nПатинсън е доволен, че все още филмите събират нови почитатели и смята, че те се превръщат в ретро класика.\r\n \r\n", "date": "2019.04.09", "title": "Според Робърт Патинсън: Здрач става класика!"}
{"url": "https://www.dnes.bg/akoshtete-vqrvaite/2019/04/09/retrograden-iupiter-za-kogo-promianata-e-polojitelna.407074", "text": " След ретроградното влияние на Меркурий, идва ред на това на Юпитер. Планетата попада в тази фаза от 10 април до 10 август, но вместо да носи нещастия, ще радва много хора. Според астролозите, ще има обрати в живота на представителите на определени зодии.\n\r\nТочно на 10 април Юпитер попада в знака Стрелец. Родените под този знак не бива да се настройват за лоши неща, защото ги очакват по-скоро успехи, възможности за развитие на работното място и нови връзки.\n\r\nПоложителното въздействие на ретроградния Юпитер ще даде тласък на онези, които имат купища проблеми за разрешаване. Някои ще имат повече късмет за сметка на други, които ще се сблъскат с доста препятствия по пътя към мечтаната цел. На други планетата ще донесе повече самочувствие.\n                    \n                    \n                \r\nТелец, Скорпион и Козирог – родените под тези три знака ще имат най-много трудности. Емоционални и избухливи, те трудно ще се концентрират. Според специалистите, до 10 август те не бива да разчитат на интуицията си, защото може да ги подведе и да ги накара да вземат неправилни решения за своето бъдеще. Самоконтролът през това време е много важен.\r\nВижте за останалите зодии в ", "date": "2019.04.09", "title": "Ретрограден Юпитер: За кого промяната е положителна?"}
{"url": "https://www.dnes.bg/notifikacii/2019/04/09/maduro-dyrji-zdravo-vlastta-vyv-venecuela.407104", "text": "Новият период от кризата във Венецуела показва, че властта на президента Николас Мадуро е много стабилна. Това каза д-р Анета де ла Мар-Икономова, преподавател в Университета в Богота, в ефира на .\r\n\"Говореше се за бързо падане на режима. В нито едно от трите интервюта на Мадуро през февруари не ставаше дума за слизане от власт. Ставаше въпрос, че режимът трябва да остане, защото това е опозиция на съвременния капитализъм и империализъм\", посочи тя.\r\nПоддържането на предходния режим на Чавес и сегашния на Мадуро граничи с фанатизиъм, който е свързан с култ към личността, заяви гостът.\r\n                \n                \"Във Венецуела има малки параклиси с образа на Уго Чавес. Хора, които няма какво да ядат, отиват и се молят на Чавес да им помогне в тази ситуация. Обществото е много нервно заради кризата. Това доказва, че от страната на властта, опозицията и обикновените граждани ситуацията е много трудна“.\r\nОпозиционерът Хуан Гуайдо все още не е направил нов ход, който да докаже неговата сила. Трябва да изчакаме да видим дали ще има такъв ход, коментира тя.\r\nВъв Венецуела има трима опозиционни лидери, които са притиснати от властта, разказа Анета де ла Мар-Икономова.\r\n\"Първият лидер беше Енрике Каприлез по време на изборите през 2013 г. След това Леополдо Лопез беше вкаран в затвора, като той има да излежи още 6 години“.\r\n", "date": "2019.04.09", "title": "Мадуро държи здраво властта във Венецуела"}
{"url": "https://www.dnes.bg/notifikacii/2019/04/09/libiia-oznachava-gaz-i-petrol-priz-ili-problem-shte-e-tia-za-rusiia.407055", "text": "Съветът за сигурност на ООН, Г-7, а също и Русия призовават конфликтът в Либия да бъде решен по мирен път. Гражданската война в тази страна, фактически разкъсана на няколко самоуправляеми територии, избухна с нова сила. Съдейки по информацията оттам, нещата не са минали без чуждестранно участие - включително руско, ако вярваме на медиите в чужбина, пише Иван Преображенски, ИА \"Росбалт\".\n\r\nДа припомним, че бойните действия днес се водят между два лагера - бранещите столицата Триполи въоръжени формирования, верни на Файез Сарадж, който оглавява правителството на националното съгласие (ПНС), и Либийската национална армия (ЛНА), командвана от фелдмаршал Халифа Хафтар. ЛНА заявява, че действа в интерес на временния министерски кабинет на Абдала Абдуррахман ат Тани, контролиращ източната част на страната с център Бенгази съвместно с действащото там подобие на парламент.\n                \n                \r\nВойските на Хафтар първи тръгнаха в атака срещу позициите на правителството в Триполи, признато от по-голямата част от международната общност. В неделя, след няколко успешни военни операции, военновъздушните сили на ЛНА нанесоха серия удари по позициите на проправителствените сили в столично предградие. Според съобщенията в отговор също е била използвана авиация, а силите, лоялни към Сарадж, са се опитали да минат в контранастъпление.\n\n\n\r\nПремиерът на правителството в Триполи обвини командващия ЛНА в предателство и опит за държавен преврат. Сарадж обеща всички участници в настъплението срещу столицата, включително самият Халифа Хафтар, да отговарят пред либийски и международни съдилища. Заплахи срещу летците от \"триполитанската\" армия отправя междувременно и маршалът - заявява, че смята да прочисти столицата \"от терористите\".\n\r\nЗащо положението се изостри точно сега? Причината е, че за 14-16 април е насрочена конференция за национално помиряване в Либия. С крайна цел обединяване на страната, избиране на единен лидер и правителство, създаване на обща армия. С други думи, възстановяване на поне привидна държавност. ООН дори е планирала още тази година пълноценни президентски избори в Либия.\n\r\nИ ето че преговарящите страни, по-специално правителството в Бенгази, \"родовото гнездо\" на убития от бунтовници либийски диктатор Муамар Кадафи, използват оръжия в опит да подсилят позициите си в навечерието на преговорите, а може би направо да вземат властта без никакви излишни консултации.\n\r\nНапоследък преговорният процес бе доминиран от кабинета в Триполи, активно подкрепян от САЩ и голям брой европейски държави. Показателно е, че след началото на офанзивата в Бенгази дори се състоя среща на генералния секретар на ООН Антониу Гутериш с командващия ЛНА Хафтар, за да бъде склонен последният към преговори с премиера Сарадж. Но резултат нямаше - според съобщенията разговорът бил \"разочароващ\", а фелдмаршалът се държал \"предизвикателно\".\n\r\nНа фона на настъплението дойде новината, че САЩ евакуират гражданите си, включително военнослужещите, от опасния регион. Преди това бе съобщено, че в либийския конфликт активно затъва и Русия. Тя уж доставяла оръжия на хафтаровата Либийска национална армия; на негова страна според редица медии действат и наемници или инструктори от руската частна военна компания \"Вагнер\".\n\r\nЗащо й е притрябвала тази история на Русия след войната в Сирия например, бонусите от която остават съмнителни (освен че нови оръжия бяха изпробвани в бойни условия, както заявиха пряко и цинично руските военни)? Тук навярно трябва да припомним \"имперското величие\" плюс \"геополитическото влияние\", получени от Кремъл, а и печалбите за конкретни руски \"дейци\".\n\r\nЗащото Либия означава газ и петрол - макар не в гигантски, но все пак къде по-големи количества, отколкото в споменатата Сирия. Да припомним и още нещо: през декември 2018 г. синът на Муамар Кадафи Сейф ал Ислам, излязъл от затвора, където бе попаднал след либийската революция, на практика тутакси потърси подкрепа лично от Владимир Путин. \"Наследникът\" на диктатора правеше постъпки да се кандидатира в новите президентски избори и руското външно министерство заяви тогава, че не бивало никой да бъде изключен от политическия процес в Либия.\n\r\nКато цяло излиза, че Москва има всички мотиви, за да потъне съвсем в либийските работи. Икономически интерес (участие в добива на петрол и газ), политически интерес (стремеж да сложи свое протеже начело на държавата), накрая и геополитически - желание да напакости на американците и европейците в поредната \"гореща точка\" от световната карта. Както и в случая със Сирия, в Москва със сигурност има хора, според които контролът над Либия в крайна сметка ще засили руските позиции в противопоставянето със Запада.\n\r\nКакво следва оттук? Че е твърде вероятно страната ни много скоро да затъне между другото и в либийския конфликт. Колкото и да падат рейтингите, колкото и да растат протестите, участието в геополитически игри из региони, богати на горива, остава прекалено привлекателно за руския елит, за да го загърби доброволно. А днес нито у нас, нито в чужбина просто няма кой да възпре управляващата класа в Русия от поредната авантюра. \r\n \r\n/БТА/ \r\n ", "date": "2019.04.09", "title": "Либия означава газ и петрол, приз или проблем ще е тя за Русия?"}
{"url": "https://www.dnes.bg/notifikacii/2019/04/09/bojidar-andreev-stana-evropeiski-shampion-po-vdigane-na-tejesti.407109", "text": "Божидар Андреев спечели злато в двубоя в категория до 73 кг от европейското първенство по вдигане на тежести. 21-годишният щангист от Сливен грабна титлата с двубой от 345 кг. \n\r\nБожидар направи много силно състезание още в изхвърлянето. В първия опит той подобри  европейския рекорд за 23-годишни със 148 кг, след което във втория си опит си осигури медала със 153 кг, а при третото си излизане не успя на 157 кг. Това му осигури бронз в първото движение с равен резултат с втория Вадим Лихорад от Беларус. Лидер на почивката бе албанецът Брикен Калия с 3 кг повече от българина.\n\r\nВ изтласкването Андреев започна от 181 кг, които му осигуриха медал в движението, после премина с успех през 187 кг, които му гарантираха златен медал в двубоя. В последния си трети опит, вече като шампион, сливналията изтласка 192 кг, с което постави европейски рекорди в изтласкването и в двубоя. \n                \n                \r\nСреброто в двубоя взе Брикен Калия с 339 кг, а бронзът за Вадим Лихорад (Блрс) с 335 кг. \n\r\n22-годишният Божидар Андреев е олимпийски шампион при младежите от Игрите в Нанджин през 2014 г. Миналата година, след дълга пауза той се присъедини към националния отбор и спечели злато на Европейско първенство за 23-годишни в полския град Замошч в кат. 77 кг с 338 кг двубой. По-късно през годината се нареди девети на Световното в Ашхабад (Тюркменистан) с 335 кг в кат. 73 кг. Възпитаник на сливенската школа с треньор Пламен Братойчев.\n\r\nТака общият брой отличия за България на това първенство стана 8 – 4 златни, 2 сребърни и 2 бронзови, което й отрежда на този етап второ място във временното класиране по нации.\n\r\nПо-рано днес Галя Шатова се нареди 12-а в кат. 64 кг при жените. Бронзовата медалистка от последната младежка олимпиада в Буенос Айрес 2018 г. бе в група Б и събра двубой 203 кг с 92 кг изхвърляне и 111 кг изтласкване. \n\r\nДо края на шампионата в Грузия предстои участието на двама български щангисти. В кат. 109 кг в събота от 13 ч. българско време на подиума в Батуми трябва да излязат Христо Христов и Васил Господинов.", "date": "2019.04.09", "title": "Божидар Андреев стана европейски шампион по вдигане на тежести"}
{"url": "https://www.dnes.bg/index/2019/04/09/zad-kulisite-na-razvratniia-jivot-na-sultana-na-brunei.407049", "text": "Султанът на Бруней определено знае как да си живее живота и да харчи милиардите, които печели от петролните кладенци в малката си страна. Сега медиите по цял свят отново говорят за него, но този път не става дума за поредния лъскав хотел, който е построил или поредното парти, което е организирал, а за ужасяващите закони, които наложи. \n\n\r\nВ рядко изявление към своите граждани султан Хасанал Болкиах заяви, че Бруней ще направи крачка към по-консервативния ислям. По думите му, вярата в Аллах щяла да направи държавата му \"по-силна и забележима\", а законите щели \"да гарантират, че правата на всеки, независимо расата и вярата, ще бъдат зачитани\". Едва ли хомосексуалистите, които ще бъдат убивани с камъни, ако бъдат заловени, са съгласни с твърденията на султана, но едва ли биха имали смелост да се опълчат на желанията му.\r\n                \n                Поглеждайки назад във времето, животът на султан Хасанал Болкиах и брат му принц Джефри далеч не върви ръка за ръка със строгия ислям. Според някои експерти, приемането на Шериата точно в този момент е опит на султана да изчисти името на фамилията.\r\nМежду 1980-та и 1990-та година двамата братя организирали пищни партита, харчили милиони и дори държали харем в собствения си дворец. Те са собственици на луксозни хотели в Лондон, Париж и Ню Йорк, които сега заради новите закони, биват бойкотирани. Джефри бил собственик на яхта, която носела звучното име „Цици“ и две малки лодки, наименувани \"Зърно 1“ и \"Зърно 3“. А според Vanity Fair двамата братя били \"постоянни спътници на хедонизма\".\r\nТе създават за себе си образа на плейбои, карат скъпи коли, покрай тях винаги има жени. Водят живот, който е в пълен разрез с Шериата.\r\nМного жени са говорили за преживяванията си в харемите на братята Болкиах. През 90-те актрисата Джулиан Лаурън е едва на 18. Тя е привлечена от харизмата на Джефри и става част от харема му. Налага се обаче да си ляга и със самия султан Хасанал. Когато най-накрая се измъква от харема, пише книга, която е забранена в Бруней. В нея тя разказва за любовта на братята към алкохола и \"не толкова праведния път, по който вървят\".  А когато през 2013 г. обявяват, че започват бавното приемане на законите на Шериата, първата мисъл на Джулиън е: “Тъжно е как богатите могат да живеят по начин, който е строго забранен за останалите хора.“\r\nПрез 1998 година бившата Мис САЩ Шанън Маркетик започва съдебни дела срещу братята. Тя била държана „в плен за 32 дни“ заедно с поне още 100 момичета, които трябвало да са под ръка на султана и да изпълняват, каквото той пожелае. Естествено, тя не печели делото, тъй като правителството на Америка дава имунитет на Боликах, заради статута им на лидери на Бруней. А те до последно отричат обвиненията, макар да има предостатъчно доказателства срещу тях.\r\n\r\nЗа 50-я си рожден ден той организира партито на всички партита. Кани на вечеря 3 хил. души, организира специален концерт на Майкъл Джексън и играе поло с принц Чарлз. Всичко това му струва 25 милиона долара – джобни пари за Хасанал Болкиах.\r\nНо след това празненство настъпва публичен разрив в отношенията на султана с брат му Джефри. Прицът бил финансов министър на Бруней, когато настъпила тежката финансова криза през 1997 г.  Хасанал обвинил Джефри в това, че е присвоил 16 милиарда от хазната на държавата, нещо, което министърът отрича. Но въпреки това е свален от поста си и изпратен в изгнание. Води дела няколко години преди двамата да се договорят извън съда.\r\nПрез 2001 година, за да се възстановят парите, близо 10 хил. вещи на Джефри са продадени на търг за 6 дни. Те включват огромен троянски бронзов кон, златни джакузита, порцеланови статуи на фламинго, симулатор на хеликоптер, Airbus и кола от \"Формула 1“.\r\nВъпреки всички загуби на държавата му и харчове, султанът на Бруней дълго време е най-богатият човек на света, преди да бъде свален от тази позиция от Бил Гейтс.  В сметката си той има 20 милиарда долара и е собственик на най-голямото частно имение, което има 1788 стаи, 257 бани и климатизирани конюшни за 200 понита за поло. Навярно и паркингът на дома му е изключително голям, тъй като притежава няколко редки автомобила от марката Lamborghini, 500 Rolls Royce-са и дори болиди от F1. Всъщност, общият брой на колите на султана е 2500. Те включват още марки като Bentley, Aston Martin и Ferrari.\r\nТози начин на живот е непонятен дори и за останалите богаташи по света. А навиците на братята се унаследяват и в бъдещите поколения. Хасанал Болкиах има 12 деца от трите си жени. Сватбите на тези, които вече са сключили брак, са по-пищни от тези на принц Уилям и принц Хари взети заедно. Всичко – от дрехите до букета, е покрито със злато и диаманти.\r\nПринц Абдул Матен е Instagram звезда, който прекарва живота си на скъпи яхти, частни самолети и луксозни хотели. А вторият му син – принц Азим, подобно на баща си и чичо си, организира луксозни партита, на които кани звезди като Памела Андерсън, Джанет Джексън и Марая Кери.\r\nЗа населението на Бруней, което е 79% мюсюлмани, луксозният начин на живот на султана и семейството му е нещо, което просто трябва да приемат, без да задават въпроси. А и е почти невъзможно да се опълчат на каквото и да било - Хасанал Болкиах държи пълната власт в ръцете си, свободата на медиите е само мит и критиката към него е малка. Всъщност –  не съществува.", "date": "2019.04.09", "title": "Зад кулисите на развратния живот на султана на Бруней"}
{"url": "https://www.dnes.bg/eu/2019/04/09/mei-i-merkel-na-edno-mnenie-triabva-brexit-s-pravila.407099", "text": "Британският премиер Тереза Мей и германският канцлер Ангела Меркел са постигнали днес съгласие, че е от съществено значение да се осигури Brexit с правила, се казва в съобщение на канцеларията на Мей. \n\nДвете лидерки разговаряха в Берлин, след което Тереза Мей отпътува за Париж за разговори с френския президент Еманюел Макрон, предаде Асошиейтед прес.\r\nКабинетът на Мей съобщи, че тя е обсъдила с Меркел отсрочката на датата за Brexit. Даунинг стрийт обаче не уточнява каква е позицията на Меркел за продължителността на отсрочката.\r\nВ сряда министър-председателката на Великобритания ще бъде в Брюксел за среща с лидерите от останалите 27 страни от ЕС, на която ще се реши дали да се даде възможност на Великобритания да отложи излизането си след сегашния краен срок - 12 април. \r\nАко те откажат, Лондон ще бъде изправен пред внезапно и хаотично напускане на съюза в края на седмицата, съобщава БТА.", "date": "2019.04.09", "title": "Мей и Меркел на едно мнение: Трябва Brexit с правила"}
{"url": "https://www.dnes.bg/notifikacii/2019/04/09/ekshyn-na-letishteto-v-tirana-grabej-za-milioni-ubit-kradec.407110", "text": "Полицията в Албания е убила един от няколко въоръжени мъже, които са нахлули на международното летище в Тирана и са откраднали голяма пратка с пари, съобщава Ройтерс, позовавайки се на албанската полиция. \n\r\nМаскираните крадци проникнали през вход, използван от противопожарната служба, за да се доберат до пратката и да избягали с парите. Нападателите са заплашили с оръжия наземния персонал, докато те са товарили самолет на Austrian Airlines, съобщава Reuters.\n\r\nСпоред първоначалните данни е открадната сума пари, оценена на близо 2 милиона евро. Според друга информация сумата може би достига 10 милиона евро, но на този етап няма официален коментар от албанската полиция. \n\r\nПо време на преследването е прострелян смъртоносно един от обирджиите. Според съобщения в медиите той е бил с оръжие и граната. Другите нападатели са избягали и в момента се издирват, като в търсенето им е включен и полицейски хеликоптер. \n\r\nЗаради екшънът полетът от Тирана до Виена със самолет Airbus А320 e закъснял повече от 3 часа. \r\n ", "date": "2019.04.09", "title": "Екшън на летището в Тирана! Грабеж за милиони, убит крадец"}
{"url": "https://www.dnes.bg/rusia/2019/04/09/lavrov-rusiia-ne-zaplashva-nikogo-v-arktika.407084", "text": "Русия не застрашава никого в Арктика, където засилва военното си присъствие, а се опитва само да защити националните си интереси и да гарантира сигурността си. Това заяви външният министър Сергей Лавров, цитиран от Франс прес и Асошиейтед прес, на започналия в Санкт Петербург двудневен Арктически форум на високо равнище.\n\r\n\"Единственото, което правим, е да защитаваме сигурността на страната си. Не заплашваме никого, запазваме отбранителните си способности, като вземаме под внимание обстановката край границите ни\", заяви Лавров на форума с участието на Русия и скандинавските страни.\n\r\nС тези думи министърът отговори на въпрос, зададен на организирана \"кръгла маса\", във връзка с обвиненията на западните страни към Русия, че милитаризира Арктика.\n\r\n                    \n                    \n                Той каза, че неотдавнашните военни учения в Норвегия са били открито насочени срещу Русия.\n\r\n\"Позицията ни за Арктика предполага широко сътрудничество. Ние гледаме благосклонно на развитието на сътрудничеството, включително по въпроса за Северния морски път\", каза Лавров, имайки предвид пътя, който минава покрай бреговете на Сибир и става по-достъпен поради топенето на ледовете. В европейската и североамериканската географска литература този път се нарича \"Североизточен проход\".\n\r\nНе виждаме нито един въпрос, който заслужава да привлече вниманието на НАТО\", отбеляза ръководителят на руската дипломация.\n\r\nВ кулоарите на петия Международен арктически форум руският президент Владимир Путин ще разговаря с премиерите на Норвегия и Швеция, Ерна Сулберг и Стефан Льовен, и с финландския си колега Саули Нинистьо.\n\r\nРусия се надява да се превърне в най-голямата икономическа и военна сила в Арктика, възползвайки се от глобалното затопляне и топенето на ледовете, което се очаква да разкрие нови търговски пътища в Далечния Север, отбелязва АФП. Отварянето на Северния морски път, който свързва Атлантическия с Тихи океан, ще улесни страната при доставките на петрол и природен газ в Югоизточна Азия.\n\r\nМосква засили военното си присъствие в района, отваряйки наново редица изоставени след разпадането на Съветския съюз военни бази.\n\r\nРусия, САЩ, Канада, Дания и Норвегия се опитват да утвърдят юрисдикцията си върху части от Арктика, тъй като топящите се полярни ледове създават нови възможности за проучване на ресурси и откриване на нови транспортни линии.\r\nПредполага се, че в района на Арктика се намират една четвърт от неразработените петролни и газови залежи на планетата.\n\r\nПрез 1996 г. е учреден Арктическият съвет - междуправителствен форум на високо равнище, осигуряващ съдействие за сътрудничеството в района, особено в областта на опазването на околната среда. В съвета членуват Дания (включително Гренландия и Фарьорските острови), Исландия, Канада, Норвегия, Русия, САЩ, Финландия и Швеция. За периода 2017-2019 г. председател на Арктическия съвет е Финландия, припомня ТАСС, цитирана от БТА.\r\n ", "date": "2019.04.09", "title": "Лавров: Русия не заплашва никого в Арктика"}
{"url": "https://www.dnes.bg/notifikacii/2019/04/09/deputati-odobriha-plana-na-mei-za-udyljavane-na-brexit-do-30-iuni.407105", "text": "Британските депутати одобриха плана на министър-председателя Тереза Мей да поиска удължаване на излизането на Великобритания от Европейския съюз до 30 юни, предаде Ройтерс.\r\nТова стана, докато тя се опитва да постигне компромис с опозиционната Лейбъристка партия да прокара в парламента предложеното от нея споразумение с ЕС за Brexit, припомня БТА.\r\nДепутатите гласуваха с 420 гласа и 110 против предложението на правителството. То беше принудено да поиска това гласуване, след като парламентът прие закон вчера, с който си даде правомощие да контролира и променя плана на Мей да поиска удължаване на преговорния период за срока на Брекзит за втори път.\r\nПреговорите с лейбъристката опозиция за излизане от безизходицата с Brexit ще продължат след утрешната европейска среща на върха за Брекзит, съобщи правителството, с което излъчи сигнал, че засега няма резултат от преговорите, съобщи Франс прес.\r\n ", "date": "2019.04.09", "title": "Депутати одобриха плана на Мей за удължаване на Brexit до 30 юни"}
{"url": "https://www.dnes.bg/sofia/2019/04/09/dni-sled-starta-na-remonta-proteche-pokrivyt-na-nacionalnata-biblioteka.407097", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗаради дъжда в София протече покривът на Националната библиотека \"Св. Св. Кирил и Методий\". Това се случва само седмица след старта на дългоочаквания ремонт на сградата. \n\nКеремидите на покрива били свалени заради ремонта и водата се стича в коридорите и стаите, в които се реставрират книгите.\r\nНищо ценно не е повредено, но щетите ще са за фирмата изпълнител на ремонта и застрахователя, съобщава телевизия Bulgaria ON AIR.", "date": "2019.04.09", "title": "Дни след старта на ремонта: Протече покривът на Националната библиотека"}
{"url": "https://www.dnes.bg/usa/2019/04/09/medicinska-sestra-osinovi-bebe-nepotyrseno-5-meseca.407029", "text": "Лиз Смит, американска медицинска сестра, осинов недоносено и непотърсено бебе, съобщава bTV. Сантименталната история набра популярност в социалните мрежи.\r\nМалката Жизел се родила в 29-та гестационна седмица (малко след началото на седми месец от бременността) в семейство на наркомани.\r\nКогато за нея започнала да се грижи медицинската сестра Лиз Смит, станало ясно, че никой не е потърсил недоносеното момиченце в продължение на петте месеца, в които то се лекувало в болницата.\r\n“Ходех да я виждам всеки ден. Това беше моята награда след натоварената ми работа”, спомня си Смит.\r\nТя веднага усетила връзка с малкото бебе и решила да го осинови. През октомври 2018 г.  Жизел официално била осиновена от жената, която била неотлъчно до нея в болницата.\r\n                    \n                    \n                Самата Лиз години наред се опитвала да зачене, но без успех. Получавала съвети от роднините си да обмисли вариант с осиновяване, но тя не била сигурна, че това е най-доброто решение, докато не срещнала малката Жизел.\r\nСега Лиз и Жизел са щастливи заедно, а медицинската сестра е станала активист за осиновяването.\r\n“Постоянно си говорим за силата на любовта, но да видиш как тя може да промени един живот и как любовта промени моят живот и този на Жизел е невероятно. Никога не съм била по-щастлива и силна и не мога да си представя живота без нея”, споделя Лиз в интервю.", "date": "2019.04.09", "title": "Медицинска сестра осинови бебе, непотърсено 5 месеца"}
{"url": "https://www.dnes.bg/sofia-film-fest/2019/04/09/otnovo-s-jivotyt-na-braiyn.407067", "text": "\r\nБългария е сред световните дестинации, които ще имат шанса да покажат отново на голям екран една от епохалните творби на Монти Пайтън – \"Животът на Брайън\"с участието на неповторимите, легендарни Греъм Чапман, Майкъл Пейлин, Джон Клийз, Ерик Айдъл, Тери Гилиъм и Тери Джоунс, който е и режисьор на сатиричната сага.\r\n40 години след премиерата през 1979 година всички отново запяват в един глас „Always look on the bright side of life!“, а новите поколения ще се порадват на уникалното чувство за хумор на „питоните“ и техните съмишленици.\n\r\nСветовните разпространители Trafalgar Releasing планират да пуснат филма на 400 екрана във Великобритания и Съединените Щати, както и на територията на Австралия, Канада, Германия и скандинавските страни на 18 април.\r\n                    \n                    \n                България се включва в същия ден с ексклузивни прожекции в Дома на киното в София и Лъки – Дом на киното в Пловдив – като част от специалната филмова селекция \"Фабрика Кино – Пътуване във времето\", която е част от програмата Пловдив – Европейска столица на културата 2019.\r\n\"Животът на Брайън\" е най-известният игрален филм на \"Монти Пайтън\". Той със сигурност е най-амбициозният и предизвиква най-сериозни противоречия, включително обвинения в богохулство. Протестът на различни религиозни групи преди 40 години е толкова силен, че филмът е забранен за показ в някои държави. \"Това е новото пришествие на Брайън, а ние сме тук, за да подарим на света нова доза смях“, споделят неуморните \"питони\", които все още са сред нас, отбелязват от Арт фест.\n\r\nИнтересна подробност от създаването на филма е фактът, че председателят на EMI лорд Делфонт решава да прочете сценария преди началото на снимките – и никак не го харесва! Той си \"измива ръцете\" като се оттегля от проекта – и \"Монти Пайтън\" спешно трябва да съберат 2 милиона долара, ако искат да реализират идеята си.\r\nТогава Ерик Айдъл решава да се обади на Джордж Харисън – най-богатият човек, когото познава – и след като бившият \"Бийтълс“ се посъветва със своя бизнес мениджър в Щатите Денис О’Брайън, те решават да се включат във финансирането на филма.\r\nТака се създава продуцентската къща HandMade Films, благодарение на която са реализирани няколко класически британски творби от 80-те години – \"Животът на Брайън\" на Тери Джоунс, \"The Long Good Friday\" на Джон Макензи, \"Бандити на времето\" на Тери Гилиъм, \"Мона Лиза“ на Нийл Джордан и др. Както казва самият Джордж Харисън, искрен почитател на \"Монти Пайтън“, \"Когато нещо е наистина много добро, то заслужава да бъде направено!“\n\r\nИ нека не забравяме факта, че историята на София Филм Фест от самото си начало е свързана неразривно с \"Монти Пайтън“ и техните филми – през годините сме представяли на публиката у нас всички техни творби (почти), а наши специални гости са били Тери Джоунс, Майкъл Пейлин (който снима в България епизода „Eastern Delight“ от документалната поредица \"Новата Европа на Майкъл Пейлин\") и Тери Гилиъм.", "date": "2019.04.09", "title": "Отново с \"Животът на Брайън\""}
{"url": "https://www.dnes.bg/obshtestvo/2019/04/09/ekspert-ot-mesec-se-znaeshe-za-migrantskiia-potok.407106", "text": "\"За увеличаването на мигрантския поток се знаеше още през първите дни на месец март. Тогава Босна предупреди Европейската комисия и дори взе мерки като затвори 600-километровата си граница с Черна гора. В доклада на ЕС от януари тази година също имаше предупреждения за това\", коментира в студиото на \"Денят ON AIR\" бившият зам.-министър на отбраната Симеон Николов. \n\nПо думите му и нашите политици, и тези в ЕС, със закъснение вземат мерки срещу този т.нар. \"цикъл на преселение на народите\", който се очаква да продължи в следващите 15-20 години.\n\r\n\"Вълната от 2015 година беше една от най-големите. Тя обаче няма да е последната. Към момента добрата новина е, че заплаха за България няма, въпреки случващото се в Гърция\", отбеляза още експертът по международна сигурност.\n                    \n                    \n                \r\nПо-рано днес вицепремиерът и министър на отбраната Красимир Каракачанов и министърът на вътрешните работи Младен Маринов посетиха граничния пункт с Гърция и бяха категорични, че при криза с бежанци ще се действа бързо и непоколебимо.\n\r\n\"Грешката на политиците ни бе в това, че не си изясниха изцяло причините за проблема с мигрантите. Освен войната в Сирия, огромна роля имат и климатичните промени. Ако бяхме помогнали на тези хора преди години, днес нямаше да се стигне до подобни проблеми\", \r\n ", "date": "2019.04.09", "title": "Eксперт: От месец се знаеше за мигрантския поток"}
{"url": "https://www.dnes.bg/zvezdi/2019/04/09/prikazni-geroi-orisaha-bebeto-na-veronika-stefanova.407082", "text": "Вероника Стефанова показа първи снимки на своята дъщеричка. Малко след като тя и бебето се прибраха у дома, Мис България 2017 сподели във Facebook няколко кадъра от изписването.\r\n \r\nМиската се е снимала пред входа на родилното заедно с приказните герои Мини и Мики Маус, които са били наети специално за случая. Тя държи момиченцето на ръце, а на вратата зад нея има украса от свежи цветя.\r\n \r\nСтефанова изглежда страхотно, облечена в светлорозова рокля.\r\n \r\n„Добре дошла, моя малка Анжела“, коментира тя под кадър от детската стая, аранжирана цялата в розово. Тя и приятелят ѝ са поръчали специална торта и други сладкиши за посрещането на детето в дома им.\r\n \r\nМис Туризъм Европа роди дъщеричката си на 29 март. „Невероятно е чувството да държиш един цял нов живот в ръцете си. Приказка, за която мечтаех. Привет маленькая принцесса“, написа тогава тя.\r\n \r\nКрасавицата е сгодена, като все още крие своя избраник, с който ще сключи брак в края на годината.\r\n \r\n\r\n ", "date": "2019.04.09", "title": "Приказни герои орисаха бебето на Вероника Стефанова"}
{"url": "https://www.dnes.bg/stranata/2019/04/09/pojar-v-lokomotiv-spria-vlakovete-mejdu-stara-zagora-i-chirpan.407108", "text": "Временно е преустановено движението на влаковете между Стара Загора и Чирпан, съобщиха от \"Холдинг БДЖ\" ЕАД.\n\r\nОт 19.05 ч. е преустановено движението на влаковете в участъка между гарите Стара Загора и Чирпан поради възникнало възпламеняване в машинното отделение на локомотива на бързия влак номер 8602 от Бургас за София. \n\r\nСлед преминаване на композицията през гара \"Свобода\", машинистите забелязват дим, който излиза от машинното отделение на локомотива. Локомотивният персонал незабавно предприема необходимите действия по спиране на композицията и отделяне на локомотива от състава на влака. \n\r\nОт БДЖ отчитат, че са използвани наличните пожарогасители и веднага е подаден сигнал до Главна дирекция \"Пожарна безопасност и защита на населението\", чиито екипи са реагирали своевременно и в момента са на място за допълнително обезопасяване на локомотива.\n                    \n                    \n                \r\nВъв влака пътуват 67 човека, които изчакват във вагоните от композицията да бъдат изтеглени в гара \"Свобода\" с друг локомотив, след което ще бъдат превозени с автобуси до гара Чирпан и ще продължат пътуването си с влак до София.\n\r\nПревоз с автобуси между гарите \"Свобода\" и Чирпан ще бъде осигурен и за пътниците от бързите влакове от Варна за Пловдив и от София за Стара Загора, както и за един пътнически влак от Пловдив за Стара Загора се казва в съобщението.", "date": "2019.04.09", "title": "Пожар в локомотив спря влаковете между Стара Загора и Чирпан"}
{"url": "https://www.dnes.bg/obshtestvo/2019/04/09/spirat-stroej-na-most-v-pazardjik-zaradi-seks-na-jabi.407057", "text": "РИОСВ в град Пазарджик реши да спре строежа на новия пешеходен мост в града заради размножителния период на жабите в река Марица, съобщи кметът Тодор Попов.\n \r\nПешеходният мост трябва да свърже парк остров \"Свобода\" със \"Зоната на здравето\". Спирането на строежа на новия мост ще бъде за три месеца. \r\n\"И аз се учудих на заповедта, но се оказа, че жабите се размножават само в този период на годината и щем не щем, трябва да се съобразим със заповедта на екоинспекторите\", коментира още кметът. \r\n ", "date": "2019.04.09", "title": "Спират строеж на мост в Пазарджик заради секс на жаби"}
{"url": "https://www.dnes.bg/rusia/2019/04/09/espch-rusiia-e-narushila-pravata-na-navalni.407059", "text": "Европейският съд за правата на човека реши днес, че Русия е нарушила правата на руския опозиционен лидер Алексей Навални, като го е поставила през 2014г. под домашен арест и е ограничила политическата му активност, предават световните агенции, цитирани от БТА.\r\n \r\n\"Победа!\" - коментира Навални в Instagram и довави:\" Убеден съм, че това решение ще има важни последици за всички в Русия, постоянно подлагани на подобен произвол.\"\r\nАдвокат по професия, Навални е основният политически противник на руския президент Владимир Путин.През последните години той е начело на редица антиправителствени протести и изпитва на гърба си последиците от политическите си действия.\r\n \r\nТой е сезирал Съда пет пъти във връзка със седем ареста от руската полиция от 2012 до 2014 година. Лидерът на \"Партията на прогреса\" беше поставен под домашен арест в продължение на 10 месеца по обвинение за присвояване на средства. Привържениците му тогава бяха убедени, че случаят е политически мотивиран.\r\n \r\nНа Навални му бе забранено да говори с когото и да било, освен с близките си, да пише и получава кореспонденция, да общува с медиите и чрез интернет, а на ръката си бе задължен да носи електронна гривна. \r\n \r\nПрез 2015г опозиционерът обяви, че сам слага край на домашния си арест и демонстративно счупи електронна си гривна и отиде в своя офис, без да бъде арестуван или санкциониран. Повод за действията му стана фактът, че не е получил писмено уведомление, че мярката му се удължава отново, както изисква законът. \r\n \r\nВ становището на ЕСПЧ по правата на човека се казва, че по отношение на Навални са били нарушени членове 5, 10 и 18 от Европейската конвенция по правата на човека, засягащи по специално свободата, сигурността и свободата на изразяване. Според решението на Съда Русия е длъжна да изплати на Навални 20 000 евро като обезщетение за нанесени морални вреди.\r\n \r\nТова е поредно осъдително решение на ЕСПЧ за Русия по казуси свързани с Алексей Навални. През ноември 2018 година страната беше задължена да плати други 50 000 евро на опозиционера за морални вреди от многобройните му арести. \r\n ", "date": "2019.04.09", "title": "ЕСПЧ: Русия е нарушила правата на Навални"}
{"url": "https://www.dnes.bg/art/2019/04/09/tri-ansambyla-ni-povejdat-v-rityma-na-balkanskata-svatba.407045", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Три световноизвестни ансамбъла ще ни поведат в ритъма на \"Балканската сватба\". Става въпрос за формации от България, Сърбия и Гърция. Те ще представят на зрителите сватбените ритуали в техните страни.\n\r\nВ \"България сутрин\" артистичният директор и диригент на ансамбъл \"Филип Кутев\" Георги Андреев обясни, че зрителите ще могат да се насладят на различните сватбени ритуали, които ще бъдат представени от всеки ансамбъл, наброяващ близо 100 души. Той обяви, че грандиозното представление ще се състои на 20 април в Зала 1 на Националния дворец на културата.\n\r\n\"Сватбата е вододел в човешкия живот. Самият ритуал винаги е бил повод за създаване на песни, танци мелодии - изкуство. И друг път сме правили концерти с чуждестранни ансамбли, но за първи път този спектакъл е посветен на една обща тема. Нещата колкото и да са общи, толкова са и различни. Ритуалите хем си приличат, хем са малко различни\", каза Андреев.\n                    \n                    \n                \r\nДиригентът на \"Филип Кутев\" допълни, че по време на представлението \"Балканска сватба\" зрителите ще видят едно емблематично произведение на ансамбъла, което не се е играло от 26 години насам - \"Тракийска сватба\".\n\r\n\"На този концерт за първи път от 26 години насам ще бъде изиграно едно емблематично произведение от класическия период на ансамбъл \"Филип Кутев\" - \"Тракийска сватба\". Това е музикално-танцова, но и театрална постановка. Тя е написана от основателя и патрона на ансамбъла Филип Кутев. В представлението ще участват националният ансамбъл на Сърбия \"Коло\" и гръцки ансамбъл от град Ксанти\", разкри пред Bulgaria ON AIR Георги Андреев.", "date": "2019.04.09", "title": "Три ансамбъла ни повеждат в ритъма на \"Балканската сватба\""}
{"url": "https://www.dnes.bg/business/2019/04/09/v-supera-v-magazina-plashtame-bezkontaktno-veche-do-50-leva.407075", "text": "Безконтактните плащания официално представляват почти 50% от методите за покупка на стоки в търговските обекти у нас. Това налага повишаване на лимита, с който пазаруваме, за да можем още по-лесно и бързо да минаваме през опашката на супермаркета.\r\nудвоява лимита от 25 на 50 лева считано от 12 април тази година, предаде .\r\nДългоочакваната промяна е факт, след като за 2018 г. е отчетен ръст с повече от 150% в картовите плащания в цялата страна, а средната стойност на кошницата с покупките на българина се равнява на 58 лева.\r\nБезконтактните карти се появиха в България през 2012 г., а днес няма търговски обекте в страната, който не предлага услуги на безконтактен ПОС-терминал.\r\n", "date": "2019.04.09", "title": "В супера, в магазина - плащаме безконтактно вече до 50 лева"}
{"url": "https://www.dnes.bg/technology/2019/04/09/amazon-izstrelva-3000-satelita.406948", "text": "Американската компания Amazon възнамерява да изстреля в орбита 3236 сателита, с които да предлага достъп до интернет, пише vesti.bg.\r\n \r\nПроектът ще се казва Project Kuiper и по първоначални данни ще струва милиарди  долари, като ще постави Amazon в директна конкуренция със SpaceX на Илон Мъск, OneWeb и други подобни компании. \r\n \r\n\"Това е нова инициатива, която предвижда изстрелването на съзвездие от сателити в ниска орбита, които ще осигурят високоскоростен интернет достъп с ниска латентност до райони в света, където има недостиг или няма никаква връзка\" - коментира говорител на компанията пред  BusinessInsider.\r\n \r\nСпоред Amazon сателитите ще осигурят покритие за около 95% от световното население и предвиждат, че един ден услугата може да се ползва от \"десетки милиони хора, които нямат базов достъп до широколентов интернет\".\r\n \r\nAmazon не дава конкретни срокове за старт на първите сателити, но споделя, че бъдещето им разположение е вече координирано с институциите. \r\n \r\nВъпреки че компанията все още не е поискала лиценз за осъществяването на проекта, а Project Kuiper е все още в ранна фаза на развитие, намеренията на  Amazon са напълно сериозни, коментират служители.\r\n \r\nТова е поредният смел проект на Джеф Безос, който преди време поиска от неговата космическа компания Blue Origin да изгради постоянна колония на Луната. ", "date": "2019.04.09", "title": "Amazon изстрелва 3000 сателита"}
{"url": "https://www.dnes.bg/mish-mash/2019/04/09/chetiashtite-boklukchii-na-ankara-spasitelite-na-knigite-ot-smetishteto.407022", "text": "\r\nЛюбовни романи, списания, детски книжки. Те всички са завършили на боклука. Спасението им обаче е в лицето на боклучиите от Анкара, които всяка нощ събират тонове отпадъци, а сред тях често намират и книги. \n\r\n\"Поне не хвърлят книгите в кофите и контейнерите, а ги оставят до тях\", радва се един от четящите боклучии. \n\r\nПонякога има и книги на чужди езици, обяснява пред  Хасан Ялчин. \n                    \n                    \n                \r\nПочти всеки втори ден боклучиите в Анкара намират книги. Те обаче не ги пращат към хидравличната преса, а към една стара тухларна в близост до сметището. \n\r\nТам, книгите, които за едни са били боклук, намират нов дом в читалнята на боклучиите. \n\r\nИдеята за библиотеката е на управителя на сметосъбиращата фирма. \n\r\nНа Емрали Уртекин идеята му хрумва, докато бил на сметището. \n\r\n\"Там видяхме цял чувал, пълен с книги и се замислихме дали не можме да направим нещо полезно за нашите работници. От това излезе нещо свъсем друго и аз много се радвам\", обяснява той. \n\r\nПреди две години библиотеката се сдобива с първите си няколко заглавия, а днес има над 20 000 екземпляра. \r\n \r\n", "date": "2019.04.09", "title": "Четящите боклукчии на Анкара: Спасителите на книгите от сметището"}
{"url": "https://www.dnes.bg/notifikacii/2019/04/09/myj-stroshi-s-tryba-styklo-na-vhoda-na-obshtinata-v-ruse.407064", "text": "38-годишен мъж е задържан за нанасяне на щети по сградата на Общината в Русе, съобщиха от МВР. \r\nСигналът за хулиганската проява е подаден на 8 април около 12.48 часа. \r\nСлужител в Общината обяснил, че непознат, \"въоръжен\" с метална тръба, е счупил стъкло на входа на Общината, след като не успял да се срещне с кмета. \r\nНа местопроизшествието са изпратени служители от Първо РУ, а впоследствие и дежурна оперативна група за извършването на оглед. \r\n38-годишният русенец е задържан, по случая е започнато досъдебно производство, а работата по документирането му продължава под надзора на Прокуратурата.", "date": "2019.04.09", "title": "Мъж строши с тръба стъкло на входа на Общината в Русе"}
{"url": "https://www.dnes.bg/zvezdi/2019/04/09/megz-bez-knijka-ne-spria-na-stop-i-prati-jena-v-bolnica.407094", "text": "71-годишна жена е била откарана в болница след катастрофа в Раковски,  причинена от дизайнерката Мегз.\r\nВъзрастната  жена е настанена за наблюдение. Самата Меглена Каканашева била лишена от  правоспособност преди на настъпи индицентът, тъй като изтърпявала  административно наказание.\n\n\nИнцидентът се е състоял след 14:00  часа вчера ул. \"Христо Смирненски\" в Раковски. Полицейските служители  установили, че лек автомобил \"Мерцедес\" не спрял на знак \"стоп\" и отнел  предимството на лек автомобил \"Хонда\", управляван от 74-годишен мъж.\r\n\"Беше  със собствения си Мерцедес ML със старозагорска регистрация\",  потвърждават свидетели. Пред очите им Каканашева напуснала автомобила,  опитвайки се да избегне обективите.\r\n                    \n                    \n                Водачите и на двата  автомобила били тествани с дрегер, но пробите били отрицателни.  Местопроизшествието е отработено по административен ред.\r\nПрипомняме,  че Мегз съвсем скоро се размина на косъм от това да последва гаджето си  Рончев в ареста. На дизайнерката бе наложена мярка за неотклонение  \"парична гаранция\" в размер на 10 000 лева.\r\nПричина за обвинението срещу  двамата бе мистериозното изчезване на предишното возило, управлявано от  Каканашева. В хода на резследването служителите на реда установили, че  се касае за застрахователна измама.", "date": "2019.04.09", "title": "Мегз без книжка, не спря на \"Стоп\" и прати жена в болница"}
{"url": "https://www.dnes.bg/evroizbori-19/2019/04/09/vmro-se-registrira-sys-zname-iska-dvama-evrodeputati.407100", "text": "ВМРО ще се бори за минимум двама представители в Европейския парламент, обяви пред журналисти председателят на предизборния щаб на партията Юлиан Ангелов. \n\r\nОт партията внесоха документи и над 6000 подписа за регистрация в Централната избирателна комисия за участие в европейските избори на 26 май. \n\r\n\"ВМРО се регистрира за самостоятелно участие на предстоящите избори с водач на листата - най-успешният български евродепутат Ангел Джамбазки\", заяви Ангелов. Той посочи, че една четвърт от хората в България смятат, че Джамбазки трябва отново да бъде евродепутат. \n\r\n\"Готови сме за битката\", заяви председателят на предизборния щаб на ВМРО и изрази надежда хората наистина да покажат, че патриотизмът, традициите и българщината ще бъдат достойно представени в ЕП и българските национални интереси ще бъдат защитавани там.\n                    \n                    \n                \r\nЮлиан Ангелов коментира, че листата на ВМРО няма да бъде тяснопартийна, а ще поканят като гражданска квота и хора, които са познати на българската общественост.\r\n ", "date": "2019.04.09", "title": "ВМРО се регистрира със знаме, иска двама евродепутати"}
{"url": "https://www.dnes.bg/eu/2019/04/09/podgiznali-pampersi-na-vyzrastni-obryshtat-politikata-vyv-finlandiia.407061", "text": "Финландците - жители на една северна страна, свикнала с висока степен на държавни социални грижи, бяха шокирани да чуят, че домове за възрастни оставят пациентите си цяла нощ в подгизнали памперси - скандал, който може да помогне на левицата да се върне на власт след 20 години в опозиция.\n\r\nС едно от най-бързо остаряващото население в света, Финландия е на предната линия на проблем, засягащ повечето западни страни - как обществото може да си позволи да се грижи за непрекъснато нарастващ дял на стари и болни хора, пише Ройтерс.\n\r\nФинландия прогнозира, че социалните и здравните й разходи ще скочат до 26,5 млрд. евро годишно през 2035 г. от 18,7 милиарда през 2018 г. Това увеличение би повишило подобни разходи като дял от БВП до 9,6 процента през 2035 г. от 7,9 процента през 2018 г.\n                    \n                    \n                \r\nПремиерът центрист Юха Сипиле се надяваше да компенсира увеличението с орязване на услугите и ускоряване на приватизацията. Но задачата за реформиране на системата за здравеопазване се оказа непосилна и десноцентристкото правителство на Сипиле подаде оставка.\n\r\nПарламентарните избори са насрочени за 14 април.\n\r\nОбщественото безпокойство относно социалните грижи се оказа късмет за опозиционната Социалдемократическа партия (СДП), която води в социологическите проучвания от почти една година - с 20,1 процента от гласовете според най-новата анкета на обществената телевизия ЮЛЕ.\n\r\nПартията обещава да вдигне данъците, да наложи ограничения на приватизацията в здравеопазването и да повиши със 100 евро всички държавни пенсии по-ниски от 1400 евро месечно.\n\r\nТревогите за бъдещето са особено остри в места като Форсса - град със 17 000 жители в Югозападна Финландия, който повече от 150 години е бил зависим от текстилната си индустрия. Тя е в упадък от 80-те години насам и много от по-младите жители са напуснали града заради липсата на работа.\n\r\n\"У дома няма никой. Съпругът ми почина, а децата се пръснаха по света\", казва 87-годишната Раили Хухтала в държавния дом за стари хора, където се мести, след като остава частично парализирана поради инсулт преди няколко години.\r\nПодобно на Хухтала, все повече възрастни в страната нямат семейство край себе си, което да се грижи за тях.\n\r\nДосега данъкоплатците успяваха да плащат за денонощна грижа, но това може да не е така за бъдещите поколения.\n\r\n\"Положението във Финландия е различно например от Южна Европа, в смисъл, че ние, като социално общество, сме дълбоко убедени, че държавата ще задоволи нуждите ни от грижи\", каза Аннукка Куисмин, шеф на услугите за социални грижи службите за грижи за възрастни в региона на Форсса.\n\r\nЛидерът на СДП Анти Ринне твърди, че държавата може да си позволи да се грижи за своите възрастни, но основният му опонент, финансовият министър Петтери Орпо нарече икономическите му политики \"безотговорни\".\n\r\nСоциологическите проучвания показват, че Националната коалиция на Орпо е втора с 15,8 процента от вота, а националистите от партията \"Финландците\" е трета с 15,1 процента от гласовете.\n\r\nСпоред Туомо Туря, директор на изследванията в агенция \"Талоустуткимус\", популярността на правителството първоначално е пострадала от налагането на мерки спрямо безработните, които ги принуждават да търсят временна работа или обучение, за да избегнат орязване на социалните услуги.\n\r\n\"След това дойде провалът на реформата на системата за здравеопазване и социални услуги и спорът за прага (за минималния осигурителен доход) за социалните услуги за възрастни\", каза Туря.\n\r\nСкандалите с домовете за възрастни задълбочиха проблема. Няколко частни домове за възрастни бяха затворени от властите след разследвания на смъртни случаи и небрежност.\n\r\nВ един от тях във Форсса, управляван от компанията \"Аттендо\"(Attendo), властите установиха, че има прекалено малко сестри, в резултат от което възрастните пациенти лежали с мокри памперси през цялата нощ.\n\r\n\"Аттендо\" твърди, че е предприела действия да подобри услугите си, включително наемайки повече персонал, който да помага за почистването и кетъринга, за да позволи на сестрите да се съсредоточат върху медицинските грижи.\n\r\nНякои гласоподаватели обаче си направиха собствени изводи от кризата и прехвърлиха върху социалдемократите надеждата си, че те ще защитят финландските държавни социални грижи.\n\r\n\"Тъй като съм откърмена в социалдемократическата традиция, аз се надявам и вярвам, че те ще решат тези проблеми по-добре от настоящото правителство\", каза 61-годишната Леа Макела, която ръководи местна асоциация на пенсионери във Форсса.\n\r\nПо думите на Макела кризата с грижите за възрастни е подтикнала много застаряващи хора да се страхуват от старостта.\n\r\n\"Собствената ми майка е на повече от 90 години и като я гледам, доста се тревожа дали ние изобщо ще имаме адекватна грижа и лечение, когато станем на 90\", каза тя пред Ройтерс.\n\r\nДруг гласоподавател, 73-годишният Ханну Рекунен, каза, че се тревожи, защото броят на сестрите е орязан с цел съкращаване на разходите.\n\r\n\"Аз също се надявам социалдемократите да се представят добре на изборите и изглежда така ще стане\", каза той. \r\n \r\n/БТА/ \r\n ", "date": "2019.04.09", "title": "Подгизнали памперси на възрастни обръщат политиката във Финландия"}
{"url": "https://www.dnes.bg/zvezdi/2019/04/09/emiliia-klark-za-fatalnite-chasove-na-krachka-ot-smyrtta.407078", "text": "Звездата от \"Игра на тронове\" Емилия Кларк за първи път показа снимки от нейното хоспитализиране по време на снимките на първи сезон на сериала. Съвсем скоро стана ясно, че тя е била два пъти приемана в болница с кръвоизлив в мозъка.\r\nАктрисата сподели кадри, които са направени още през 2011 г. Преди месец Кларк за първи път говори открито, че е преживяла такива здравословни сътресения, които едва не са я убили по време на снимките на сериала.\r\nЕмилия признала, че се излекувала и благодарение на своята героиня: \"Ти отиваш на снимачната площадка, играеш някакъв персонаж, ходиш през огън, разговаряш със стотици хора и те молят да работиш колкото се може по-усърдно. Това ме спаси от мисълта за собствената ми смърт\".\r\nВижте още за Емилия Кларк в ", "date": "2019.04.09", "title": "Емилия Кларк - за фаталните часове на крачка от смъртта"}
{"url": "https://www.dnes.bg/politika/2019/04/09/radev-ot-livan-bylgariia-e-atraktivno-miasto-za-investicii.407102", "text": "България е атрактивно място за инвестиции, а и врата към Европа. Това обяви президентът Румен Радев при откриването на Ливанско-български бизнес форум в Бейрут. Президентът е на официално посещение в Ливан по покана на ливанския си колега Мишел Аун. \n\r\nРадев отбеляза, че когато се говори за бизнес, много са важни две неща - политическа подкрепа и доверие.\n\r\nБългарският президент отбеляза, че между двете страни има добър, интензивен и продуктивен политически диалог и това е най-добрата предпоставка за развитие на успешен бизнес. Той посочи, че трябва да се мисли за съвместни инвестиции, съобщава БТА.\n\r\n\"Представителите на бизнеса, които инвестират в развитието на икономическите връзки между България и Ливан имат всички условия, за да постигнат успех, защото разполагат както с подкрепата на държавните институции на двете страни, така могат да разчитат и на доверието, което е в основата на нашите отношения\", посочи Радев.\n                    \n                    \n                \r\nВъв водената от президента Радев делегация в Ливан са включени представители на близо 30 български компании в различни области от българския бизнес.\r\n ", "date": "2019.04.09", "title": "Радев от Ливан: България е атрактивно място за инвестиции"}
{"url": "https://www.dnes.bg/cars/2019/04/09/honda-izliza-i-ot-turciia-zatvaria-zavoda-si-prez-2021-g.407081", "text": "Японският производител Honda вече обяви официално, че през 2021 г. ще закрие завода си в Суиндън (Великобритания). Обяснението за крайното решение е несигурността около предстоящия Брекзит, реструктуризация и оптимизация на производството, както и преминаване към електрификация на моделната гама.\n\r\nСега от компанията обявиха официално, че по същото време ще затворят и завода си в Турция, което означава и край на производството в Европа. Причините за спирането са подобни, като останалата дейност на Honda в Турция - продажби, импорт, както и дистрибуция на автомобили и мотоциклети, ще се запази.\r\nЗаводът в град Гебзе, провинция Коджаели, беше отворен през 1996 г., като годишният му обем е 50 000 автомобила. Сега в него се сглобява седанът Honda Civic, като обемът на производство е сравнително малък - 38 000 бройки на година. В предприятието работят 770 човека.\n                    \n                    \n                \r\nРешението за закриване на завода е свързано най-вече с кризата в икономиката на Турция. През 2018 г. продажбите на нови коли в страната паднаха с 35% - до 612 607 бройки. За януари тази година спадът е с 59%, като при Honda търсенето е паднало с 40%.\n\r\nОт компанията отричат решението им за оттегляне от Европа да е пряко свързано с Брекзит и с проблемите в турската икономика. И твърдят, че искат да съсредоточат производството си в Китай, Япония и САЩ, където се очаква по-голямо търсене.\r\n", "date": "2019.04.09", "title": "Honda излиза и от Турция. Затваря завода си през 2021 г."}
{"url": "https://www.dnes.bg/akoshtete-vqrvaite/2019/04/09/stranniiat-sluchai-na-rouz-99-g-jivot-s-organi-na-greshnoto-miasto.407041", "text": "99-годишна жена е прекарала целия си живот без да разбере, че органите й са разположени огледално. Тя е най-възрастният човек, за когото се знае, че е оцелял с рядкото състояние. \n\r\nРоуз Мари Бентли от американския щат Орегон е била родена с вроденото състояние ситус инверсус - огледално разположени органи спрямо нормалното им място. Тя имала и левокардия, което индикира, че сърцето й е било на правилното място - отляво. \n\r\nВъзрастната жена решила да дари тялото си на науката и така след смъртта й през есента на 2017 г. университета в Орегон го получава. Въпреки левокардията, с която жената е живяла, тя никога не е имала проблем. Често това състояние довежда до много проблеми, но тя никога не е разбрала за него. \n                    \n                    \n                \r\nСлучаят на Роуз е наистина уникален. Според докторр Камерън Уокър, професор по анатомия към университета, който работил по случая, шансът на възрастен човек да оцелее с такава аномалия е 1 на 50 млн.\r\nУчените знаят само за още два случая на пациенти, доживели до 70-годишна възраст. \n\r\n\"Мисля, че шансовете да се намери друг човек като нея са 1 на 50 млн. Не мисля, че някой от нас ще го забрави някога, наистина\", обяснява докторът. \n\r\nПрез един мартенски ден студентите в университета в Орегон трябвало да отворят гръдния кош, за да изследват сърцето. Тогава те не знаели, че това е Роуз Мари Бентли. \n\r\nСкоро името й щяло да влезе в учебниците по медицина. Студентите започнали да се съмняват в собствените си знания. \n\r\n\"На сърцето й му липсваше огромна вена, която обикновено е отдясно\", обяснява пред CNN студентът Уорън Нилсън, който е бил един от петимата, открили аномалията. \n\r\nОзадачени, те повикали преподавателите си, за да попитат - къде е горната куха вена. \n\r\n\"Те извъртяха очи. Сякаш си казаха \"Как може студентите да пропуснат тази голяма вена?\". После дойдоха и започна суетене\", обяснява студентът. \n\r\nВената не била на правилното място. Но аномалиите далеч не се изчерпвали с това. Други важни кръвоносни съдове също се намирали на грешното място. Стомахът й бил отдясно, а обикновено е отляво. \n\r\n\"Мама би помислила, че това е много готино! Щеше да се зарадва, че може да научи някого на нещо такова\", обяснява дъщерята на Роуз - Луиз Али. \n\r\n\"Сигурно щеше да се усмихне широко, знаейки, че е различна и оцеляла\", обяснява едно от петте деца на жената.", "date": "2019.04.09", "title": "Странният случай на Роуз: 99 г. живот с органи на грешното място"}
{"url": "https://www.dnes.bg/business/2019/04/09/kitaiskite-investitori-tyrsiat-po-golemi-i-zadlyjneli-firmi.407030", "text": "В чужбина к\r\nСредностатистически придобиваните от китайците компании са седем пъти по-големи от компаниите, закупени от инвеститори от други страни. Също така съотношението на дълга на китайските придобивания е с 6,5 процентни пункта по-високо. За разлика от това средната рентабилност към момента на придобиването е „близо до нулата“. Най-често тези компании са по-евтини, а сделките са били без наддавания.\r\nДругите инвеститори се фокусират върху по-малки компании с положителни приходи и по-нисък дълг.\r\nФактът, че китайските инвеститори купуват по-евтино, според проучването на Ifo противоречи на широко разпространеното твърдение, че китайските компании, които използват държавни субсидии, системно превъзхождат другите инвеститори и ги изтласкват от пазара. „Китайските инвеститори изглежда по-скоро оценяват размера, отколкото рентабилността, като по този начин избягват конкуренцията с други участници в наддаванията\", заяви президентът на Ifo Клеменс Фюст, цитиран от Spiegel.\r\nПредпочитанието към по-силно задлъжнели компании с по-ниска рентабилност би могло, според Фюст, също така да се обясни с по-дългосрочен инвестиционен хоризонт или по-добри възможности за финансиране от китайските държавни банки.\r\n„Проучването разкрива също, че китайските държавни предприятия изпълняват стратегическата икономическа политика на правителството, по-специално тази за „Новия път на коприната“ и Made in China 2025.\", казва Фюст.\r\nЦелия материал четете ", "date": "2019.04.09", "title": "Китайските инвеститори търсят по-големи и задлъжнели фирми"}
{"url": "https://www.dnes.bg/politika/2019/04/09/i-delian-dobrev-s-ostavka-ot-solidarnost-kym-kolegite.407079", "text": " Делян Добрев подава оставка като народен представител в 44-тото Народно събрание, съобщиха от пресцентъра на ПП ГЕРБ. \n\n\n\r\nТой е взел това решение след разговор с председателя на ГЕРБ и министър-председател на България Бойко Борисов.\r\n\"С поредната фалшива новина чашата на търпението ми преля - не искам повече името ми и това на ГЕРБ да бъдат петнени\", коментира Добрев.\r\nТой аргументира личния си акт и като знак на солидарност със своите колеги, които спазиха моралния стандарт на ГЕРБ и напуснаха постовете си само заради съмнения.", "date": "2019.04.09", "title": "И Делян Добрев с оставка, от солидарност към колегите"}
{"url": "https://www.dnes.bg/politika/2019/04/09/zam-oblastniiat-na-sofiia-dade-ostavka-borisov-ia-prie.407053", "text": "Заместник-областният управител на област София Томи Николов подаде оставка пред министър-председателя Бойко Борисов, съобщиха от преслужбата на Министерския съвет.\r\nВ мотивите си към нея Николов посочва медийни публикации и необходимостта от тяхното изясняване.\r\nОставката на зам.-областния управител е приета от премиера Борисов.\r\nОт 1999 до 2007 г. Томи Николов бе районен кмет на район Кремиковци. Името му се завъртя и около скандала с продажбата на  т. нар. Царските конюшни в София.   ", "date": "2019.04.09", "title": "Зам.-областният на София даде оставка, Борисов я прие"}
{"url": "https://www.dnes.bg/eu/2019/04/09/brexit-v-petyk-se-otlaga-udyljavat-sroka.407052", "text": "Великобритания няма да напусне ЕС и в петък, след като оставащите в Съюза страни се изказаха днес благосклонно за даване на нова отсрочка на британското правителство да ратифицира споразумението за излизане.\n\r\nСпоред даденото от европейските лидери на 21 март удължение Обединеното кралство трябваше да престане да бъде част от ЕС в 1 ч. след полунощ българско време на 12 април.\n\r\nСпоред румънския министър по европейските въпроси Гьорге Киамба, който председателства днес в Люксембург заседанието на европейските и външни министри от 27-те държави, оставащи в ЕС, готовността на Тереза Мей да организира избори за Европейски парламент в Обединеното кралство и започналите политически разговори между управляващи и опозиция в Лондон са нови моменти, които могат да бъдат основание за даване на отсрочка.\r\nКаква ще е нейната продължителност обаче ще решат лидерите на ЕС утре вечер в Брюксел на извънредна среща за Brexit.\n\n\n\r\n                    \n                    \n                “Срокът на удължаването трябва да служи за постигане на цел”, заяви главният преговарящ на ЕС за Brexit Мишел Барние, който брифира министрите.\r\nТой добави, че “всички правим възможното да дадем последен шанс на Великобритания да се оттегли с правила”, но в същото време подчерта, че “ЕС се нуждае от план, от пътна карта от Великобритания, за да може да вземе своите решения”.\n\r\nФренският европейски министър Амели де Моншалин заяви, че отсрочката не може да е автоматична и Лондон трябва да даде гаранции за действията си по време на отлагането.\n\r\nВъншните министри на Холандия и Люксембург обаче заявиха, че ще направят всичко възможно да дадат повече време на британското правителство да намери мнозинство за потвърждение на сделката за напускане с ЕС, която предвижда преходен период до 2021 г., през който европейското законодателство ще продължи да действа във Великобритания. На същото мнение е и Ирландия.\r\n“От интерес за Холандия е да бъде избегнат твърд Brexit и ако за това е нужно повече време, ще го дадем”, заяви холандският външен министър Стеф Блок.\r\nА люксембурският му колега Жан Аселборн дори предвиди, че Brexit няма да се състои и на 22 май - втората дата, дадена от ЕС при първото искане за отсрочка.\n\r\nМиналата седмица Тереза Мей поднови молбата си излизането на Великобритания да стане от 1 юли. То беше отхвърлено от европейските лидери през март. Те дадоха два варианта на Лондон - отлагане от 29 март на 12 април или до 22 май, ако дотогава британският парламент ратифицира споразумението за напускане, договорено между ЕС и британското правителство.\n\r\nУтре вечер европейските лидери ще изслушат новото предложение на Тереза Мей и ще трябва да вземат единодушно решението за срока на втората отсрочка.\r\n ", "date": "2019.04.09", "title": "Brexit в петък се отлага, удължават срока"}
{"url": "https://www.dnes.bg/obshtestvo/2019/04/09/bylgarski-instrumenti-meriat-radiaciiata-vyrhu-kosmonavtite.407020", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        В космическата надпревара, белязала цяла една епоха, има и сериозна българска следа. Един полет с продължителност 47 часа и 1 минута нарежда страната ни до големите в космическата наука. За толкова време Георги Иванов и Николай Рукавишников успяват да направят 31 пълни обиколки около Земята, да направят поредица от снимки и да спомогнат за по-нататъшното развитие на космическите полети.\n\r\n40 години след полета на първия български космонавт Георги Иванов поредица от събития ще ни напомнят за приноса на страната ни в космическите изследвания.  \n\r\n\"Финансирането в БАН за научни изследвания не е същото като програмата на Александър Александров или Георги Иванов. Времената се промениха. Българско производство са уредите, които мерят колко радиация получават космонавтите, когато излизат от станцията. В открития космос те са само със защитата на скафандъра. Този инструмент е изцяло български. Имаме \"know-how\" как да правим прибори за космонавтите. От времето на Георги Иванов имаме 15 изпратени прибора в космоса\", обясни проф. д-р Цветан Дачев от Института за космически изследвания към БАН в \"България сутрин\".\r\n                    \n                    \n                Според проф. Дачев основният въпрос пред изпращането на български космонавт в космоса е \"защо?\". \n\r\n\"За една такава програма е нужно сериозно финансиране и проучване. Академията от времето на \"промените\" не финансира толкова големи проекти. С ниски заплати се постигат ниски резултати. Финансирането на космическа програма е няколко милиона. Полетът в космоса не е удоволствие. Няма млади хора, които да заместят учените в БАН. Причината е лошото заплащане и несигурността в съществуването на програмите и институтите. Това, че България произвежда техника за космоса, не означава, че печелим нещо\", подчерта гостът пред ", "date": "2019.04.09", "title": "Български инструменти мерят радиацията върху космонавтите"}
{"url": "https://www.dnes.bg/stranata/2019/04/09/helpbook-signali-bokluci-parcali-gumi-smetishta-v-stranata.407027", "text": "Проблемът с незаконното изхвърляне на отпадъци е мащабен и както е видно от изпратените сигнали в платформата на касае цялата страна. По коритата на реките, горските площи или около жилищните сгради се образуват малки и големи купчини с битови и строителни отпадъци.\r\nЗа в близкото до София красиво и спокойно село Кътина ни сигнализира наш потребител. В коритото на реката е изсипано огромно количество строителни отпадъци - части от бетонови колони и блокове, наличие на по-стари отпадъци и остатъци от срутена чешма. Нашият потребител е адресирал сигнала към Община Нови Искър, които не веднъж са реагирали адекватно.\n                    \n                    \n                \r\nПреминаваме към следващия сигнал за , на чието място някога се е намирала оранжерия за отглеждане и продажба на растения. След спиране на функционирането й на нейно място се е получило сметище, на което ежедневно се изхвърлят боклуци като строителни материали, сгурия от съседните къщи, растителни отпадъци - пръчки, клони, изсъхнала трева, пластмасови касетки, найлони, стари дюшеци и всякакви предмети, на които мястото им не е там.\n\r\nЗа замърсяване на пътно платно и прилежащи площи от депо за строителни отпадъци ни информираха от район Кремиковци. Опасенията са, че депото е твърде близо  в резултат на неправилното засипване цялото поле в дясната част на тангентата е в найлонови пликчета, както и между мантинелите на магистралния път. \"Гледката е ужасна - носените от вятъра найлони са прелетели чак от другата страна на северната тангента към гробището на Враждебна. Засипването на изхвърляните отпадъци е некачествено, поради което всички отпадъци се виждат и се носят от вятъра. Това в комбинация с изпокъсаните и веещи се като парцали защитни мрежи на Северна скоростна тангента представя облика на София в изключително грозен план.“\n\r\nПроблеми с околната среда и водните участъци не липсват и в . Авторът на сигнала е забелязал огромно количество автомобилни гуми, въжета, парцали и други непривични за морската среда предмети във водата и около пристанището. По всяка вероятност отпадъците са попаднали там в резултат на дейността на риболовните кораби и неправилната поддръжка на пристанището. Нашият потребител отправя резонен въпрос към МОСВ: \"Възможно ли е да се организира почистването на акваторията на пристанището от автомобилни гуми, въжета, парцали, остатъци от риболовни мрежи и други, предвид необходимостта от водолазно оборудване и техника за извличането на тези отпадъци от водата?“\n\r\nЗа финал на днешния обзор ще ви припомним вече подаден сигнал към община Радомир за , което се намира точно до язовирната стена. Надяваме се отговорните органи да се задействат и предприемат адекватни мерки.\n\r\nВ случай, че забележите около мястото, където живеете или преминавате незаконно сметище, можете да подадете сигнал в платформата на . Ще е от полза да направите снимки и да отбележете точното място на струпаните отпадъци.\r\nАко видите други нередности или проблеми, не се колебайте да подадете сигнал към платформата на Investor Media Group, което ще даде възможност не само да придадете гласност на проблема, но и да изпратите сигнал до отговорните институции.", "date": "2019.04.09", "title": "Helpbook сигнали: Боклуци, парцали, гуми....сметища в страната"}
{"url": "https://www.dnes.bg/eu/2019/04/09/kompanii-napuskat-ostrova-zaradi-razvoda-s-evropa.407017", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Депутатите от двете камари на британския парламент одобриха отлагане на развода между Лондон и Брюксел, който беше насрочен за 12 април.\n\r\nЦелта е да се избегне излизане на Великобритания от Европейския съюз без сделка, но решението за отлагането трябва да бъде взето единодушно от 27-те евролидери. Тереза Мей вече обяви, че ще поиска новата отсрочка да е до 30 юни. Кабинетът междувременно беше принуден да обяви дата и да започне подготовката за избори за ЕП, които бяха насрочени за 23 май.\n\n\n\n\r\nОт \"Даунинг стрийт\" 10 обаче изразиха надежда, че няма да се наложи да организират действително този вот и Лондон ще напусне ЕС със сделка.\n                    \n                    \n                \r\nДен преди британският премиер Тереза Мей да се изправи пред извънредното заседание на Европейския съвет в опит да получи втора отсрочка за Brexit, несигурността тегне над континента, а последствията остават неясни.\n\r\nКак ще се отрази Brexit на финансовия сектор и валутите и очаква ли се нова рецесия? Международният редактор Лилия Мустакова и операторът Тодор Тодоров потърсиха отговорите от независимия инвеститор Борислав Владимиров. Според него несигурността дърпа икономиката на страната надолу.\n\r\n\"Инвестициите са надолу с 1,2% от икономиката и мисля, че това е в последното тримесечие на 2018 година. Първото тримесечие на тази година ще отслабнат още\", обясни инвеститорът в \"България сутрин\".\n\r\nТой каза още, че има несигурност, свързана и с финансовите пазари, тъй като около 18% от вътрешния и 8% от общия износ на Европа е към Англия.\n\r\nВъпреки че Brexit не е приключен, Великобритания вече понесе икономически удар. Редица компании напуснаха Острова. Според инвеститора със сигурност ще има изтичане на бизнес и хора, които в момента са базирани в Лондон.\n\r\nТова не означава, че Великобритания ще остане без партньори. Владимиров смята, че тя ще остане привлекателна за международните инвеститори не само в сферата на финансите, но и в тази на технологиите и научните изследвания.\n\r\n\"Смята се, че при твърд Brexit паундът може да отслабне до съотношение 1:1 към еврото. Разбира се, не мисля, че такова съотношение ще бъде задълго, защото Англия ще стане атрактивна относно инвестиции в акции, финансови инструменти и недвижимо имущество\", посочи той пред .\n\r\nВъпреки непрестанните опити и усилия от страна на Брюксел и Великобритания, вероятността за Brexit без сделка остава голяма.\n\r\nСпоред Борислав подобен резултат може да доведе до финансова рецесия в британската и европейската икономика, но ако се стигне до криза - тя няма да продължи дълго.\r\n ", "date": "2019.04.09", "title": "Компании напускат Острова заради развода с Европа"}
{"url": "https://www.dnes.bg/zvezdi/2019/04/09/zalagaite-kakvo-shte-e-imeto-na-kralskoto-bebe.407019", "text": "С наближаването на термина на Мегън Маркъл в края на април и началото на май се увеличават и залозите за име на новия член на кралското семейство.\r\nПубликата е затруднена и с решението на младото семейство да запази пола на бебето в тайна. Още през октомври 2018 г. Меган казва на млад фен за дългия списък с имена, който са им връчили и тяхното намерение да го прегледат съвсем скоро.\r\nЕто ги и най-вероятните имена според залагащите:\r\n\r\nСпоред People публиката залага най-много на това име заради факта, че бебето ще се роди близо до рождения ден на кралица Елизабет на 21 април. Името означава „Обвързана с Бога“ и идва от иврит.\r\n\r\n                    \n                    \n                Името на майката на принц Хари, Даяна, също е силен претендент, ако бебето е момиче. Смята се също така, че Меган винаги е била голям фен на принцеса Даяна още преди да се присъедини към кралското семейство. Името означава „божествена“, идва от латински и се свързва с Библията, гръдската и римската митология.\r\n\r\nИмето е свързано с новия дом на херцога и херцогинята на Съсекс, резиденцията Фрогмор хаус в графство Бъркшър, който кралица Виктория е избрала за дом последните си години заедно със съпруга си принц Албърт. Името идва от латински и означава „победа“.\n\r\n\r\nИмето идва от съпруга на кралица Виктория. Името идва от немски и означава „благороден“ или „благородник“.\r\n\r\nПоследния път, когато името Алис е принадлежало на член от кралското семейство, е било на едно от децата на кралица Виктория през 19 век. Името идва от немски и означава „благородничка“.\r\nДруги основни претенденти са имената Грейс, Филип, Артър, Джеймс, Мери, Изабела, Александра и Едуард.", "date": "2019.04.09", "title": "Залагайте! Какво ще е името на кралското бебе?"}
{"url": "https://www.dnes.bg/world/2019/04/09/trudovite-migranti-sa-preveli-rekordnite-529-mlrd.407015", "text": "Рекордните 529 милиарда долара са превели трудовите мигранти в родината си през 2018 г. , отчете Световната банка, цитирана от АФП и БТА.\r\nДанни на банката сочат, че по-голямата част от преводите са направени за страните с ниско или средно равнище на доходите, а увеличението на този показател е с 9,6 на сто от 483 милиарда долара за 2017 година.\n\r\nПаричните средства, насочени към източноазиатския и тихоокеанския район са се увеличили със 7 процента, а към Южна Азия са нараснали с 12 процента.\r\nПодобряването на икономиката и трудовия пазар в САЩ и от скока на паричните потоци от страните от Залива и Руската федерация е стимулирало увеличението, подчертават от Световната банка.\n                    \n                    \n                \r\nИндия е била основната получателка на тези преводи със 79 милиарда долара, следвана от Китай с 67 милиарда долара, Мексико с 36 милиарда долара, Филипините с 34 милиарда долара и Египет с 29 милиарда долара.\r\nТаксите за преводи към чужбина също скачат. Световната банка си поставя за цел да сведе процента от 7 на сто до 3 на сто до 2030 г. Най-високи са към Африка и тихоокеанските острови, където таксата е 10%.\r\n\"Тези парични преводи са напът да се превърнат в основен източник на външно финансиране на развиващите се страни. Високите разходи за трансферите намаляват печалбата, която може да се получи от миграцията\", подчертава Дилип Рата, главният автор на изследването на Световната банка, цитиран от Франс прес.", "date": "2019.04.09", "title": "Трудовите мигранти са превели рекордните $529 млрд."}
{"url": "https://www.dnes.bg/sofia/2019/04/09/s-chadyr-i-v-metroto-musagenica-i-vasil-levski-protekoha.407051", "text": "Обилните дъждове от последното денонощие в София не подминаха и метростанциите \"Мусагеница\" и Стадион \"Васил Левски\".\n\n\n\n\r\nОказа се, че и вътре в метрото човек има нужда от чадър, тъй като от тавана тече вода.\n\r\nВидео, качено от потребителка във Facebook групата \"Видяно в София\" и с шеговито заглавие - \"Когато и в метростанцията си трябва чадър\", алармира за проблема на станция \"Мусагеница\". \n\r\nНа клипчето се вижда как дъждовните капки се стичат вътре в метростанцията и образуват локви.\n\r\nПод публикацията не закъсняха и шеговитите коментари. Един потребител предлага вместо метрото, да пуснат подводница по трасето.\r\n \r\n\r\nВ \"Забелязано в София\" се появи друго видео, на което се вижда и течът в станцията на Националния стадион.\r\nПотребител отбелязва, че скоро метрото ще заприлича на каналите във Венеция.\r\n \r\n", "date": "2019.04.09", "title": "С чадър и в метрото - \"Мусагеница\" и \"Васил Левски\" протекоха"}
{"url": "https://www.dnes.bg/index/2019/04/09/desislava-ivancheva-kandidat-za-evrodeputat.407060", "text": "                    \r\n                        \r\n                        \r\n                        \t\t\t\t\t\r\n                                                                        \r\n \r\nОстраненият кмет на столичния район \"Младост\" и подсъдима за корупция Десислава Иванчева ще участва на европейските избори през май, съобщава bTV.\r\n \r\nТова става ясно от решение на Централната избирателна комисия от днес. Събирането на подписите за кандидатурата й е започнало още от съдебната зала. Тя ще вземе участие и в местния вот наесен.\r\n \r\nНа днешното заседание по делото й пък се стигна до зрелищен обрат - единият от подсъдимите - соченият за посредник при предаването на подкуп Петко Дюлгеров, се отказа от показанията си, че той е човекът, който е дал парите от предприемача Александър Ваклин на отстранения кмет на \"Младост\" Десислава Иванчева. Пред спецсъда той заяви, че само със служебен адвокат и под натиск е признал как се е свързал с Александър Ваклин. По думите му служители от КПКОНПИ му казали, че ако даде \"правилни показания\", можело да бъде освободен от ареста. \r\n \r\nВ същото време Десислава Иванчева замеси и името на строителната компания \"Артекст\" в делото. Тя обясни, че това е първата фирма, която е подала сигнал срещу нея като кмет. \r\n \r\nТя изтъкна, че е разбрала кои са \"Артекс\", когато е приемала кметския пост в район \"Младост\". Строителната фирма, замесена и в скандала \"Апартаментгейт\", е имало 10 или 11 обекта в \"Младост\" преди нейното встъпване в длъжност, а нейната администрация не е издала нито едно такова на \"Артекс\". \r\n \r\nНа заседанието съдът прие и допълнителната експертиза, която беше направена на тефтерчето на Иванчева. От нея ообаче продължава да не е ясно колко точно души са писали там. Експертите обясниха, че освен Иванчева и Дьлгеров, може да е писал трети човек, но не е ясно кой е той.", "date": "2019.04.09", "title": "Десислава Иванчева - кандидат за евродепутат!"}
{"url": "https://www.dnes.bg/index/2019/04/09/madona-shte-izpee-2-pesni-na-evroviziia-2019-za-1-mln.407026", "text": "Кралицата на попа Мадона ще пее на финала на конкурса \"Евровизия 2019\" на 18 май в Тел Авив, Израел.\r\nКонцертните промоутъри от \"Лайв нейшън Израел\" и американски представители на певицата потвърждават съобщенията в израелски медии, според които Мадона ще изпълни две песни - един от големите си хитове и парче от предстоящия си нов албум.\r\nСпоред публикациите за изявата си на песенния конкурс Кралицата на попа, чийто антураж наброява 160 души, ще получи хонорар от 1 милион долара. Сумата е осигурена от бизнесмена Силван Адамс.\r\nИзраел стана домакин на конкурса \"Евровизия 2019\" г. след миналогодишната победа на Нета Барзилай, която представи страната в Португалия с песента \"Toy\".\r\nЗа 60-годишната Мадона това ще бъде четвърто гостуване в Израел. Най-скорошната й изява в страната беше през 2012 г. в рамките на турнето й MDNA, припомня БТА.", "date": "2019.04.09", "title": "Мадона ще изпее 2 песни на \"Евровизия 2019\" - за $1 млн."}
{"url": "https://www.dnes.bg/notifikacii/2019/04/09/kradci-otmyknaha-telefoni-za-okolo-20-000-lv-v-gabrovo.407058", "text": "Крадци отмъкнаха мобилни телефони за около 20 000 лв. от магазин в Габрово, съобщиха от Областната дирекция на МВР.\r\nВчера в 10.15 часа в районното управление на МВР е получен сигнал от управителя на \"Техномаркет\", че в магазина е извършена взломна кражба. Липсвали 23 мобилни телефони от различни марки и модели на стойност около 20 000 лв.\r\nНа местопроизшествието е извършен оглед и е образувано досъдебно  производство, допълват от полицията.", "date": "2019.04.09", "title": "Крадци отмъкнаха телефони за около 20 000 лв. в Габрово"}
{"url": "https://www.dnes.bg/obshtestvo/2019/04/09/bdj-s-predvaritelna-prodajba-na-bileti-za-praznicite.407063", "text": "За удобство на всички клиенти, които предвиждат да пътуват с влак за предстоящите празници, от утре (10 aприл) БДЖ въвежда предварителна продажба на билети за всички бързи влакове. \n\nОбичайният срок за предварителната продажба на билети и седящи места за бързите влакове е 5 дни, но националният железопътен превозвач има практиката да удължава този срок, в случаите когато предстоят по-дълги празнични периоди. \r\nПо този начин се дава възможност на клиентите да планират предварително своите пътувания, както и своевременно да закупят билет и резервация за седящо място за предпочитания от тях влак.\r\nПовече информация може да получите в сайта на железницата \r\n ", "date": "2019.04.09", "title": "БДЖ с предварителна продажба на билети за празниците"}
{"url": "https://www.dnes.bg/balkani/2019/04/09/nacionalniiat-stadion-v-skopie-veche-se-kazva-toshe-proeski.407066", "text": "Националната арена \"Филип Втори\" - най-големият стадион в Скопие, е преименувана на \"Тоше Проески\" на името на трагично загиналия в автомобилна катастрофа известен певец, съобщи МИА.\r\nТова решение е взело днес правителството на Северна Македония. На редовното си заседание правителството реши да преименува стадиона в Национална арена \"Тоше Проески\" в чест на личността, която остави траен белег в македонската и регионалната съвременна история, написа в  Twitter говорителят на правителството Миле Бошняковски.\r\nПрез 2009 г. предишното правителство преименува предишния Градски стадион в Национална арена \"Филип Втори\", припомня БТА.\r\n ", "date": "2019.04.09", "title": "Националният стадион в Скопие вече се казва \"Тоше Проески\""}
{"url": "https://www.dnes.bg/notifikacii/2019/04/09/bylgariia-sys-sravnitelno-evtini-apartamenti-izprevarvame-turciia.407034", "text": "Жилищата в България са сравнително евтини. Това става ясно от класация на британския сайт за лични финанси Finder.com, в която участват 91 страни, цитиран от „Труд“. \n\r\nБългария се нарежда на 72-ро място в класацията със средна цена на двустайните жилища в градския център от 65 150 евро. \n\r\nПо-скъпи, отколкото у нас, са жилищата в Румъния, Гърция и Сърбия, както дори и в Косово, Албания и Босна и Херцеговина. \n\r\nБългария обаче изпреварва по цена на двустайните апартаменти Македония и Турция.\n\r\nЗакупуването на двустаен апартамент в градския център излиза най-скъпо в Хонконг (1,4 млн. евро), следван от Сингапур (малко над 877 хил. евро) и Швейцария (средно близо 610 хил. евро). \n                \n                \r\nДесетката се допълва от Южна Корея, Япония, Тайван, Израел, Норвегия, Китай и Швеция.\n\r\nАко се направи класация само на градовете, където апартаментите са най-скъпи, Хонконг отново заема първото място. Средната цена на двустайно жилище в града от 1,4 млн. евро е 8,7 пъти по-висока от средното равнище в света. Средната цена на квадратен метър на апартамент в центъра на Хонконг излиза 24 405 евро.\n\r\nНа второ място се нарежда Лондон, където средната цена на двустаен апартамент е малко над 885 хил. евро или близо 15 хил. евро на квадратен метър. \n\r\nТретият най-скъп град в света за закупуване на апартамент е Сингапур, където средната цена на жилище е малко над 858 хил. евро или 14 850 евро за кв.м. \n\r\nВ топ пет попадат още Пекин и Цюрих, където средната цена на двустайните апартаменти в центъра на града достига съответно близо 760 хил. евро и 753 хил. евро, сочат данните на онлайн изданието.\n\r\nШанхай и Ню Йорк заемат шестото и седмото място със средна цена на двустайните апартаменти в центъра на града от съответно около 750 хил. евро и близо 700 хил. евро. Десетката се допълва от Сеул (695 300 евро), Женева (686 300 евро) и Шънджън (малко над 658 хил. евро).\n\r\nДвустайният апартамент в градския център излиза най-евтин в Египет – малко над 30 хил. евро.\r\n ", "date": "2019.04.09", "title": "България със сравнително евтини апартаменти, изпреварваме Турция "}
{"url": "https://www.dnes.bg/football/2019/04/09/levski-ostana-bez-kapitana-si-za-ludogorec.407069", "text": "Левски получи голям удар, след като Дисциплинарната комисия към БФС наказа капитана на отбора Живко Миланов за неделното дерби с Лудогорец.\r\nПричината за санкцията е грозното поведение на ветерана по време на победата на \"сините\" с 1:0 над Черно море на стадион \"Тича\" във Варна. Тогава бившият национал показа неприлични жестове. Освен това Миланов е глобен и с 4000 лв.\r\n \r\nТова е пореден проблем пред треньора на 26-кратния шампион на България Георги Дерменджиев. Той буквално ще трябва да прекроява защитата, тъй като Седрик Унтонджи е с контузия и до последно е под въпрос за дербито.\r\n \r\nНуно Рейш е аут заради натрупани жълти картони, Луис Нганиони също не е на разположение, защото беше изгонен срещу Черно море. Давид Яблонски и Милош Цветкович вече не са част от отбора и така Дерменджиев е принуден да заложи на младоци като Деян Иванов и Томислав Папазов.\r\n \r\nЛевски посреща Лудогорец в неделя от 19.00 часа и ще гони само победа, за да се върне в борбата за титлата.  ", "date": "2019.04.09", "title": "Левски остана без капитана си за Лудогорец"}
{"url": "https://www.dnes.bg/stranata/2019/04/09/reizi-kategorichen-ne-sym-podaval-ostavka-kato-kmet.407073", "text": "Панайот Рейзи заяви днес, че напуска само ГЕРБ, на не е подавал оставка като кмет на Созопол, както обяви пресцентърът на партията, съобщи БНР.\r\nРейзи съобщил решението си да подаде оставка от кметския пост и като член на партията в присъствието на премиера и председател на ГЕРБ Бойко Борисов и на заместник-председателя на партията Димитър Николов. Това съобщи по-рано днес пресцентърът на ГЕРБ.\r\nВ съобщението на ГЕРБ се посочва, че Рейзи се  аргументирал с желанието си да не остават съмнения, че по някакъв начин разследването срещу него може да бъде възпрепятствано.\r\nРейзи потвърждава пред Радио Бургас, че е бил на среща с Бойко Борисов и Димитър Николов, но заяви, че те не са му искали оставката като кмет.\r\n                    \n                    \n                \"Подал съм си оставката само като председател на ГЕРБ в Созопол, но не и като кмет. Няма как да подам като кмет на този етап! Подал съм си оставката от партията. По този начин се различавам от партията. Постоянно атакуват всички мои досегашни съпартийци, когато се издънят, че по този начин създаваме черно петно на партията. Затова аз реших да си подам оставката от председател на структурата в Созопол, а за кмет, на този етап, няма за какво да я подавам, защото аз съм преценил, че вина нямам за това, за което в момента съм в досъдебно производство“.\r\n ", "date": "2019.04.09", "title": "Рейзи категоричен: Не съм подавал оставка като кмет"}
{"url": "https://www.dnes.bg/stranata/2019/04/09/v-blizost-s-nedonosenite-specialna-staia-v-burgas.407000", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        В бургаската болница врати отвори семейна стая за родители на недоносени деца. В нея те могат да бъдат заедно повече време. Стаята е създадена изцяло с помощта на дарители, предава Bulgaria ON AIR.\n\r\nПонякога минават месеци, преди недоносените бебета да напуснат болницата, а родителите им могат да ги виждат за малко, често зад стъклените прегради на отделението.\n\r\nОт днес в болницата вече има стая, където те могат да ги гушкат. Само за пет месеца стаята е напълно преобразена.\n\r\nИновативните грижи за недоносени деца по света включват присъствието на родителя, колкото е възможно по-дълго време Стаята става факт благодарение на Фондация \"Нашите недоносени деца\" и дарители.\n                    \n                    \n                \r\nСредствата са събрани и от продажбата на календари с недоносени бебета, които отделението по неонатология прави от няколко години. медиците твърдят, че контактът на майка с бебе се отразява на по-бързото възстановяване на органите и системите на преждевременно родените бебета.\n\r\nОт началото на годината на отделението са дарени и четири кувьоза. Покупка на линейка с оборудване за новородени - това е следващата благотворителна кауза, за която се събират средства, предаде Стиляна Георгиева.\r\n ", "date": "2019.04.09", "title": "В близост с недоносените: Специална стая в Бургас "}
{"url": "https://www.dnes.bg/notifikacii/2019/04/09/venecuela-shte-prodylji-da-raboti-s-rusiia-vyv-voennata-oblast.407001", "text": "Венецуелските власти смятат да продължат да развиват сътрудничеството с Русия във военната област, заяви вчера по венецуелската национална телевизия външният министър на Боливарската република Хорхе Ареаса, цитиран от ТАСС.\n\r\n\"Ние ще продължим военно-техническото сътрудничество с Русия\", каза Ареаса. \"Правителството на САЩ да си се занимава с работите на своите петдесет щати\", отбеляза венецуелският министър.\n\n\n\n\r\nНа 23 март на летището в Каракас пристигнаха самолети Ан-124 и Ил-62 с руски военнослужещи и 35 тона товари, припомня агенцията. В разпространено по-късно изявление на говорителката на руското външно министерство Мария Захариева се посочваше, че специалисти от Русия са отишли във Венецуела в строго съответствие с конституцията на републиката. \n                \n                \r\nЗахариева изтъкна, че престоят на руски специалисти на територията на Венецуела се регулира от споразумението между Москва и Каракас за военно-техническо сътрудничество, подписано през май 2001 година.\r\n/БТА/\r\n ", "date": "2019.04.09", "title": "Венецуела ще продължи да работи с Русия във военната област"}
{"url": "https://www.dnes.bg/snimka-na-denia/2019/04/09/ne-zabraviaite-chadyrite-dnes-shte-e-oblachno-i-dyjdovno.407002", "text": "Времето днес ще бъде предимно облачно, максималните температури ще са между 12° и 17°.\n\r\nС временни прекъсвания ще има валежи от дъжд, които на места, ще са значителни, а в отделни райони ще прегърми. Вечерта валежите ще отслабват, съобщават от НИМХ. \n\r\nЩе духа слаб до умерен вятър от изток-североизток, който до края на деня в западните и централните райони ще се ориентира от запад-северозапад. \n\r\nМаксималните температури ще са между 12° и 17°. Атмосферното налягане е значително по-ниско от средното за месеца.\n\r\nНад Черноморието ще е предимно облачно. Още преди обяд ще започнат валежи от дъжд, които ще продължат през целия ден, но ще са предимно слаби. Ще духа слаб до умерен вятър с източна компонента. Максималните температури ще бъдат 12°-14°. \r\nТемпературата на морската вода е 10°-12°. Вълнението на морето ще е около 2 бала.\n                \n                \r\nНад планините ще преобладава облачно време. В много райони ще има валежи от дъжд, над около 2000 метра - от сняг. На места, главно в планините в югозападната половина на страната валежите ще са значителни. Възможно е и да прегърми. Ще духа умерен до силен вятър от изток-югоизток. Максималната температура на 1200 метра ще е около 8°, на 2000 метра - около 2°.", "date": "2019.04.09", "title": "Не забравяйте чадърите: Днес ще е облачно и дъждовно"}
{"url": "https://www.dnes.bg/usa/2019/04/09/rokadi-v-sikret-syrvis-shefyt-na-slujbata-napuska.407003", "text": "Шефът на Сикрет сървис Рандолф \"Текс\" Алъс скоро ще напусне поста си, обяви вчера говорителката на Белия дом Сара Сандърс, съобщиха Ройтерс и Франс прес.\n\r\nПрезидентът Доналд Тръмп ще назначи на мястото му Джеймс Мъри, който е дългогодишен служител на Сикрет сървис. Мъри ще поеме поста през май, уточни Сандърс, без да посочва причините за неочакваната смяна в ръководството на службата, натоварена с охраната на президентите на САЩ и други високопоставени представители.\n\r\nРандолф Алъс \"свърши отлична работа през изтеклите две години и президентът му благодари за неговите над 40 години в служба на страната ни\", изтъкна говорителката на Белия дом, посочи БТА.\n                    \n                    \n                \r\nСикрет сървис е част от структурата на министерството на вътрешната сигурност на САЩ. \n\r\nРъководителката на това министерство Кирстен Нилсен вчера подаде оставка. Тръмп обяви, че на нейно място ще бъде назначен Кевин МакАлинън, настоящ директор на американската Служба за митническа и гранична охрана.", "date": "2019.04.09", "title": "Рокади в Сикрет сървис: Шефът на службата напуска"}
{"url": "https://www.dnes.bg/index/2019/04/09/receptata-dnes-iahniia-s-agneshko.406941", "text": "\r\n300 г бекон\r\n1 кг агнешко месо за готвене\r\n1 кг пресни гъби\r\n1 и 1/2 кг картофи\r\n4 моркова\r\n1 с. л. доматено пюре\r\n1 л месен бульон\r\n500 мл вода\r\n1/4 чаша брашно\r\nсол, черен пипер на вкус\r\n1 голяма глава лук\r\n5 скилидки стрит чесън\r\n1 и 1/2 чаши червено вино\r\n\r\nОвкусете месото със сол, черен пипер и го поръсете с брашното. В добре загрята дълбока тенджера с мазнина, задушете до златисто нарязания бекон, след което го отделете в чиния. В същата мазнина запечатайте месото за около 3-4 минути за всяка страна. След това го отделете при бекона и задушете лука и чесъна.\r\n                \n                Прибавете виното и след няколко секунди и нарязаните гъби. Засечете 10 минути и върнете месото при останалите съставки. Прибавете бульона, водата, доматена паста, сол, черен пипер, джоджена, картофите и морковите нарязани като за яхния. След като заври, намалете котлона и гответе на бавен огън около 1 час и 45 минути. \r\n", "date": "2019.04.09", "title": "Рецептата Dnes: Яхния с агнешко"}
{"url": "https://www.dnes.bg/obrazovanie/2019/04/09/kandidat-student-broi-ot-500-do-1000-leva-za-izpiten-turizym.407004", "text": "Подготовката за изпитите на кандидат-студентите вече е стартирала, а желаещите да учат медицина, право и информатика започват с обиколките в различните градове, за да се явят на приемни изпити. Разходите само за \"изпитния туризъм\" струва на кандидата от 500 до 1000 лв, предаде \"Монитор\".\r\nСметките показват, че тези, които се пробват и за трите ВУЗ-а, трябва да  подготвят около 500 лв. Малко повече излиза кандидатстването по  направление \"Информатика и компютърни науки\" едновременно в столицата и в  Пловдив. Изпитите, пътят и престоят за СУ излизат 300 лева, колкото би  глътнало и кандидатстването в същото направление в УНИБИТ в столицата.  Кандидатстването в Пловдив излиза около 70 лева за изпитите на  старозагореца, тъй като разходът му за път би бил минимален и може да се  \"прескочи\" нощувката.\r\n                    \n                    \n                Част от родителите на кандидат-студенти могат да се разминат с големите  разходи покрай борбата за вход в най-желаните университети, ако децата  им са се насочили към специалности, при които приемът е с оценката на  матурата след 12-и клас, отбелязва още изданието.\r\nРодителите на кандидат-медиците трябва да броят хилядарка, за да могат децата им да пробват късмета си в трите най-желани медицински университета у нас. Сумата се образува от таксите за изпитите, нощувките в хотели, пътя до различните градове и джобните на децата им.\n\r\nБъдещите лекари в Медицинския университет-София трябваше да платят 100 лв. за двата си кандидатстудентските изпити по биология и химия, които обаче се проведоха през две седмици - на 24 март и 7 април. Това налага да се предвидят двойни разходи за път и спане.\n\r\nАко кандидат-студентът е например от Стара Загора, двупосочният автобусен билет му струва 25 лв. Преспиването в нощта преди изпита пък излиза между 20 лв. за хостел и 60-70 за стая в хотел. Сметката набъбва с още 30-40 лв. за джобните и разходите за транспорт в столицата. Общо само явяването на пробните изпити в МУ – София на старозагореца излиза над 300 лв. Още толкова гълта кандидатстването по медицина в Софийския универститет, където обаче самите изпити излизат общо 60 лв.\n\r\nС други 350 лева набъбват харчовете, ако кандидат-студентът реши да увеличи шансовете си за прием в медицинска специалност, като се разходи и до Варна. Двата изпита там излизат общо 120 лв., пътят между Стара Загора и морската столица струва 80 лв., а нощувките - още 60 лв. С джобните цялата сметка достига 340 лв.\n\r\nТака ако родителите на кандидат-лекаря от Стара Загора теглят чертата, за шест изпита в три ВУЗ-а и разходите покрай тях ще трябва да подготвят хилядарка.\n\r\nКандидат-прависти също често обикалят няколко града, за да се явят на приемни изпити. При кандидатстване например в Софийския университет \"Св. Климент Охридски\", великотърновския \"Св. Кирил и Методий\" и пловдивския \"Паисий Хилендарски\" ще трябва да заделят 500 лв.\n\r\nВ Алма матер ситуацията при правистите е аналогична като при бъдещите лекари. За да могат да кандидатстват в специалност право, трябва да положат успешно два изпита – по български език и литература и история на България. Така за пробните изпити и бъдещият юрист от града под липите трябва да извади над 300 лв. за такси, път, нощувки и джобни. Кандидатстването в старата столица излиза по-евтино, тъй като мераклията може да се яви на тестовете по български език и литература и история на България в един и същи ден. За тях трябва да плати общо 80 лв., а пътят с влак от Стара Загора до Велико Търново и обратно излиза 14 лв. Нощувката преди изпит в хотел пък може да излезе между 21 и 49 лв. Общият харч е 150 лв.\n\r\nАко кандидат-студентът от Стара Загора се пробва в Пловдивския университет, ще трябва да мисли основно за таксите за двата изпита - 50 лв., тъй разстоянието между двата града е малко.\n\r\n ", "date": "2019.04.09", "title": "Кандидат-студент брои от 500 до 1000 лева за изпитен туризъм"}
{"url": "https://www.dnes.bg/politika/2019/04/09/marinov-uveri-vseki-signal-po-apartamentgeit-se-proveriava.407010", "text": "Министърът на вътрешните работи Младен Маринов увери, че по всеки сигнал за корупция се работи и проверява, включително и по сделките с евтините апартаменти.\n\r\n\"С прокуратурата работим съвместно и резултатите са видими. Законът за противодействие на корупцията е от една година. Хиляди на брой са декларациите, които се декларират. Всичко се проверява и към момента.\n\n\n\nКъм момента работим много добре с новата агенция. Те нямат полицейски правомощия, което означава, че ние трябва да имаме много добра координация. В следствие на тази координация виждате много успешни примери\", коментира Маринов пред Нова тв.\n                    \n                    \n                \r\nТой уточни, че КПКОНПИ и прокуратурата имат правомощия да разследват и министри. \n\r\n\"В случая, това което излиза в медиите е сигнал. От практиката съм свикнал да изчакваме да свършат проверките, защото ако се работи с внушения – това не работи добре за никого. Ако има нарушение – всеки ще си понесе отговороността\", каза още министърът.\n\r\nОтносно предложенията за нов закон за противодействие на корупцията, Маринов заяви: \"КСНС е съвещателен орган при президента. Аз като министър на вътрешните работи не мога да отнемам правомощия на Народното събрание, тъй като законите се приемат там. Моето лично мнение е, че ако един закон е работил успешно една година, то това не означава че е лош. Ако има нужда – може да се направи поправка. Не е добра практика при всеки проблем да пристъпваме към промяна на закона, защото хората се объркват\".", "date": "2019.04.09", "title": "Маринов увери: Всеки сигнал по \"Апартаментгейт\" се проверява"}
{"url": "https://www.dnes.bg/stranata/2019/04/09/sluchaite-na-morbili-veche-nad-300-da-se-gotvim-za-zapadnonilska-treska.407005", "text": "Повече от 300 са случаите на морбили в страната. Увеличават се в Самоков, Ихтиман и София. За това алармира проф. Тодор Кантарджиев – национален консултант по микробиология и директор на Националния център по заразни и паразитни заболявания.\n\r\nПърви случай на шарката във Велико Търново беше регистриран в петък. Заразен е мъж, за когото се предполага, че се е инфектирал в чужбина, тъй като през последната година е пътувал на много места. 35 деца, болни от морбили и за които има медицински документ, че са ваксинирани са били тествани в референтна лаборатория и само при едно се е оказало, че има антитела, каза още проф. Кантарджиев. Кантарджиев за пореден път предупреди семействата с малки деца да внимават и да не водят неваксинирани малчугани в държави, където има морбили – например Македония, Сърбия, Гърция.\n                    \n                    \n                \r\nНапада ни най-опасната западнонилска треска в предстоящото лято, съобщи още той пред БНТ. Затова е най-важно мерките да се взимат, преди да започнат проблемите. Сега е моментът те да се предприемат, за да няма комари във водоемите, тъй като точно те пренасят инфекцията, допълни специалистът. По думите му отрано трябва да се пръскат тревните площи и срещу кърлежи. Той обяви, че през 2018 г. в Европа са боледували около 1500 души.\r\nПроф. Тодор Кантарджиев подчерта, че в страните около нас има огнища на заразата и това е още една причина санитарните власти да предприемат мерки отрано. Това е заболяване, свързано с възпаление на мозъка. За съжаление, то причинява доста висока смъртност. Миналата година около 400-450 души са боледували в Гърция, над 450 в Сърбия, 260 в Румъния, каза проф. Тодор Кантарджиев. Ние засега ще се хвалим, защото има с какво да се хвалим. Само 13 случая хванахме миналата година.\r\nТази година Италия, Франция и България са предупредени от европейските здравни служби за висок риск от западнонилска треска. Причината - миналата година, ако в Европа 7 пъти са се увеличили случаите на това заболяване, то в България се увеличиха 10 пъти, допълни той. От 200 души, ухапани от комари, които носят западнонилска треска заболява само един.\r\nПикът на заболяването е през есента, след като инфекцията се развие, припомниха микробиолози. То засяга централната нервна система. Човек губи съзнание или се дезориентира. Не може да каже дори името си и не знае къде се намира. Лечението е болнично, като терапията се осъществява в неврологичните клиники или отделения. Обикновено от 10 заболели с възпаление на мозъка, 8 или 9 оздравяват след няколко месеца. 80% от хората, заразени с нилска треска, нямат никакви симптоми. Няма и да разберат, ако не се изследват. При останалите 20% най-често ще протече като летен грип. Само 1% ще развият някаква форма на менингит или енцефалит.\r\n ", "date": "2019.04.09", "title": "Случаите на морбили вече над 300, да се готвим за западнонилска треска"}
{"url": "https://www.dnes.bg/stranata/2019/04/09/shokovoto-povishavane-na-toka-neizbejno-chaka-li-ni-20-uvelichenie.407009", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Националната електрическа компания е поискала близо 20% увеличение на тока за бита и малките фирми от 1 юли.\n\r\nСпоред доклад на НЕК прогнозната средна покупна цена на тока за бита и регулирания пазар от 1 юли е 151 лева за мегават, което е с близо 20% повече от утвърдената цена за текущия период.\n\r\nТрите електроразпоредителни дружества заговориха за поскъпване, но със стойности наполовина на цитираните - между 8% и 9%.\n\n\n\r\nПо думите на бившия директор на ЕСО Валентин Колев пред  поскъпването на тока е неизбежно, тъй като разходите за въглеродния диоксид са се увеличили много.\n                    \n                    \n                \r\nСпоред бившия заместник-министър на икономиката и енергетиката Явор Куюмджиев парите, които се събират за енергетика, не отговарят на разходите.\n\r\nПо думите му, ако цените трябва да са пазарни и да се търси баланса в енергетиката, те трябва да са още по-високи.\n\r\n\"Има и друг проблем - не може да се прави социална политика чрез цената на електроенергията. Това, което трябва да се направи, е да се стимулира потреблението на хората, които не могат да си го позволят, а не задържане на цената на тока\", коментира Куюмджиев в \"България сутрин\".\n\r\nСпоред него ще бъде по-евтино за държавата да подпомага гражданите, които нямат възможности.\n\r\n\"Субсидирайки цената на електрическата енергия, ние субсидираме повече големите потребители, а не малките. Именно заради това би трябвало социалното министерство да поеме своите функии и за тези, които не могат да плащат да се осигури съответното подпомагане\", съгласи се Колев.\n\r\nСпоред Явор Куюмджиев вероятно е увеличението да бъде символично и няма да стигне до 20%, тъй като предстоят избори.\n\r\nКолегата му обясни обаче, че ако се случи така, НЕК ще претърпи огромни загуби.\n\r\n ", "date": "2019.04.09", "title": "Шоковото повишаване на тока - неизбежно. Чака ли ни 20% увеличение?"}
{"url": "https://www.dnes.bg/usa/2019/04/09/v-sasht-zadyrjaha-myj-planiral-da-pregazi-s-kamion-peshehodci.407006", "text": "В САЩ беше задържан американски гражданин, откраднал камион с цел да прегази пешеходци в щата Мериленд близо до Вашингтон, съобщиха световните агенции.\r\nСпоред разследването 28-годишният Рондел Хенри, жител на град Джърмънтаун в Мериленд, e бил вдъхновен от групировката \"Ислямска държава\". \r\nТой откраднал камион и както самият признал, смятал да прегази с него колкото може повече хора в оживен търговски и развлекателен комплекс край река Потомак.\r\nВ признанията си мъжът, който бил арестуван на 28 март, посочил също, че искал да предизвика \"паника и хаос\", подобни на нападението с камион във френския град Ница на 14 юли 2016 година. \r\nТогава камион, управляван от френски гражданин от тунизийски произход, се вряза в тълпа на крайбрежната алея и уби 86 души, припомня БТА.\r\n ", "date": "2019.04.09", "title": "В САЩ: Задържаха мъж, планирал да прегази с камион пешеходци"}
{"url": "https://www.dnes.bg/health/2019/04/09/zelenolistnite-zelenchuci-polezni-no-kriiat-riskove.407008", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Пазарът вече е залят от зеленолистни зеленчуци. Те са изключително полезни, но крият своите рискове. В голяма част от тях производителите вкарват стимуланти, които не са много опасни, ако не са в големи количества, но въпреки това могат да докарат дискомфорт на някои хора.\n\r\nВ \"България сутрин\" диетологът Огнян Симеонов предупреди потребителите, че все още е рано да наблягаме на биологично гледаните плодове и зеленчуци, тъй като не сме в сезона им, а това означава, че те може да са третирани с нитрати и други химикали. Той също така бе категоричен, че българската стока е по-качествена от вносната.\r\n\"През последните години много се следи пазара и вече все по-рядко има зеленчуци, които съдържат отрови. Започне ли пазарът да се залива, започват и проверките. Глобите са изключително големи, затова и производителите гледат да не влагат тези химикали в продукцията си.\r\n                    \n                    \n                Хората вече се ориентират към фермерските пазари. Масово пазарите се заливат с вносна и българска стока. Нашата стока е по-качествена. Рано е пресни плодове и зеленчуци да навлизат в нашето меню, ако не са парникови, а са гледани биологично. Би трябвло да изчакаме още месец преди да започнем масова консумация на плодове и зеленчуци. Сега ни липсват минерали и микроелементи и затова хората се хвърлят на всичко на пазара\", каза диетологът.\n\r\nСимеонов също така предупреди хората да не купуват плодове, чиито кори са изключително лъскави. Причината е, че според него, за да бъде докаран въпросният търговски вид, в стоката има поне три вредни компонента.\r\n\"Не купувайте плодове с лъскави кори. Те имат поне 3 компонента, които се свързват с организма ни и влияят зле. Едни от основните признаци за натравяне са разстройство, повръщане, обриви. Сега е хубаво да се набляга на зеле, червено цвекло, моркови, както и на целогодишните плодове.\r\nПродават се ленти за тест за количество нитрати, с които може да се тестват зеленчуците. Те обаче са били проверени преди да бъдат пуснати на пазара и им е издаден документ. Затова и купувачът просто може да поиска този документ от продавача, за да се увери, че няма нитрати\", допълни той пред .\n\r\n ", "date": "2019.04.09", "title": "Зеленолистните зеленчуци - полезни, но крият рискове"}
{"url": "https://www.dnes.bg/notifikacii/2019/04/09/obshtinski-zemi-pri-rodata-na-pricel-kmetyt-na-chuprene.407014", "text": "Специализираната прокуратура и Комисията за противодействие на корупцията и отнемане на незаконно придобито имущество (КПКОНПИ) разследват кмета на с. Чупрене Ваньо Костин.\r\nПроверката е по данни за незаконни действия по продажба на общински земи на дружества, свързани с негови родственици, информираха от пресцентъра на прокуратурата.\r\nЗемите попадали в територията на бъдещия ски комплекс \"Миджур\", чието изграждане в близост до Чупрене предстои. Разследването срещу кмета е образувано ноември 2018 г.\r\nИзвършват се претърсвания, изземвания и разпити на свидетели.", "date": "2019.04.09", "title": "Общински земи при родата. На прицел – кметът на Чупрене"}
{"url": "https://www.dnes.bg/obshtestvo/2019/04/09/sled-dumite-na-ninova-zaharieva-se-chudi-bila-li-e-na-ksns.407016", "text": "\"Очевидно болката на БСП е, че ръководството на КПКОНПИ се избира от парламента, а не от президента\" . Това заяви пред bTV външният министър Екатерина Захариева по повод политическите разногласия след вчерашния Консултативен съвет по национална сигурност при президента Румен Радев.\r\n \r\nНа срещатата лидерът на БСП Корнелия Нинова предложи ново антикорупционно законодателство, но то е било отхвърлено и Нинова каза, че \"управляващите бранят статуквото\".\r\n \r\nЕкатерина Захариева изтъкна, че е била много изненадана от реакцията на БСП след КСНС и се е зачудила наистина ли е била там - толкова голямо било разминаването между думите на Нинова и обстванобката вътре. \r\n \r\n\"Не е имало никакво бранене на статуквото, това е пълен абсурд. Тонът вътре беше абсолютно конструктивен и нормален. Не е имало нито нападки, нито груби реплики.Разбрахме се, че по този начин, както е представен проектът на становище, не може да се съгласим\", допълни вицепремиерът.\r\n \r\nЕкатерина Захариева коментира и отношенията на страната ни с южната ни съседка Турция. Оказа се , че България е отменила посещение на турският външен министър Мевлют Чавушоглу у нас, предвидено за днес - 9 април.\r\n \r\nРешението идва във връзка с изказването на Чавушоглу за Закона за вероизповеданията и евентуална турска намеса във вътрешните работи на страната ни.\r\n \r\nПо думите на Захариева изказването е било неприемливо за България и отмяната на посещението е дипломатически знак. Говорител на турската страна каза, че думите на министър Чавуяоглу са били погрешно интерпретенирани и преведени.\r\n \r\n\"Което де факто бих могла да кажа е някакъв вид тяхно извинение. Имах възможността в кулоарите съвсем за кратко да разговарям с него във Вашингтон по повод 70 години НАТО. Той отново подчерта, че погрешно е преведен, на турски думата била друга, натиск не бил оказвал. Така че да кажем, че това беше някакъв тип извинение\", коментира Екатерина Захариева.\r\n \r\n\"Това е дипломатически знак, дипломацията има различни варианти за реакция и това е един от тях\", посочи тя.", "date": "2019.04.09", "title": "След думите на Нинова: Захариева се чуди била ли е на КСНС"}
{"url": "https://www.dnes.bg/akoshtete-vqrvaite/2019/04/09/kakvo-ochakva-zodiite-v-retrogradniia-iupiter.406734", "text": "В края на 2018-а година Юпитер влезе в знака на Стрелец и така ще се задържи до декември 2019-а. Докато е в този знак, ще усетим неговата най-ярка, най-чиста и добра енергия. Юпитер представлява планетата на изобилието и разширяването.\r\nТой има способността да увеличава нещата в живота ни, за да можем да видим дарбите и наградите. Също така ни помага да постигнем яснота и по-дълбоко разбиране на случващото се край нас.\r\nВ астрологията Юпитер често се счита за щастлива планета. Тази година на 10 април той ще навлезе в ретроградна фаза, като ще се задържи така до 11 август 2019. Когато Юпитер е ретрограден, е време да се върнем назад и да погледнем посланията, които ни е донесъл. Да прегледаме миналото, за да сме сигурни, че не сме забравили никакви подаръци или награди, които Юпитер ни е предлагал.\r\n                    \n                    \n                Също така е време да се откажем от нашите очаквания, така че да можем да получим тези награди, та егото ни да не блокира техния път. Време е за ново мислене, да видим кои са положителните неща от неприятните моменти, през които сме преминали.\r\nАко успеем да преразгледаме болезненото минало, Юпитер ще ни напътства да видим позитивите, които преди са останали незабелязани за нас. Но ако сме били мързеливи или безцелни, ретроградната фаза на планетата ще ни напомни това, насърчавайки ни да предприемем действия.\r\nАко се намирате в такава фаза на мързел, липса на мотивация, творчески идеи, Юпитер може да ви даде енергията, от която се нуждаете.\r\n– Има толкова много възможности за вас. Разперете крилата си и разширете хоризонтите си.\r\n", "date": "2019.04.09", "title": "Какво очаква зодиите в ретроградния Юпитер? "}
{"url": "https://www.dnes.bg/obshtestvo/2019/04/09/remontirat-tri-jelezopytni-gari-v-sofiia-s-5-4-mln-lv.407018", "text": "Три софийски гари ще бъдат ремонтирани с 5,4 млн.лева, съобщава Националната компания \"Железопътна инфраструктура\". Гарите Подуяне, Искър и Казичене се нуждаят от реновация, категорични са от дружеството.\n\n\n \n\r\nЦялостна реконструкция на Подуяне не е правена от самото й създаване, пейките са стари и работи само едно гише. Вижда се, че има проблем с осветлението и течове от тавана, информира БНТ. \n\r\nРемонтите в гарата в Подуяне и гара Искър ще започнат в началото на месец май. Сроковете за гара Подуяне са 15 месеца, а за гара Искър - 1 година. За Казичене има едно обжалване и процедурата е в Комисията за защита на конкуренцията, разясни инженер Ивайло Дженев - Националната компания \"Железопътна инфраструктура\".\n                    \n                    \n                \r\nГарата Подуяне ще работи без прекъсване по време на ремонта, въпреки че ще има известни затруднения в отделни етапи на ремонтните дейности.\n\r\nСтроителните стойности на ремонтите на трите гари са около 5,4 милиона лева - 2,9 милиона за Подуяне, 1,2 милиона за Искър и 1,1 милиона за Казичене.", "date": "2019.04.09", "title": "Ремонтират три железопътни гари в София с 5.4 млн. лв."}
{"url": "https://www.dnes.bg/notifikacii/2019/04/09/otkazaha-povtorno-prebroiavane-na-vsichki-biuletini-v-istanbul.407012", "text": "Висшата избирателна комисия на Турция отхвърли искането на управляващата Партия на справедливостта и развитието (ПСР) за повторно преброяване на всички гласове, подадени на кметските избори в 31 от истанбулските избирателни райони, съобщи Ройтерс, като се позовава на изявление на член на комисията днес.\n\n\n\r\nПрезидентът Реджеп Ердоган, лидер на ПСР, каза вчера, че местните избори са били помрачени от \"организирани престъпления\" в Истанбул и не изключи възможността от повторение на местните избори в града, проведени на 31 март, които дават крехка преднина на кандидата на опозицията Екрем Имамоглу.\n\r\nПредставителят на ПСР във Висшата избирателна комисия Реджеп Йозел съобщи, че комисията се е съгласила само на повторно преброяване на 51 избирателни урни, разпръснати из 39-те избирателни района на града. Всяка урна съдържа няколкостотин гласа.\n                \n                \r\nПСР поиска още пълно повторно преброяване в истанбулския район Бююкчекмедже, но комисията все още не се е произнесла по това искане, каза Йозел. В останалите райони продължава повторното преброяване на (недействителните - б.р.) гласове, пише БТА.", "date": "2019.04.09", "title": "Отказаха повторно преброяване на всички бюлетини в Истанбул"}
{"url": "https://www.dnes.bg/index/2019/04/09/ot-sofiia-do-moreto-s-novite-tol-taksi-kolko-shte-poskypne-pytiat.406995", "text": "28 лева би струвал пътя от София до Бургас при новата тол система, изчисляват от Института за пазарна икономика. Според предложените тарифи за новата система таксата ще зависи от големината на камиона и евростандарта и би варирала от 28 лв. за малък камион до 12 т с висок евростандарт до 323 лв. (над 12 тона с 4+ оси с най-ниския евростандарт).\n\r\nДори при най-лош евростандарт малък камион (до 12 тона) би заплатил 56 лв., или двойно на сегашното. Най-разпространеният случай – камион над 12 тона (2-3 оси) с евростандарт III или IV, би заплатил 132 лв. За камион пак над 12 тона и същия стандарт, но вече 4+ оси, таксата би се удвоила. Дали тази прогресивна скала не е твърде изострена в опит да се постигнат повече приходи, питат от института.\n\n\n                \n                \r\nПредложената тол такса за малките камиони е ниска в сравнение с други примери в ЕС - това са въпросните около 10 ст. на км (от 8 до 15 ст. в зависимост от евростандарта), които са чувствително под таксата в Австрия и с малко под таксите в Полша, посочва \"\".\n\r\nПри по-големите камиони - за тези над 12 т с 2-3 оси, таксата скача почти 3 пъти, а при тези с 4+ оси - още два пъти. Подобна стръмност не се наблюдава в другите страни - и там тежките плащат повече, но разликата не е в пъти.\n\r\nДори при тази стръмна прогресивност да се е целяло да се таксуват повече транзитните камиони и да се облекчат местните, то едва ли всички са под 12 т.\n\r\nТолтаксуването цели да обърне пирамидата на приходите - по-голямата тежест да се носи от камионите. При очаквани приходи от над 1 млрд. лв. и запазване на тези от винетките за леките коли, съотношението е - 75% от приходите ще идват от камионите и около 25% - от леките автомобили.\n\r\nПредложената тарифа, в търсене на над 1 млрд. лв., залага твърде голяма прогресивност и оскъпяване за тежките камиони.\n\r\nНяма пълна яснота защо се гони този 1 млрд. лв. и какво би се случило, ако при промени в тарифата се постигнат по-малки приходи. Остава открит и въпросът за общинските пътища, които са извън системата и няма да получат нищо от очакваните приходи, заключват от института.", "date": "2019.04.09", "title": "От София до морето с новите тол такси: Колко ще поскъпне пътят?"}
{"url": "https://www.dnes.bg/stranata/2019/04/09/slani-poparili-rodnite-plodove-v-syshtoto-vreme-zalejavat-v-skladovete.406996", "text": "Голяма част от реколтата от ябълки, круши, сливи и череши в страната е унищожена заради множеството слани и студовете. \n\r\nОсобено сериозно е положението в Североизточна България, където са засегнати над 5 000 дка с ябълки, круши и сливи, обясни  Чавдар Маринов, председател на Българската асоциация на организациите на производители на плодове и зеленчуци.\n\n\r\nМежду 30 и 80% са пострадалите от сланите насаждения с праскови, нектарини, кайсии и череши в Сливенска област, обясняват пред \"Труд\" предприемачи. Най-засегнати са градините по поречието на река Тунджа, където има до 100% измръзване на плода, уточни той. И допълни, че поражения има и върху черешите.\n                    \n                    \n                \r\nЗастраховките, които се предлагат, са по 50 лв. на декар и то само за слани, поразили плода, но не и цвета на дърветата. Те се сключват само след 22 април на съответната година, т.е. във времето, когато няма слани и замръзвания, обясни Маринов.\n\r\nВсички браншови асоциации в сектора предупреждават за настъпилата криза, но адекватни мерки от страна на министерството на земеделието не са предприети, посочи председателят на асоциацията. Затова от бранша настояват за спешно свикване на Консултативния съвет по овощарство и зеленчукопроизводство.\n\r\nВ същото време стотици тонове български ябълки залежават в складовете, защото големите търговски вериги отказват да ги купуват. Става въпрос за над 800 тона ябълки, а отговорът, който получаваме е – вносните са по-евтини, обясни Маринов. По думите му пазарът в момента е залят с ябълки от Полша, които влизат у нас по 0,60 лв. за кг. пакетирани, а за българските искат по 0,75 лв. за кг.", "date": "2019.04.09", "title": "Слани попарили родните плодове, в същото време – залежават в складовете!"}
{"url": "https://www.dnes.bg/eu/2019/04/09/brexit-bez-sdelka-ne-moje-parlamenta-prie-zakon-protiv.406997", "text": "Британските депутати приеха закон, който принуждава правителството да поиска от ЕС нова отсрочка на Brexit, но не и развод без споразумение на 12 април, предадоха АП и Франс прес. \n\r\nЗаконът беше одобрен от Камарата на лордовете и Камарата на общините късно снощи.\n\r\nДнес парламентът ще обсъди колко да бъде удължен срокът на напускане на ЕС. Премиерът Тереза Мей иска Брекзит да бъде отложен до 30 юни.\n\n\n\r\nПравителството се беше противопоставило на този законопроект, защото той може да ограничи неговото поле за маневри в преговорите с лидерите от ЕС, отбелязва АФП. \n\r\nПриет по инициатива на депутатите, законът фактически преобръща нормалния ред, по който парламентът обсъжда и приема законопроектите, предложени от правителството. \n                    \n                    \n                \r\nТова означава, че днес Мей трябва да внесе в парламента предложение за новия краен срок за Брекзит, което да бъде одобрено от депутатите. \n\r\nСлед това тя ще отправи съответното искане към ЕС, на срещата на Европейския съвет в сряда, който на свой ред може да приеме или отхвърли постъпилото предложение. ", "date": "2019.04.09", "title": "Brexit без сделка? Не може, парламента прие закон против"}
{"url": "https://www.dnes.bg/stranata/2019/04/09/100-roditeli-otnesoha-aktove-decata-im-ne-sa-na-detska.406998", "text": "100 акта са издадени на родители от Пловдив, защото децата им не посещават задължителните предучилищни групи. 13 от тях вече са с наложени глоби между 50 и 250 лева. \n\r\nСпециален софтуер на Министерството на образованието обхваща всички деца между 5 и 16 години, които подлежат на задължително предучилищно и училищно образование.\n\r\n\"До миналата година работата беше, без да се използва такъв специализиран софтуер, много по-трудно е на хартия, с много документи, с обхождания в детски градини и в училищата\", коментира пред БНТ кметът на район \"Източен\" Николай Чунчуков.\n\r\nЗаради големия брой отпадащи деца в Пловдивския район, където е концентрирана най-голямата ромска група у нас, и детските градини ще имат свои профили в системата. Една от осемте градини, която вече разполага със специален профил в системата за мониторинг на отпадащите от предучилищните групи деца, е ДГ \"Чайка\". \n                    \n                    \n                \r\nЗа да се гарантира сигурността на личните данни на малчуганите и техните родители, за обработването на данните ще се грижи специално назначен служител. \r\n\"Този човек подписва специална декларация, тъй като обработва чувствителни лични данни и компютърът е изцяло на негово разположение, този компютър не се ползва за нищо друго\", обясни директорката на градината Мария Петрова.\n\r\nОт септември на задължително предучилищно обучение подлежат 803 деца от района, които до момента не са посещавали детска градина. Още от сега екипите започват да правят обходи по адресите на семействата.\r\n ", "date": "2019.04.09", "title": "100 родители отнесоха актове: Децата им не са на детска!"}
{"url": "https://www.dnes.bg/notifikacii/2019/04/09/bylgarin-zadyrjan-v-germaniia-za-ubiistvoto-na-jena-si.406999", "text": "25-годишна българка беше убита от съпруга си в Германия. Трупът на жената е бил открит в неделя в германския град Бад Наухайм, съобщи \"Дарик\". \n\r\nЗа убийството беше заловен 24-годишният съпруг на жертвата Кирил Челебиев. Той беше обявен за издирване от германските власти вчера сутринта, предава \"Билд\". \r\n \n                Според свидетелски показания Челебиев е с психически проблеми. Той беше заловен в магазин за строителни части. \n\r\nЗа убийството на 25-годишната жена се разбрало, след като неин роднина не успял да я открие по телефона. Тогава полицията проверила адреса, където бил намерен трупът.\n\r\nГерманският прокурор Томас Хаубургер определи престъплението като „изключително жестоко“. Според тях убийството е било извършено вчера следобед и най-вероятно не е било предварително планирано.\n\r\nВсе още няма детайли как точно е загинала младата жена. Днес трябва да бъде извършена аутопсия.\r\n \r\n ", "date": "2019.04.09", "title": "Българин задържан в Германия за убийството на жена си"}
{"url": "https://www.dnes.bg/sofia/2019/04/09/koi-stolichni-kvartali-ostavat-bez-voda-utre.407023", "text": "\"Софийска вода\" временно ще прекъсне водоснабдяването в някои части на столицата утре, 10 април, съобщиха от дружеството.\r\nВъв връзка с подмяна на спирателни кранове на ул. \"Добри Читулов“ жк. \"Надежда“ 2, се налага спиране на водоподаването от 09:00 до 21:00 часа на клиентите на \"Софийска вода”, живеещи в района на: бл. 254, бл. 253, бл. 270, бл. 252, бл. 272, бл. 271, бл. 271а. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Добри Чинтулов“ ъгъла с ул. \"Недко войвода“.\r\nВъв връзка с подмяна на сградно водопроводно отклонение на ул. \"София“, кв. \"Орландовци“, се налага спиране на водоподаването от 09:00 до 19:00 часа на клиентите на \"Софийска вода”, живеещи в по ул. \"София“ - от ул. \"Съзнание“ до ул. \"Кирил Пърличев“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Кирил Пърличев“  ъгъла с ул. \"София“.\r\n                    \n                    \n                Поради подмяна на сградно водопроводно отклонение на ул. \"Чавдар“, с. Горни Богров, се налага спиране на водоподаването от 09:00 до 19:00 часа на клиентите на \"Софийска вода”, живеещи в района на: ул. \"Трети март“,ул. \"Здравец“,ул. \"Морава“, ул. \"Александър Стамболийски“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: пред училището.\r\nВъв връзка с изграждане на сградно водопроводно отклонение на ул. \"Магнолия“ жк. \"Надежда“ 1, се налага спиране на водоподаването от 09:00 до 19:00 часа на клиентите на \"Софийска вода”, живеещи на ул. \"Магнолия“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на ул. \"Магнолия“ и ъгъла с ул. \"Любородие“.\n\r\nЗаради реконструкция на уличен водопровод на ул. \"Банско шосе“, кв. \"Република“, се налага спиране на водоподаването от 09:00 до 21:00 часа на клиентите на \"Софийска вода”, живеещи в на ул. 730. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на ул. \"Банско шосе“ до пощата .\r\nВъв връзка с подмяна на сградно водопроводно отклонение на ул. \"Йосиф Обербауер“, с. Кривина, се налага спиране на водоподаването от 10:00 до 18:00 часа на клиентите на \"Софийска вода”, живеещи на ул. \"Равнополски път“ - от ул. \"Латинка“ до ул. \"Демокрация“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на ул. \"Йосиф Обербауер“.\r\nЗаради строително-монтажни работи на бул. \"Цветан Лазаров“, жк. \"Дружба“ 2, се налага спиране на водоподаването от 10:00 до 18:00 часа на клиентите на \"Софийска вода”, живеещи в ул. \"Обиколна“ - от бл. 202 до бул. \"Цветан Лазаров“, бул. \"Цветан Лазаров“ - от ул. \"Обиколна“ до ул. \"Мария Нейкова“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на бул. \"Цветан Лазаров“ - ъгъла с ул. \"Мария Нейкова“.\r\nВъв връзка с извършване на строително-монтажни работи на ул. \"Филип Кутев“, кв. \"Витоша“, се налага спиране на водоподаването от 09:00 до 21:00 часа на клиентите на \"Софийска вода”, живеещи в на ул. \"Филип Кутев“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на ул. \"Атанас Дуков“ и ъгъла с ул. \"Филип Кутев“.\r\n ", "date": "2019.04.09", "title": "Кои столични квартали остават без вода утре"}
{"url": "https://www.dnes.bg/mish-mash/2019/04/09/smyrtna-prisyda-za-selfi-sys-samolet.407021", "text": "Да отидеш до Пукет и да не си направиш снимка с кацащ самолет над плажа Май Кхао е все едно да отидеш до Рим и да не видиш папата.\r\nПистата на международното летище на една от популярните тайландски провинции започва там, където ивицата пясък свършва, а самолетите прелитат буквално над главите на плажуващите.  \r\nСтотици туристи всекидневно си правят селфита и купища снимки под такъв ъгъл, че изглежда все едно \"държат самолет“.\r\nНо съвсем скоро, този невероятен кадър, който ще събере лайковете на всичките ви последователи в Instagram, ще бъде нелегален.\r\nСпоред шефа на летището в Пукет, всички тези хора, които се опитвали да се снимат със самолетите, разсейвали техните пилоти. Някои от тях дори се приближавали прекалено близо до началото на пистата – място, което съвсем скоро ще се превърне в зона с ограничен достъп.\r\n                    \n                    \n                И ако си мислите, че глобата ще е от порядъка на 20 долара и смъмряне, то грешите. Тайландците не играят на дребно – за своеволието да си направиш снимка със самолет, може да платиш с живота си. Най-голямото наказание е смъртна присъда.\r\nНовите закони съвсем скоро ще влязат в сила. А засега туристите само са предупредени да не използват светкавици или дронове около самолетите. \r\n ", "date": "2019.04.09", "title": "Смъртна присъда за... селфи със самолет?"}
{"url": "https://www.dnes.bg/obshtestvo/2019/04/09/14-ot-bylgarite-viarvat-che-vaksinite-prichiniavat-autizym.407024", "text": "770 000 души или 14% от българите смятат, че ваксините могат да доведат до аутизъм, а близо 2 милиона - до алергии. Това констатира проучване на изследователски център \"Тренд\", поръчано от \"24 часа\".\r\n \r\nПрави впечатление и високият дял на българите, които приемат, че задължителната ваксинация е част от световна конспирация - 18% или почти един милион българи.\r\n \r\nВъпреки това, сънародниците ни, които смятат, че ваксинацията е важна са около 80%. Малко над две трети от населението се чувства по-сигурно за своето здраве с развитието на ваксините. Интересното е, че делът на жените, които отговарят положително е по-висок от този на мъжете - 67% на 58%.\r\n \r\n73% от българите смятат, че родители, които не имунизират децата си постъпват безотговорно. Особено застъпено е това мнение сред хората с висше образование.\r\n \r\nДанните показват и че близо две трети са на мнение, че имунизацията чрез ваксини е безопасна, а 19% или един милион българи са на обратното мнение.\r\n \r\nРепресивна нагласа на хората се наблюдава по отношение на специфични наказания към родители, които не ваксинират децата си - парични санкции, наказателна отговорност или дори комбинация от двете. \r\n \r\nОт друга страна, данните показват и голям дял от обществото, което вярва в конспирации и различни митове, които не са намерили легитимно потвърждение. \r\n \r\nПредишни проучвания на \"Тренд\", които са търсили отговор на въпроса доколко българите вярват в различни конспирации, показват, че част от хората, които потвърждават важността на ваксините за нашето здраве и това на децата, на въпроси, свързани с митове за конспирации, отговарят утвърдително. \r\n \r\nОт \"Тренд\" коментират, че една от важните теми свързани с имунизацията с ваксина е свързана с набавянето на информация. Две трети от българите търсят такава информация от лекари, 39% - от телевизита. 22% от българите събират информация от приятели и семейство, а около 10% - от интернет медиите, форуми, както и социални мрежи.", "date": "2019.04.09", "title": "14% от българите вярват, че ваксините причиняват аутизъм"}
{"url": "https://www.dnes.bg/notifikacii/2019/04/09/zaradi-libiia-moje-da-trygne-nova-migracionna-vylna-kym-evropa.407011", "text": "Либия е на ръба на пълномащабна гражданска война, която може да сложи кръст на продължаващите от години дипломатически усилия за помиряване на двете враждуващи фракции, пише днес британският вестник \"Гардиън\". \n\r\nИзданието коментира, че развръзката на сегашната ситуация може да оформи не само политическата сцена в Либия, но и ситуацията със сигурността в целия Средиземноморски регион.\n\r\nВ друга статия по темата вестникът отбелязва, че подновената гражданска война в Либия може да наруши доставките на петрол и газ, да предизвика нова миграционна вълна към Европа и да позволи на радикални ислямисти да се възползват от хаоса.\n\n\n\r\n                \n                Настъплението на Хафтар към Триполи обедини противниците му, пише \"Индипендънт\" и посочва, че военната офанзива на либийския полеви командир Халифа Хафтар срещу столицата е постигнала това, което години не е било възможно да се постигне с преговори - да се обединят мощните милиции от западната част на Либия, за да предприемат мащабно усилие да защитят Триполи.\n\r\nВестникът пише, че според някои анализатори Хафтар може би цели да завземе няколко града около Триполи и после да ги покаже по телевизията, за да да шокира столицата и тя бързо да се предаде, или поне за да засили позициите си преди преговорите с посредничеството на ООН, които е планирано да се състоят в края на седмицата в западния град Гадамес.\n\r\n\"Телеграф\" набляга на бойните действия и посочва, че вчера боевете за Триполи драстично са се ожесточили, след като верните на Хафтар бунтовнически сили са нанесли въздушен удар по единственото действащо летище на либийската столица. В коментар за общата ситуация в Либия вестникът допълва, че е трудно да се следи какво се случва на терен, донякъде защото двата враждуващи лагера разполагат с нестабилни съюзи на въоръжени милиции, а не с професионални армии. Но въпреки сблъсъците в южните предградия на столицата изглежда настъплението на Либийската национална армия на Хафтар не е постигнало особен напредък, посочва \"Телеграф\", цитиран от БТА.\n\r\n\"Уолстрийт джърнъл\" също акцентира върху удара по летище Митига и отбелязва, че той е бил нанесен въпреки американския натиск за спиране на настъплението към Триполи. Вестникът пише, че наредената от Хафтар миналата седмица офанзива срещу Триполи е тласнала Либия към една от най-тежките й кризи след смъртта на диктатора Муамар Кадафи през 2011 г.\n\r\nГерманският \"Франкфуртер алгемайне цайтунг\" пише в редакционна статия, че заради разногласията в Европа по темата за Либия за Русия е по-лесно да спечели стратегическо предимство в този конфликт. Трудно е да се каже дали днес Либия щеше да е по-стабилна, ако НАТО не се беше намесила, коментира изданието, цитирано от ДПА. Сигурно е обаче, че пълният провал в тази северноафриканска страна допринесе за тенденцията западните правителства да намаляват военното си присъствие в т.нар. провалени държави (failed states). От друга страна, други играчи засилват участието си, в това число Русия, която изпълва всеки вакуум, оставен от Америка на стратегическата карта, пише вестникът. С други думи в Либия Вашингтон и Москва отново се изправят един срещу друг зад кулисите и това води не само до обичайните игри в Съвета за сигурност на ООН.\n\r\nФактът, че европейците са все още разделени по темата за Либия - по-специално Италия и Франция - не улеснява задачата да се повлияе на двата враждуващи лагера отвън, допълва \"Франкфуртер алгемайне цайтунг\".\r\n ", "date": "2019.04.09", "title": "Заради Либия може да тръгне нова миграционна вълна към Европа"}
{"url": "https://www.dnes.bg/politika/2019/04/09/bsp-otsviri-parlamenta-pravi-li-sa-socialistite.406922", "text": "От близо месец и половина най-голямата опозиционна сила в НС – БСП, бойкотира работата на парламента. Причините за това станаха промените в изборното законодателство, както и ниският рейтинг на институцията. Решението бе взето с 74 души \"за“, 33-ма \"въздържали се\" и трима \"против\" по време на Национален съвет на партията на 17 февруари. \n\n\nНапускането на социалистите доведе до проблем с кворума, който на този етап е твърде крехък. Въпреки това обаче парламентът успява да работи и без БСП. Мнозина прозряха в поведението на партията на Корнелия Нинова предизборен ход преди вота за европарламент, а други подкрепиха решението на социалистите. \n                    \n                    \n                \r\n С този въпрос екипът на Dnes.bg се обърна към своите читатели в традиционната ни анкета, в която този път гласуваха 3716 души.\n\r\nРезултатите сочат, че оценката за решението на БСП полялизира обществото. 17% от отговорилите са категорични, че опозиционната партия трябва да се завърне в Народното събрание, защото претенциите им са неоснователни. На обратното мнение са 22% от анкетираните, които смятат, че социалистите имат пълно право да не участват в работата на законодателния орган. \n\r\nДруги 7% отчитат, че БСП има основание за претенции към работата на парламента, но въпреки това трябва да се завърне в пленарната зала, защото там тече дебат и се коват законите на страната. \n\r\nЦели 28% от хората пък отчитат, че НС отдавна е със сринат рейтинг, така че дали някоя партия бойкотира работата му или не няма голямо значение. За други 16% пък в случилото се няма нищо кой знае колко скандално, а е просто част от предизборната компания.\n\r\nПоследните 9% от анкетираните пък признават, че темата изобщо не ги вълнува и не се интересуват от нея.\r\n ", "date": "2019.04.09", "title": "БСП отсвири парламента. Прави ли са социалистите?"}
{"url": "https://www.dnes.bg/obshtestvo/2019/04/09/porojanov-da-si-hodi-poiskaha-bioproizvoditeli.407013", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Българските биопроизводители излизат на протест пред Министерството на земеделието с искане за оставка на министър Румен Порожанов и за незабавни промени в нормативната уредба за биоземеделие.\n\n\n\r\nНедоволството сред биофермерите назрява отдавна заради забавени плащания и проблемен диалог с аграрното ведомство. Сегашната ситуация обаче според тях граничи с репресия и война със сектора.\r\nПриетите в края на миналата година промени в нормативната уредба предвиждат, че ако само в една партида бъде открито дори минимално количество от неразрешени за биопроизводството вещества, то контролният орган веднага трябва да започне процедура по отнемане на сертификата на цялото стопанство.\n                    \n                    \n                \r\n\"Министерството издаде наредба, която постави в шах сектора. Според наредбата всеки биопроизводител може лесно да си изгуби лиценза. Искаме да работим в нормална среда. Вместо на решение ставаме свидетели на скандали. Прекалено много условия има, при които се отнема лиценза. Тази наредба бе написана на тъмно. Никой не ни попита по време на писането ѝ\", посочи Веселина Ралчева от Българската асоциация \"Биопродукти\" пред  \n\r\nСпоред зам.-министъра на земеделието Вергиния Кръстева наредбата е променена спрямо европейското законодателство в края на миналата година. \n\r\n\"След публикуването на тази наредба започнахме разговори с представители на биопроизводителите. Изслушахме ги. На 4 април е качена наредба за изменение. Съобразили сме се с изискванията на биопроизводителите. Всеки може да изрази мнение по нея, но тя ще удовлетвори исканията им\", отбеляза тя пред протестиращите.\r\n\n", "date": "2019.04.09", "title": "Порожанов да си ходи, поискаха биопроизводители"}
{"url": "https://www.dnes.bg/obrazovanie/2019/04/09/mentolcho-kniga-za-deca-s-disleksiia.407033", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \n\r\n\"Ментолчо\" е приказка от Лили Спасова, илюстрирана с картинки за оцветяване от Кристина Славкова, издадена от \"Потайниче\". Книгата е предназначена за деца с дислексия и съдържа история с поука.\n\r\nПисателката Лили Спасова сподели в \"България сутрин\", че героят е ментов сладолед, който живеe в Сладоледия. Книгата е предназначена за деца над 5 години.\n\r\n\"Книжката се отличава с две особености - първата е, че е използван специален шрифт, който е подходящ за четящи с дислексия. Илюстрациите са черно-бели и четейки, децата ще могат да станат част от приказката\", обясни Спасова.\n\r\nПо думите на издателя Натали Пачеджиева пред  децата ще имат възможност да направят героите такива, каквито си ги представят и именно това прави книгата индивидуална и уникална.\n                    \n                    \n                \r\nПремиерата на книгата ще се състои в Детския център на Столичната библиотека на 13 април от 11:30 часа.\r\n ", "date": "2019.04.09", "title": "\"Ментолчо\"- книга за деца с дислексия"}
{"url": "https://www.dnes.bg/obshtestvo/2019/04/09/kmetyt-na-sozopol-s-ostavka-v-djoba-napuska-i-gerb.407035", "text": "Кметът на Созопол Панайот Рейзи подава оставка. Това свое решение той е съобщил в присъствието на председателя на ГЕРБ и министър-председател на България Бойко Борисов и на зам.-председателя на ГЕРБ и член на ИК на партията Димитър Николов, съобщиха от пресцентъра на ГЕРБ.\n\n\r\nОсвен от кметския пост, Рейзи подава оставка и като член на ГЕРБ. Това свое решение той е аргументирал с желанието си да не остават съмнения, че по някакъв начин може да бъде възпрепятствано разследването срещу него, пише БТА. \r\nПанайот Рейзи посочил, че с този свой личен акт иска отново да покаже високия морален стандарт в ГЕРБ, според който представителите на партията в законодателната, изпълнителната и местната власт напускат своите постове дори само заради съмнения за нарушения на закона.", "date": "2019.04.09", "title": "Кметът на Созопол - с оставка в джоба, напуска и ГЕРБ"}
{"url": "https://www.dnes.bg/zvezdi/2019/04/09/princ-hari-fortnite-e-opasna-igra.407040", "text": " Принц Хари се противи на компютърната игра \"Fortnite\". Той смята, че децата много лесно и бързо се пристрастяват към нея и родителите им не знаят как да постъпят.\r\n\"Игра като \"Fortnite\", например, не е добра за децата. Родителите са вдигнали ръце, не знаят какво да направят по въпроса. Това е все едно да чакаш вредата да бъде нанесена. \"Fortnite\" не трябва да бъде позволена. \r\n \r\nКакво е предимството да имаш тази игра в твоя дом? Създадена е, за да пристрастява - да стоиш пред компютъра възможно най-дълго. Това е безотговорно\", каза принцът по време на събитие в Лондон, предават от \"Female First\".\r\n \r\n", "date": "2019.04.09", "title": "Принц Хари: Fortnite е опасна игра!"}
{"url": "https://www.dnes.bg/notifikacii/2019/04/09/slivenski-sveshtenik-antivaksyr-zavede-delo-za-diskriminaciia.407038", "text": "Сливенският свещеник отец Евгений Янакиев е внесъл жалба в Комисията за защита от дискриминация, съобщава dir.bg.\r\n \r\nПоводът за жалбата му е отказ синът му да бъде допуснат в детска градина заради липса на задължителни имунизации, каза неговата адвокатка Детелинка Ангелова.\r\n \r\nОтец Янакиев настоява за промяна на законодателството така, че ваксините от задължителни да станат препоръчителни.Според него сегашният закон за здравето лишават родителите от правото им да откажзат ваксинации и противоречат на Международната конвенция за правата на човека и Хартата за основни права на Европейския съюз.\r\n \r\n\"Детето ми е дискриминирано - то иска да е в градина, да се запознава с други деца. Законът не позволява това, но той позволява на други деца, които по медицински причини нямат имунизации, да посещават градина. За тях може, а за моето дете - не. Тези двойни стандарти на всички ни писнаха\", аргументира се още отец Евгений.\r\n \r\nСвещеникът има 9 деца, а последните 2 от тях не са имунизирани в знак на протест. 45-годишният свещеник анатемосал ваксините още преди няколко години. \r\n \r\n\"Трябва да има право на избор, на информираност. Когато ни правят рентген, ни искат да подпишем писмено съгласие. За ваксините никой не ни информира - когато се роди едно дете, никой не пита родителите дали са съгласни, а му поставят ваксина\", смята свещеникът.\r\n \r\nСпоред неговият адвокат това е първата жалба за подобен род дискриминация у нас и чрез нея се надяват да предизвикат широка обществена дискусия по темата за ваксините. ", "date": "2019.04.09", "title": " Сливенски свещеник антиваксър заведе дело за дискриминация"}
{"url": "https://www.dnes.bg/sofia/2019/04/09/arteks-objalva-reshenieto-za-zlaten-vek.407036", "text": "Ще обжалваме решението за спиране на строежа „Златен век“, съобщи пред БНР арх. Пламен Мирянов-младши, управител на фирма „Артекс инженеринг“.\r\n„Ние сме уверени в нашата правота и в това, че имаме законни строителни книжа, както и действащо разрешение за строеж. Старо римско правило е – когато общественото мнение влезе през вратата на съда, правосъдието излиза през прозореца на съдебната зала. Общественото мнение не бива да диктува законните решения на органите на България“, каза в интервю арх. Мирянов.\r\nУправителят на фирмата „Артекс инженеринг“ добави, че улицата и протестите диктуват решенията на Министерския съвет и министър-председателя. Това за него обяснява факта, че не са били поканени на срещата от миналия ден.\r\n                    \n                    \n                „Няма как в днешно време една такава сграда от такова естество, с такива размери и инвестиции да бъде незаконна“, отбеляза Ива Милова, която се занимава със строителен надзор. Тя смята, че „Златен век“ е един от най-проверяваните строителни обекти в София за последните 2 години.\n\n\n\r\nМолбата за презаверка на разрешението за строежа на „Артекс“ била подадена след внесен проектозакон за изменение, които били неблагоприятни както за „Артекс“, така и за всички разрешителни режими в София поради въвеждането на рестрикция в броя на презаверките. „В тази поправка попадат всички заварени случаи. Ние не сме с ретроактивно действие“, добави Малинова.\r\nАрх. Борислав Игнатов, председател на Камарата на архитектите в България, заяви, че поправките в ЗУТ няма да имат обратно действие, освен ако не е упоменато изрично в преходните и заключителни разпоредби. Той набляга на реалната възможност решението да не е старо, което изведнъж се подновява. „При този проект прави впечатление, че на няколко места във времето назад сроковете се хващат за 1-2 дни“, обясни той. По думите му в момента по българското законодателство не е ясно кой носи отговорност за нанесени щети, когато са издадени неправомерни актове и има нарушения.\r\nТой подчерта, че нарушенията, констатирани от ДНСК при небостъргача, са технологични: „Тези неща се отстраняват за няколко дни и са обща практика в строителството и проектирането. Те не са нещо фатално. Сега цялата сграда се обявява за незаконна“.\r\nИгнатов е категоричен, че е крайно време е Законът за устройство на територията да бъде преразгледан кардинално и на негово място да бъде прието ново съвременно законодателство във вид на кодекс. Според него случаят „Артекс“ е болезнен както за бранша, така и за цялото общество.", "date": "2019.04.09", "title": "„Артекс“ обжалва решението за „Златен век“ "}
{"url": "https://www.dnes.bg/stranata/2019/04/09/katastrofa-zatapi-dvijenieto-v-kresnenskoto-defile.407048", "text": "Удар между лека кола и товарен автомобил затапи пътя за Гърция по Кресненското дефиле. \r\nИнцидентът е станал около 10:30 часа. Няма сериозно пострадали. \r\nПри катастрофата товарният камион се е преобърнал настрани. \r\nДвижението на автомобили е затруднено. Пропускат се само леките коли, а товарните се отбиват още в района на Симитли.\r\nВътрешният министър Младен Маринов, който по това време пътувал за Петрич, е бил един от първите, видели катастрофата, съобщава \"\". Той е спрял, за да попита има ли нужда от помощ.", "date": "2019.04.09", "title": "Катастрофа затапи движението в Кресненското дефиле"}
{"url": "https://www.dnes.bg/evroizbori-19/2019/04/09/plevneliev-ubeden-po-vreme-na-mandata-mi-imashe-izborni-manipulacii.407047", "text": "Самият аз бях свидетел на поне две изборни манипулации по време на моя мандат. Това каза бившият президент (2012-2017г.) Росен Плевнелиев по време на откриването на конференцията на тема \"Заплаха от външна намеса за изборите за Европейски парламент 2019\" в Дома на Европа, предаде Ройтерс. \r\n \r\nПо думите му манипулациите са били драматични, драстични и вътре в България. Първият визиран от него случай е аферата Костинброд. \r\n \r\n\"Тотално анти и противоконституционно действие на журналисти и политически лидери, които в деня на размисъл на българския народ, тогава, когато всички трябваше да бъдат оставени да вземат своето отговорно решение за кого да гласуват на следващия ден, цяла България се събуди с отвратителна по своя мащаб изборна манипулация\", коментира Плевнелиев.\r\n \r\nТой посочи и че една удобна медия, която е част от пропагандата на голяма медийна империя, е започнала да бомбардира българския народ в ден за размисъл.\r\n \r\n\"Втората манипулация пред очите ми бе най-голямата кибератака от Русия. Тя е част от руското военно разузнаване. Целта беше да се всее съмнение през 2015 година. Местните избори не бяха важни, но референдумът беше трън в очите. Този референдум означава голяма геополитическа промяна\", добави бившият президент. ", "date": "2019.04.09", "title": "Плевнелиев убеден: По време на мандата ми имаше изборни манипулации"}
{"url": "https://www.dnes.bg/akoshtete-vqrvaite/2019/04/09/kakvo-vi-ochakva-v-liubovta-tazi-sedmica.407039", "text": "\r\nЕдинственият начин да запазите (а ако сте в конфликт да стабилизирате) любовните отношения, е да не допускате никой да се намесва във връзката ви. Не обръщайте внимание са хорски приказки. Противоречията, каквито и да са, ще са плод на действията на трети лица. Отървете се от предразсъдъците си, не вярвайте на слухове. Чувствата ви ще са истински, ако сте искрени. Не е изключено да срещнете човек от миналото. Не се заблуждавайте, каквото е било, няма да се върне.\r\n \r\n\r\n \r\nМислите и действията ви леко ще се разминат. Идеите ви са прекрасни, но в интерес на истината, нямате желание да правите каквото и да било. Нищо няма да ви принуждава да бързате, а в същото време сте доста бъбриви. В началото на седмицата ще разполагате с достатъчно време да обсъдите хрумванията с половинката си. Ще сте изключително доволни, защото той/тя ще ви изслуша с най-голям интерес и даже ще ви подскаже как да подходите към реализацията на намеренията ви. Което пък ще сте в състояние да свършите през втората половина на седмицата, защото тогава ще разполагате и с необходимите условия.\r\n \r\n\r\nБлизките приятели ще ви заинтригуват с идея за някаква съвместна изява с отражение в публичното пространство. Участие в конкурс, състезание, викторина или нещо друго. Предложението ще ви въодушеви, но е почти сигурно, че няма да се хареса на половинката ви. Не настоявайте да се включи, нормално е понякога предпочитанията ви да са различни. Направете каквото сте си наумили. Може да не сте в групата на наградените, но емоцията ще си струва. Не е изключено той/тя да прецени, че не е трябвало да ви отказва. Не коментирайте темата, на никой не му е приятно усещането за вина.\r\n \r\n\r\n \r\nВремето ви ще е разпределено между домашните, учебните задачи и разни публични мероприятия. Романтиката през тази седмица ще остане малко на заден план, което в известен смисъл е добре за вас. Ще прозрете кои са приятните страни на отношенията ви и кое пречи на пълната хармония. В края на седмицата половинката ще ви зарадва с приятна, макар и съвсем дребна изненада. Жестът на пръв поглед може да е дребен, но настроението ви видимо ще се подобри. Избягвайте шумните компании, когато сте заедно.\r\n \r\n", "date": "2019.04.09", "title": "Какво ви очаква в любовта тази седмица?"}
{"url": "https://www.dnes.bg/notifikacii/2019/04/09/bolsonaro-raboti-za-razkol-v-armiiata-na-venecuela.407007", "text": "Бразилският президент Жаир Болсонаро заяви, че работи с правителството на САЩ, за да внесе разкол в редиците на венецуелската армия, предаде Ройтерс.\n\r\nВ интервю за бразилското радио \"Жовен пан\" Болсонаро посочи, че ако се стигне до военна намеса във Венецуела, той ще се посъветва с националния съвет по въпросите на отбраната и с парламента за това какви действия, ако е необходимо, Бразилия трябва да предприеме.\n\n\n\r\n\"Не можем да позволим Венецуела да стане нова Куба или Северна Корея\", изтъкна крайнодесният президент.\n\r\nБолсонаро заяви също, че ако военна интервенция свали венецуелския президент Николас Мадуро, много вероятно е в страната да избухне партизанска война между твърдите привърженици на Мадуро и тези, които вземат властта.\n                \n                \r\nПо думите на бразилския президент властта на Мадуро се крепи на военните. \"Силата на венецуелската диктатура е в слабостта на самия Мадуро\", заяви Болсонаро, цитиран от ТАСС и БТА. \n\r\nТой отбеляза, че животът на венецуелския лидер е в ръцете на \"две хиляди генерали\", част от които са въвлечени в търговия с наркотици. \"В крайна сметка именно от въоръжените сили зависи ще бъде ли установена в страната демокрация или диктатура\", каза бразилският президент.\r\n ", "date": "2019.04.09", "title": "Болсонаро работи за разкол в армията на Венецуела"}
{"url": "https://www.dnes.bg/sofia/2019/04/09/promenite-po-grafa-dnes-kolcheta-ili-krygove-vmesto-opasnite-perki.407085", "text": "\nПоказаха новите предложения за ограничители по \"Графа\".\n\r\nВместо бетонните плочи, които столичани определиха като \"перки на акули\", вариантите са високи антипаркинг колчета и стоманени кръгове.\n\r\nНа място експертен състав към Направление \"Архитектура и градоустройство\" разгледа различните предложения за ограничители по трасето. Присъстваха и зам.-кметът по транспорта Дончо Барбалов, главният архитект на София Здравко Здравков и ректорът на УАСГ проф. д-р инж. Иван Марков.\n\n\n\n\r\nЕкспертна комисия ще реши кои ограничители в крайна сметка ще останат на емблематичната улица, чиито ремонт продължава.\n                    \n                    \n                \r\nДо промяната се стигна, след като \"перките на акули\" предизвикаха спорни коментари. Първоначално столичани не харесаха вида им, а с времето се оказа, че крият и опасности за пешеходците.\n\r\nСлед няколко инцидента с пострадали на острите ръбове на \"перките\", столичната кметица Йорданка Фандъкова реши да ги премахне.\r\n ", "date": "2019.04.09", "title": "Промените по \"Графа\" днес: Колчета или кръгове, вместо опасните \"перки\""}
{"url": "https://www.dnes.bg/temida/2019/04/09/arabadjiev-sin-s-garanciia-ot-polovin-milion-leva.407080", "text": "Апелативният специализиран съд реши днес окончателната гаранция на Вълчо Арабаджиев. Тя е 500 000 лв., съобщи bTV.\r\nТой е обвинен за участие в престъпна група за пране на пари, ръководена от родителите му – Ветко и Маринела Арабаджиеви, които са задържани в Испания, но все още не са екстрадирани у нас.\r\nРешението е взето по-рано днес, след като се е установило, че Арабаджиев не страда от заболяване, което да не му позволява да бъде в ареста, потвърдено от тройна медицинска експертиза на лекари от \"Пирогов\".\r\nПо време на гледането на делото възникна спор между адвокатите и прокуратурата дали Вълчо Арабаджиев е знаел за произхода на 5 млн. лв., открити в банкови касети на негово име.\r\n ", "date": "2019.04.09", "title": "Арабаджиев-син с гаранция от половин милион лева"}
{"url": "https://www.dnes.bg/evroizbori-19/2019/04/09/bsp-se-registrira-v-cik-i-prizova-glasuvaite.407071", "text": "\n\"Евровотът може да сложи началото на промяната в България - призовавам хората да гласуват и да не подценяват тези избори“, каза лидерът на БСП Корнелия Нинова след регистрацията на \"БСП за България\" за евровота в ЦИК, съобщи \"Фокус\".\r\nТя обяви, че партията е събрала над 6000 подписа за за участие на БСП в предстощия евровот през май и се обърна към всички млади българи с призива: \"Гласувайте!  Европа не е нещо далечно и незначимо. Много е важно какви хора ще изпратим там. Не просто да получават високи заплати, а да защитават българския интерес. От това зависи дали и Европа ще бъде важна за всеки българин. От това зависи дали ще има инвестиции и работни места за вас. Зависи дали ще има минимална европейска пенсия и минимална европейска заплата, дали ще има младежки план за младежка гаранция за децата, да дишаме чист въздух, да ядем чиста храна без двойни стандарти, чиста вода. Да плащаме по-ниски сметки, ако развием и защитим нашите интереси за ядрена енергетика и газопреносна мрежа. Тези избори са изключително важни, не ги подценявайте“, заяви Нинова.\n                    \n                    \n                \r\nКорнелия Нинова заяви, че партията няма намерение да напуска ПЕС, нито пък че европейските социалисти мислят да изклчват БСП.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n ", "date": "2019.04.09", "title": "БСП се регистрира в ЦИК и призова: Гласувайте!"}
{"url": "https://www.dnes.bg/zvezdi/2019/04/09/liatno-parche-ot-nencho-balabanov.407037", "text": "Ненчо Балабанов зарадва почитателите си с ново парче. То носи името \"Тези пет неща\", а текстът е написан от самия актьор. Автор на музиката пък е Магомед Алиев - Мага.\r\n\"Заповядайтееее...да ви е сладкооо. И лятно. Благодаря от сърце на целия екип\", написа Балабанов във Facebook.\r\nТой посочи, че е бил много развълнуван за премиерата на тази песен и тя идва като ранен подарък за рождения му ден, който е на 17 април.\r\n \r\n\"Вълнувам се като преди Рожден ден, а той наближава. Април е моят месец и ви поднасям този подарък. Надявам се да ви хареса и да ви зареди за лятото\", сподели актьорът.\r\n \r\n", "date": "2019.04.09", "title": "Лятно парче от Ненчо Балабанов"}
{"url": "https://www.dnes.bg/football/2019/04/09/vasil-bojkov-e-kato-djidji-bekali-no-po-bogat.407028", "text": "Бившият президент на Румънската футболна федерация – Думитру Драгомир, засипа със суперлативи новия собственик на Левски Васил Божков.\r\nВ последните дни \"сините\" са много актуални в северната ни съседка, тъй като трансферната власт беше дадена на Джовани Бекали, който е братовчед на боса на Стяуа Букурещ Джиджи Бекали. \r\n \r\nЗа главен скаут пък беше назначен Богдан Патрашку, който през сезон 2000/01 носи екипа на Литекс. С \"оранжевите\" бившият халф спечели Купата на България след победа с 1:0 на финала срещу Велбъдж Кюстендил след продължения.\r\n \r\n\"Васил Божков е много интелигентен, сериозен и богат човек. Има самолет, а освен това обича изкуството. Той е нещо като Джиджи Бекали, но с много повече финансови възможности. Йоан предпочете да отиде в Левски, защото в България нямат дирекция, която вкарва невинни хора в затвора, както е при нас. Защо няма да остане в Румъния? Просто тук вече никой не инвестира във футбола\", заяви Драгомир пред местното издание \"Евениментул зилей\". \r\n \r\n", "date": "2019.04.09", "title": "Васил Божков е като Джиджи Бекали, но по-богат"}
{"url": "https://www.dnes.bg/notifikacii/2019/04/09/vrajduvashtite-lageri-v-libiia-koi-otvyn-i-otvytre-gi-podkrepia.406968", "text": "От една страна страните от Залива, Египет и по двойствен начин Франция, а от друга - Италия и Турция: в Либия двата противникови лагера - на маршал Халифа Хафтар и на премиера на правителството в Триполи Файез ал Сарадж разполагат със силни чуждестранни поддръжници, пише Франс прес.\n\r\n\n\r\nСилният човек на Киренайка (Източна Либия), маршал Халифа Хафтар, чиито сили започнаха офанзива за превземане на столицата Триполи, разчита на подкрепата на Египет, Обединените арабски емирства и по-отскоро - на Саудитска Арабия, твърдят експертите.\n\n\n\n\r\n\"Първоначално Саудитска Арабия подкрепяше тихомълком Хафтар, а публично подкрепяше признатото от международната общност правителство в Триполи, но в края на миналия месец саудитската подкрепа стана явна, след като крал Салман покани либийския военен лидер в Рияд\", заяви пред Франс прес Нийл Партрик, експерт по страните от Залива.\n                \n                \r\nСъюзници на Хафтар от самото начало, \"Обединените арабски емирства и Египет доставиха оръжия\" на Хафтар в името на борбата срещу радикалния ислям, добавя той.\n\r\n\"Целта на Саудитска Арабия и на ОАЕ е постигане на авторитарна нормализация в арабския свят, като се тръгне от Йемен, мине се през Египет и се стигне до Либия\", твърди Али Бенсад, преподавател във Френския институт за геополитика.\n\r\n\n\r\nЩо се отнася до Франция, която има тесни отношения с Рияд, Абу Даби и Кайро, тя играе ролята на посредник между двата либийски лагера, но е обвинявана, че на място фаворизира лагера на Хафтар.\n\r\nПрез юли 2016 г. Париж съобщи за смъртта на трима френски военни при катастрофа на хеликоптер в Либия, където те участвали в разузнавателна мисия в помощ на силите на Халифа Хафтар.\n\r\n\"Френската позиция е двойствена: Париж официално подписа тази седмица общо комюнике с Вашингтон, Лондон, Рим и Абу Даби (призоваващо либийските фракции към сдържаност), но де факто подкрепя Хафтар\", твърди Артуро Варвели от Института за международни политически изследвания в Милано.\n\r\nПравителството на Сарадж бе създадено в Триполи през 2016 г. с подкрепата на ООН и на западни страни, сред които и Франция. Оттогава Париж влезе в ролята на политически посредник и организира две срещи между съперничещите либийски лидери през юли 2017 г., а след това - през май 2018 г.\n\r\nВъпреки всичко маршал Хафтар изглежда запазва благоразположението на Франция, чийто президент Еманюел Макрон превърна борбата срещу тероризма в приоритет на петгодишния си президентски мандат.\n\r\nПариж неотдавна приветства \"значителния напредък\" на силите на Хафтар в Южна Либия в борбата срещу джихадистите и престъпните групи.\n\r\n\"Франция вече не играе ролята на посредник. Притеснявам се от новата политика на Франция в Либия: стратегическият й съюз със страните от Залива я кара да възприеме техните геополитически стратегии\", казва Али Бенсад.\n\r\n\n\r\nПравителството на националното единство в Триполи с премиер Файез ал Сарадж бе признато от международната общност и има подкрепата на Италия - бившата колониална сила, която ревностно брани своето влияние и икономически интереси.\n\r\n\"Тази подкрепа има за приоритет пресичане на потока от мигранти\", идващи от либийските брегове, обяснява Артуро Варвели.\n\r\nОсвен това \"исторически италианците винаги са имали много добри отношения с Триполи и неговия регион\", посочва Али Бенсад и подчертава \"петролните интереси\" на Рим в богатата на въглеводороди Либия, където италианският петролен гигант Ени и френският Тотал се съревновават за находищата близо до Сирт и в Западна Либия.\n\r\nЩо се отнася до регионалните сили, \"Сарадж има с подкрепата на Турция и Катар, но Катар сега е отслабен от дипломатическата изолация\" от съседите си от Залива - най-вече Саудитска Арабия и Обединените арабски емирства, отбелязва Бенсад.\n\r\n\"Конфликтът в Либия се превърна във война с посредници между тези страни от Залива и Катар, който подкрепя правителството в Триполи, доминирано от ислямистите\", изтъква Джеймс Дорси, изследовател от Института за международни изследвания \"С. Раджаратнам\" в Сингапур.\n\r\nСлед падането на режима на Муамар Кадафи през 2011 г. в Либия има голям брой въоръжени групировки, съюзени с местните власти, които ожесточено си оспорват контрола над разпокъсаната страна.\n\r\nДве съперничещи структури си оспорват властта от 2015 г.: Правителството на националното единство в Западна Либия, където е Триполи, и самопровъзгласеното от маршал Халифа Хафтар правителство в Източна Либия, контролирано от Либийската национална армия.\n\r\nТриполитания (Западна Либия)\n\r\n- Въоръжени групировки в Триполи:\r\nСилите за защита на Триполи - алианс от милиции, съюзени с правителството на националното единство, признато от международната общност.\n\r\nВ алианса се открояват четири милиции.\n\r\nГрупировката \"Катибат Тоуар Триполи\" с лидер Хейсам ат Таджури действа в източната част и в центъра на столицата.\n\r\nСъщо в източната част на Триполи действат салафитите от \"Силите Рада\". Те упражняват полицейски функции, като арестуват трафиканти на дрога и алкохол и хора, заподозрени, че са членове на джихадистката групировка \"Ислямска държава\".\n\r\n\"Катиба Абу Слим\" контролира работническия квартал Абу Слим в южната част на Триполи, ислямистката милиция Ал Наваси контролира военноморската база в източната част на Триполи.\n\r\nПрез 2017 г. тези милиции прогониха от Триполи групировките, верни на Халифа ал Гуейл, бившия лидер на базирано в Триполи непризнато правителство преди правителството на националното единство. Те бяха враждебни както към правителството на националното единство, така и към маршал Хафтар. По-голямата част от подкрепящите Гуейл групировки, произхождащи от Мисрата, се върнаха в този град, разположен на близо 200 км източно от Триполи.\n\r\nПрез септември 2018 г. присъстващите в Триполи сили попречиха на други милиции от град Тархуна (Западна Либия) да влязат в столицата, при което загинаха повече от 100 души за един месец.\n\r\nВпоследствие правителството на националното единство натовари \"организацията за обща сигурност\", въоръжена групировка от град Зинтан (на 170 км югозападно от Триполи) със сигурността на западната част на столицата. Лидерът на тази групировка е зинтанецът Имед Трабелси, който през 2014 г. се присъедини към Либийската национална армия, а после напусна редиците й.\n\r\nВъоръжени групировки в Мисрата:\n\r\nСилните милиции на Мисрата са враждебни към маршал Хафтар, но са разделени на подкрепящи и противопоставящи се на правителството на националното единство, като последните са в съюз с въоръжените ислямистки групировки на противоречивия религиозен лидер Садек ал Гариани.\r\nГрупировки от Мисрата има и в Триполи и контролират Сирт, след като изгониха оттам групировката \"Ислямска държава\" през 2016 г.\n\r\nВъоръжени групировки в Зинтан:\n\r\nИзгонени от Триполи през 2014 г., групировките от Зинтан се установиха в града си. Те са враждебни към ислямистките движения и няколко сред тях поддържат връзки с правителството на националното единство и с Либийската национална армия. Милициите на Зинтан контролират петролни находища.\r\nПравителството на националното единство назначи офицера от Зинтан Осама ал Джувайли за военачалник на западния регион.\n\r\nВъоръжена групировка в Сабрата\n\r\nТози град на 80 км западно от Триполи, откъдето голям брой мигранти тръгват за Европа, е под контрола на салафитска групировка, която твърди, че се подчинява на властта на правителството на националното единство, но всъщност има връзки с Либийската национална армия. Голям брой бойци от този град са част от групировката, поддържаща ЛНА, която превзе в четвъртък пропускателен пункт западно от Триполи преди да бъде прогонена оттам.\n\r\nАмазигите:\n\r\nДошли от градовете Джадо, Налут и Зуара, те контролират двата пропускателни пункта на границата с Тунис - Рас Джедир и Дехиба. Те са преобладаващо враждебни към Хафтар.\n\r\nБригадите за защита на Бенгази са формирани от милиции от Мисрата и от ислямистки бойци, прогонени от Бенгази и Дерна (Източна Либия) от силите, поддържащи Хафтар.\n\r\nКиренайка (Източна Либия)\r\n- Либийската национална армия:\r\nЛНА контролира голяма част от Източна Либия, от Петролния полумесец по границата с Египет и присъства в Централна и Южна Либия, най-вече в Куфра и в околностите на Себха, където получи подкрепата на племената.\n\r\nТя се състои от бивши либийски офицери, членове на милиции, бойци без военно обучение от различни племена, а също така и от салафити.\r\nЛНА победи през 2017 г. джихадистката коалиция на име Съвет на революционерите на Бенгази след три години сражения.\n\r\nФезан (Централна и Южна Либия)\n\r\nРегионът Фезан е зона с всякакви видове трафик, с мозайка от различни племена и етнически групи, които се борят за контрола върху контрабандата и петролните полета, като към тях спадат също и чадски и судански бунтовнически групировки.\n\r\nДруги групировки, контролиращи територии в този регион:\n\r\nТуарегите контролират южната част на границата с Алжир и западната част на границата с Нигер. По-голямата част от съхраняват връзки едновременно с ПНЕ и с ЛНА.\n\r\nПлемето тубу присъстват в граничната зона с Нигер, Чад и Судан. По-голямата част от тях са враждебни към Хафтар.\n\r\nДжихадистите от \"Ислямска държава\" се установиха в Южна Либия и в околностите на Сирт. Те поеха отговорност за няколко атентата срещу поддръжниците на Хафтар, но също така срещу Върховната избирателна комисия в Триполи и централата на Националната петролна компания. \r\n \r\n/БТА/\r\n ", "date": "2019.04.09", "title": " Враждуващите лагери в Либия: Кой отвън и отвътре ги подкрепя? "}
