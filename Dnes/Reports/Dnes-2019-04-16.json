{"url": "https://www.dnes.bg/stranata/2019/04/16/prez-2018-g-postypilite-v-armiiata-sa-poveche-ot-napusnalite.407830", "text": "В края на миналата година за първи път през последните години постъпилите в Българската армия военнослужещи са повече от напусналите. Въпреки това недокомплектът на кадрови военнослужещи в армията остава около 20 на сто. Това каза на пресконференция в Ямбол заместник-началникът на отбраната генерал-лейтенант Димитър Илиев, цитиран от БТА.\n\n\n\r\nОт бюджета на министерството на отбраната за 2018 година са отделени средства за допълнително попълване на 1300 длъжности. През периода 2019 - 2021 година са предвидени средства за постъпването на 800 военнослужещи всяка година, допълни заместник-началникът на отбраната.\n\r\nПо повод на националната информационна кампания на Министерството на отбраната \"Бъди войник\" генерал-лейтенант Димитър Илиев заяви, че толкова мащабни действия се провеждат за първи път у нас. Кампанията протича при висок интерес от гражданите и главно от младите хора. \n                    \n                    \n                \r\nУвеличени са подадените заявления за участие в конкурсите за попълване на свободните войнишки длъжности в сухопътните войски, във военноморските сили, в стационарната комуникационно-информационна система, в националната гвардейска част и в 68-ма бригада \"Специални сили\".\n\r\nИнформационната кампания е започнала на 7 февруари и ще продължи до 29 октомври, като премине през 29 градове на страната, посочи генерал-лейтенант Илиев.", "date": "2019.04.16", "title": "През 2018 г. - постъпилите в армията са повече от напусналите"}
{"url": "https://www.dnes.bg/health/2019/04/16/genetikata-shte-pomogne-za-lechenieto-na-onkobolnite.407834", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНачалникът на Националната генетична лаборатория проф. Алексей Лазаров е на мнение, че генетиката е напът да помогне за лечението на онкоболните. \r\nТой е категоричен, че генотипът ни много се е променил в последните години. И тази тенденция ще продължи.\r\nРъководителят на звеното по Пренатална медицина на МБАЛ \"Надежда\" д-р Кръстина Чачева обясни в предаването \"Директно\" по Bulgaria ON AIR, че медицината и техниката са напреднали много. А феталната медицина помага за ранното диагностициране на аномалиите.\r\nЛазаров и Чачева са сред участниците в 10-тото издание на форума \"Бременност и детско здраве\", организиран от PULS.BG.", "date": "2019.04.16", "title": "Генетиката ще помогне за лечението на онкоболните"}
{"url": "https://www.dnes.bg/index/2019/04/16/novozelandkata-luiza-akavi-nai-dylgo-dyrjanata-v-plen-medsestra.407651", "text": "През 2013 г. медицинската сестра Луиза Акави заминава за Сирия. Тя е част от Международния комитет на червения кръст и е в Сирия, за да помага на ранените при военни действия. \n\r\nПрез октомври същата година медицинската сестра от Нова Зеландия е отвлечена. 62-годишната Луиза и двама от сирийските й колеги са държани в плен по-дълго от който и да било в 156-годишната история на организацията за международна хуманитарна помощ. \n\r\nНовозеландката Луиза Акави и сирийските шофьори Набил Бакдунес и Алаа Раджаб са отвлечени на 13 октомври преди повече от 5 години. Съдбата на двамата сирийци е неясна, но от МКЧК са получавали информация са съдбата на медицинската сестра, пише BBC. \n                \n                \r\nНова Зеландия разкри нейната самоличност в надежда, че с падането на \"Ислямска държава\" Луиза ще бъде освободена по-лесно. \n\r\nПравителството заяви, че спецотряд се опитва да локализира медицинската сестра. Заместника на премиера Уинстън Питърс заяви, че спецчасти от защитните сили на страната са посещавали Сирия в опити да спасят Луиза. \n\r\nОт Международния комитет на Червения кръст също призоваха за информация за съдбата на Луиза и двамата й сирийски шофьори. \n\r\nЗа последно Луиза Акави е била видяна в края на 2018 г. край река Ефрат, в близост до сирийско-иракската граница, съобщи оперативният директор на МКЧК Доминик Стилхарт. \n\r\nНовозеландката е била на своята 17-а мисия и е отвлечена по време на мисия за доставяне на медицинска помощ до Идлиб. По-късно Луиза е била отведена в град Ракка и е държана във фабрика за нефт, заедно с други пленници от западните страни. \n\r\nПрез 2014 година командоси от САЩ са се опитали да спасят Луиза, но с неуспех. Тогава джихадистите от \"Ислямска държава\" заплашили да екзекутират и медицинската сестра, и нейната съкилийничка. \n\r\nОрганизацията на медицинската сестра поддържала връзка с \"Ислямска държава\" в първите години от отвличането й, но не успели да ги убедят да освободят Луиза. \n\r\n\"Опитахме се да се свържем и да накараме лидерите им, говорейки с шейхове в Близкия Изток и Азия. Говорихме със затворници от Близкия изток, които може би можеха да ни дадат прясна информация\", обясни Стилхарт. \n\r\nЛуиза Акави е ветеран в работата в конфликтни зони. Работила е в Босна, Сомалия и Афганистан. Тя е оцеляла след атака срещу лагера на Червения кръст в Чечня през 1996 г. Хората, успели да избягат от териториите на \"Ислямска държава\", казват, че са я виждали да се грижи за ранени и пострадали. \n\r\n ", "date": "2019.04.16", "title": "Новозеландката Луиза Акави: Най-дълго държаната в плен медсестра"}
{"url": "https://www.dnes.bg/zvezdi/2019/04/16/ariana-grande-prizna-za-uvrejdane-na-mozyka.407794", "text": "Ариана Гранде страда от много високи нива на посттравматичен стрес. Тя показа снимки на мозъка си от магнитно-резонансна томография, на които си личат травмите на мозъка. Певицата е публикувала снимка в Instagram Stories на това как би трябвало да изглежда здравият мозък и как изглежда нейният заради посттравматичното разстройство.\r\n\"Хора... мозъкът ми. Смешно и плашещо. Не е шега\", написа изпълнителката на \"No Tears Left To Cry\".  Не е ясно защо Ариана е трябвало да се подложи на тази процедура.\r\n \r\nЗвездата започна да страда от ПТСР след като през май 2017 г. беше извършен терористичен атентат на неин концерт в Манчестър, Англия, при който стотици бяха ранени, а 22 загинаха. Певицата и преди е признавала, че не може да говори за тази случка без да се разпадне.\r\n \r\nМиналата година също беше тежка за нея - бившето ѝ гадже, Мак Милър, почина от свръхдоза. През октомври пък тя се раздели с годеника си Пийт Дейвидсън.\r\n\r\n", "date": "2019.04.16", "title": "Ариана Гранде призна за увреждане на мозъка"}
{"url": "https://www.dnes.bg/notifikacii/2019/04/16/tabloidi-v-syrbiia-pojaryt-v-notr-dam-e-bojie-nakazanie.407804", "text": "Пожарът в Нотр Дам в Париж е \"Божие наказание\", написаха два сръбски таблоида, припомняйки, че знаме на Косово бе издигнато в катедралата при честването на стогодишнината от примирието от 1918 г., предаде агенция Франс прес.\n\r\n\"Застигна ги Божието наказание\", написаха двата проправителствени таблоида \"Ало\" и \"Информер\". \"Ало\" видя в станалото възнаграждение за \"оплюването на сръбските жертви\" във войната в Косово.\n\n\n\r\nДвете медии бързо изтеглиха тези статии в понеделник вечерта.\n\r\nВ рамките на честването на стогодишнината от края на Първата световна война вътрешността на парижката катедрала бе украсена със знамената на всички поканени на церемонията, включително Косово.\n                \n                \r\nСърбия, която не признава независимостта на бившата си област, нарече това скандално, припомня БТА.\n\r\nОтношенията между Париж и Белград се влошиха още повече, когато на честванията на 11 ноември президентът на Косово Хашим Тачи бе настанен на почетната трибуна, докато сръбският му колега Александър Вучич бе настанен на второстепенна трибуна.\r\n ", "date": "2019.04.16", "title": "Таблоиди в Сърбия: Пожарът в Нотр Дам е Божие наказание"}
{"url": "https://www.dnes.bg/index/2019/04/16/kak-stignahme-do-tuk-novata-pesen-na-donna.407773", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Певицата Donna е готова с новия си проект, а парчето носи заглавието \"Как стигнахме до тук\". \r\n\"Никога не съм криела, че съм артист, който обича да експериментира и да е различен. А доказателство за това са моите проекти през годините. \"Как стигнахме до тук\" се превърна в една от любимите ми песни. Целият процес по създаването ѝ беше доста естествен\", сподели пред Bulgaria ON AIR Donna.\r\n\"Текстът го написах с помощта на Димитър Лефтеров. Описва една любовна история, преобръщаща съзнанието и променяща виждането\", допълни още певицата.", "date": "2019.04.16", "title": "Как стигнахме до тук - новата песен на Donna"}
{"url": "https://www.dnes.bg/notifikacii/2019/04/16/noviiat-shef-na-policiiata-v-gabrovo-borislav-muerov.407837", "text": "Министърът на вътрешните работи Младен Маринов е представил днес пред полицейските служители новия директор на полицията в Габрово. \n\n\n\n\r\nСтарши комисар Борислав Муеров, досегашен началник на отдел \"Охранителна полиция\" в СДВР, е назначен днес с негова заповед, съобщи тази вечер в Габрово министър Маринов.\n\r\nПо думите му министерството очаква от новия директор на областната дирекция да подобри комуникацията с местната власт, с областната управа, с прокуратурата и с гражданите. \n\r\nСпоред министъра социалните проблеми в Габрово, трупани дълго време, няма да могат да се решат веднага само с една оставка или с назначаването на нов директор, но най-важното е да има граждански мир и канали за комуникация, за да няма място за тлеещо напрежение, пише БТА.\n                \n                \r\nБорислав Муеров, който има повече от 36 години стаж в системата на МВР, сменя на директорския пост в Габрово старши комисар Борислав Бончев, който подаде оставка на 12 април, съобщиха от полицията. Припомняме, че до това се стигна след протести и напрежение в града заради побоя над магазинер от роми. Оставката на Бончев дойде веднага, след като бе поискана от премиера Бойко Борисов.\n\r\nОколо 40-50 души се събраха днес на централния площад \"Възраждане\", но не да протестират, а да участват в подписка, инициирана от екипа на кмета. Засиленото полицейско присъствие в града остава, докато се води диалог с гражданите и напрежението стихне, потвърди министърът.", "date": "2019.04.16", "title": "Новият шеф на полицията в Габрово - Борислав Муеров"}
{"url": "https://www.dnes.bg/health/2019/04/16/6-zdravoslovni-polzi-ot-konsumaciiata-na-leneno-seme.407704", "text": "Лененото семе е известно още от Древен Египет. Ползите му за здравето са накарали император Карл Велики да създаде специални закони, за да популяризира консумацията на лененото семе сред населението на Свещената Римска империя.\r\nСемето на лена наистина заслужава специално внимание, защото ползите за здравето му са доказани от учените днес. То допринася за цялостното подобряване на здравословното състояние. Ето как:\r\n\r\nЛененото семе е изключително богато на омега-3 мастни киселини и антиоксиданти. В него се съдържат също и голямо количество фибри, които заедно с останалите компоненти правят вероятността организмът да страда от рак на по-късен етап по-малка.\r\n                    \n                    \n                Лененото семе съдържа 800 пъти повече лигнани, отколкото останалите растения. Тези вещества имат мощни антиоксидантни свойства и въздействат благоприятно на естрогена. По този начин предпазват от рак на гърдата.\r\n\r\nЛененото семе балансира стойностите на кръвното налягане. Канадско изследване, за което сайтът brightside.com пише, констатира, че хората, които консумират по 30 г ленено семе на ден в продължение на 6 месеца, имали по-ниско кръвно налягане. То подпомага въздействието на медикаментите за контрол на кръвното налягане, което го прави важен помощник на хипертоници и хората, попадащи в рискова група.\r\n", "date": "2019.04.16", "title": "6 здравословни ползи от консумацията на ленено семе"}
{"url": "https://www.dnes.bg/obshtestvo/2019/04/16/500-obiavi-za-schetovoditeli-na-mesec-parite-nad-700-lv.407782", "text": "Около 500 обяви за счетоводители и икономисти има средно на месец в Бюрата по труда. Това каза изпълнителният директор на Агенцията по заетостта Драгомир Николов, който участва в откриването на третото издание на форума \"Кариери УНСС 2019\".\r\nИкономическите специалности са търсени, включително и в малките градове, коментира Николов. Предлаганото заплащане е над 700 лева.\r\nПо думите му много търсени в момента са инженерните кадри, кадри за машиностроенето, както и много хора за ресторантьорството за летния сезон.\r\nРеализацията на студентите на УНСС е 97%, похвали се ректорът на университета проф. Стати Статев. \n\r\nПо думите му мнението на работодателите е, че завършването на УНСС е достатъчен атестат за тях, за да наемат някого на работа. \n                    \n                    \n                \r\nНовото през тази година на форума са мениджърски програми. Студентите ще могат да се обучават в период от две години, като чрез програмите ще им се даде шанс да заемат ръководни позиции без предварителен опит.\r\nВъв форума участват над 60 големи български и международни компании, предлагащи стажантски и работни позиции в различни бизнес сектори от сферата на ИТ, консултантски фирми, рекламни агенции, производители, търговски фирми, финансови институции, банки и телекомуникации. \r\nПредвижда се да бъде изграден и постоянен информационен кът за ежедневни срещи между студенти, представители на държавното управление и работодатели.\r\nПрез 2018 г. кариерният форум в УНСС беше посетен от близо 6500 студенти.", "date": "2019.04.16", "title": "500 обяви за счетоводители на месец, парите - над 700 лв."}
{"url": "https://www.dnes.bg/snimka-na-denia/2019/04/16/vremeto-utre-prevaliavaniia-ot-dyjd-temperaturite-do-17-c.407802", "text": "През нощта от север облачността ще се увеличава и утре ще е предимно значителна. На отделни места, главно в източната половина от страната и планините ще има слаби превалявания от дъжд. Ще духа слаб до умерен вятър от север-северозапад.\r\nСпоред  минималните температури ще са предимно между 2 и 7 градуса и на отделни места, главно по високите полета на Западна България, ще се образува слана. Дневните температури слабо ще се повишат и максималните ще са между 12 и 17 градуса.\r\nПо Черноморието облачността ще е значителна и на места ще има превалявания от дъжд. Ще духа слаб до умерен вятър от север-североизток. Максималните температури ще са между 11 и 14 градуса. Температурата на морската вода е 11-13 градуса. Вълнението на морето ще е 1-2 бала.\r\n                \n                Атмосферното налягане слабо ще се понижи и ще е по-високо от средното за април.\r\nНад планините ще е предимно облачно, на места ще превали дъжд, а над 1800 м - сняг. Ще духа до умерен северозападен вятър. Максималната температура на височина 1200 метра ще е около 6 градуса, на 2000 метра - около минус 2 градуса.\r\nВ четвъртък и петък отново ще има превалявания, на повече места и по-съществени през втория ден. Вятърът ще бъде от север-североизток, в Източна България ще е умерен и температурите ще се понижат. Минималните ще са между 2 и 7 градуса, максимални - предимно между 11 и 16 градуса.", "date": "2019.04.16", "title": "Времето утре: Превалявания от дъжд, температурите до 17°C"}
{"url": "https://www.dnes.bg/index/2019/04/16/koaliciia-za-bylgariia-na-rumen-petkov-trygna-na-izbori.407805", "text": "Малко след като ВАС отряза БСП за търговската марка \"Коалиция за България\" и така тя остана за АБВ и нейните партньори, лидерът на партията Румен Петков се регистрира за участие в предстоящите европейски избори и представи своята листа.\r\n\n\n\r\nВодач на евролистата е икономистът Боян Дуранкев. На второ място е Пламена Заячка, а на трето Геоги Кючуков. В листата попадат още Александрина Костадинова, Радан Мирянов и Камелия Стаматова.\r\n\r\nПоследен, на 17-то място, е поставен и самият  Румен Петков. \n\r\nТой заяви, че \"Коалиция за България\" предлага истинска лява листа, докато другите излъчват безсилие. \r\nПо думите му кандидатите на формацията демонстрират патриотизъм, принадлежност и много ясна политика.\n                \n                \r\n“Нашите евродепутати ще бъдат в българското семейство, защото там ни е мястото. Когато предлагаш човек, който ти казва, че е европеец, а после българин, лично изпитвам съмнение и скептицизъм, защото чувството за родова памет и местен патриотизъм, ако бъде подменено от изкривени ценности, нищо добро не очаква тези, които са изпратили такъв представител” - твърди Петков, цитиран от пресцентъра на АБВ. \r\n \r\nПетков коментира и ситуацията в другата лява партия БСП. Според него междуособиците на \"Позитано\" оставят на много заден план работата по формирането на леви политики. \n\r\n„С болка казвам, че на „Позитано“ има битка между ръководството на партията и самата партия. Има битка между два клана – на Нинова и на Станишев. Има битка срещу левицата. Там не мисля, че става дума за лява политика. Това, което се предлага няма дума за работници, няма дума за кооперативи, за стабилизиране на ядрената ни енергетика, т.е. е един набор от кухи фрази, на който бяхме свидетели в отиващия си европарламент“, посочи той. \n\r\nКолкото до листата на ГЕРБ, според Петков, тя \"излъчва съсипията на селското стопанство. Там са ликвидационните съвети, унищожаването на ядренета ни енергетика ярез 3-ти и 4-ти блок на АЕЦ \"Козлодуй\", там е продажбата на авиокомпания \"Балкан\". ", "date": "2019.04.16", "title": "\"Коалиция за България\" на Румен Петков тръгна на избори"}
{"url": "https://www.dnes.bg/obshtestvo/2019/04/16/polovinata-danychni-deklaracii-podadeni-onlain.407821", "text": "Всяка втора данъчна декларация за доходите на физическите лица е подадена по интернет с ПИК на НАП или с електронен подпи. \n\r\nДо момента в Националната агенция по приходите са подадени над 300 000 декларации. ПИК пък имат вече близо 600 000 лица. От приходната агенция очакват за пръв път тази година броят на подалите документите си онлайн да е повече от тези на хартиен носител. \n За поредна година агенцията дава възможност на хората да проверят сумите, които са им изплатени извън трудов договор чрез електронна услуга с ПИК или е-подпис. В справката могат да се видят всички хонорари, плащания по граждански договори и други и направо да бъдат преписани в декларацията. Според НАП, така рискът от пропуски и грешки значително намалява. \n                    \n                    \n                \r\n\"Отчитаме много силен интерес към издаване на персонален идентификационен код в офисите ни в последните дни. Изглежда 2019 г. ще е първата, в която електронно подадените декларации ще са повече от хартиените. Електронното деклариране пести време и усилия“ каза директорът на \"Обслужване\" в НАП Боряна Георгиева пред Нова тв. \n\r\nКрайният срок за подаване на данъчна декларация изтича на 30 април. Дотогава трябва да се платят и дължимите към хазната суми. Плащането може да стане електронно с банкова карта и без такси чрез електронната услуга на НАП, достъпна на уебсайта на Агенцията.", "date": "2019.04.16", "title": "Половината данъчни декларации - подадени онлайн"}
{"url": "https://www.dnes.bg/mish-mash/2019/04/16/modelyt-koito-zariaza-podiuma-i-se-prevyrna-v-ovcharche.407653", "text": "На 4 часа от Рейкявик, отделена от път, който може да разбие дори и най-здравата кола, далеч от каквито и да било населени места, се намира Ljotarstadir или \"Фермата, където е светлината“. Тя е толкова отдалечена, че дори самите исландци са съгласни, че е на край света.\r\nВ тази отдалечена ферма живее сама красивата Хейда Асгердотир. На 20 години тя е била модел с успешна кариера в Ню Йорк, известна в цяла Исландия. Последното нещо, което някой би очаквал от нея е било, тя да се откаже от бляскавия живот и да го замени с ежедневие сред петстотинте овце на  Ljotarstadir. Но тя смело се връща в родния дом, за да поеме семейния бизнес, основан още през 12-ти век. \n\r\n                    \n                    \n                Като тийнейджърка Хейда е висока, слаба и много тиха. Всички й казват, че трябва да стане модел – фотографи, приятели, кръстницата й, която тогава е директор на елитна модна агенция. Тя се съгласява с тях и за кратко, кариерата й наистина процъфтява. Но Хейда не се чувства на мястото си.\r\n\"Имаше нещо нередно в това просто да стоя и да съм красива или да ме сравняват с още 50 момичета, за да изберат кой изглежда по-добре. Беше глупаво. Това не бях аз“, разказва Хейда пред The Guardian. За това изоставя тази кариера и започва нови две – като учителка, а след това, като полицай.\r\nКато малка красавицата често слуша от баща си, как ще наследи фермата, когато си намери мъж, който може да се грижи за земята и животните. Когато тя е едва на 26 обаче, цялата отговорност за 500-те овце и 6500-те хектара пада на крехките й рамене. Баща й е диагностициран с рак. Умира две години по-късно.\r\nСега Хейда е на 41 и нито за секунда не съжалява, че е загърбила всичко, за да стане фермер. Тя така и не си намира съпруг. Всъщност, никога не е и искала.\r\n\"Постоянно ми се предлагат различни мъже или ми пробутват синовете си. Пияни бащи ми се обаждат вечер, питат ме имам ли нужда от помощ, казват ми, че могат да вдигат тежко и да ми поправят тракторите. Някои ми правят романтични жестове, но никой не е стигнал много далеч. На всички казвам – аз съм толкова романтична, колкото е кубче лед“, обяснява Хейда.\r\nОт 2006 година насам сама управлява семейния бизнес. А задачата й не била лека. Освен, че зимите са тежки, през 2010 година енергийна компания поискала да построи водна електроцентрала в близост до фермата й. Това включвало построяването на язовир, със стена по-висока от катедралата в Рейкявик и наводняване на огромна площ от имота й, \"точно там, където тревата позеленявала първо през пролетта“.\r\nЗа да спаси овцете си от глад, освен с делата на фермер, Хейда влязла в политиката като станала съветник на местния \"зелен\" съвет, а малко по-късно и адвокат. След дълга борба, красавицата спечелила – електроцентрала нямало да има. Но хората в политиката вече далеч не я обичали, нито собствениците на енергийната компания.\r\n\"Знам, че все още не са се отказали, но ако се върнат с нов план, с пълна сила ще вляза в битката“, казва Хейда.\r\nВъпреки че е можела да спи в копринени чаршафи и да пие кафе на терасата на някой луксозен хотел, в кратките зимни дни, когато не трябва да извежда овцете на паша, Хейда не си почива. Тя преглежда животните в цялата околност за проблемни бременности.\r\nДенят й започва в 8:00 ч. на студения под в кошарите. През ръцете й преминават близо 1200 животни, на които винаги сипва ледена вода след прегледа. Ръцете й замръзват до степен, до която ги чувства така, все едно ще се отчупят и паднат. Често забравя дори да се храни. Всичко приключва късно вечер с чаша горещ шоколад и горещ душ вътре във фермата.\r\nДните през пролетта, лятото и есента са еднообразни – тя извежда овцете на паша и след това се прибира. Но въпреки че е отдалечена от цивилизацията, Хейда така и не губи интерес към света. Напоследък често пътува, за да взима участие в различни състезания за овце.\r\nКрасавицата осъзнава, че вече е и на възраст.\r\n\"Вече не мога да работя по 24 часа, както правех преди. Да, на 41 години съм и в ръцете си имам още много сила, но вече започвам да се изморявам, понякога дори ме боли гърба“, обяснява тя.\r\nНай-голямото притеснение за Хейда произлиза от глобалното затопляне. Тя от първо лице вижда как зимите стават по-топли, а летата – по-хладни, как глетчерите на Исландия изчезват пред очите й.\r\n\"Не мога да свикна с това, че хората настояват да имат бутилирана вода на рафтовете в магазините и всякакви плодове, всеки сезон, докарани тук със самолет“, казва красавицата. Признава, че не е добра в готвенето и единственото, което може да си приготви е голяма пържола. Естествено, тук отново изниква въпроса – не е ли мислила за сериозна връзка? За някого, който поне може да готви? Хейда казва, че това никога не е било приоритет.\r\n\"Не ми трябва някой, който да ми казва какво да правя или с когото да споря постоянно, обяснява тя. - А и имам цялата тази ферма. Не съм сама.“", "date": "2019.04.16", "title": "Моделът, който заряза подиума и се превърна в... овчарче! "}
{"url": "https://www.dnes.bg/zvezdi/2019/04/16/orlin-pavlov-s-pyrvo-video-na-svoeto-momichence.407822", "text": "Орлин Павлов публикува първо видео на дъщеря си в Instagram. Изпълнителят показа как забавлява малката Елизабет докато майка ѝ се къпе в банята. \r\n\"Добро утро, коте... Какво искаш да кажеш? Да изпеем нещо\", говори певецът на бебето и започва да пее част от \"Ода на радостта“ на Шилер, а то го гледа ококорено. \r\n \r\nМного от неговите последователи в социалната мрежа го поздравиха за момиченцето и отправиха своите пожелания.\n\r\n \r\nПрипомняме, че Павлов стана татко на 22 януари, но той и приятелката му Диана Великова не съобщиха веднага новината. \r\n \r\nПевецът разкри, че успява да се наспива с бебето и често помага в смяната на памперси и другите грижи за малката. \r\n \r\n„Ей, стана баща, без да ни запознаеш с майката. Поне като прохожда детето, да ни поканиш на разходка в парка. А на малката Елизабет – да расте щастлива и обичана“, написа във Facebook негов приятел. \r\n \r\n", "date": "2019.04.16", "title": "Орлин Павлов с първо видео на своето момиченце"}
{"url": "https://www.dnes.bg/temida/2019/04/16/sled-prisydite-ivancheva-i-petrova-v-slivenskiia-zatvor.407833", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДесислава Иванчева и Биляна Петрова на път за сливенския затвор. Това се налага, след като вчера двете получиха съответно 20 и 15 години лишаване от свобода.\n\n\n\n\r\nЗаради тежките присъди, спецсъдът не уважи искането на защитата им те да останат под домашен арест.\n\r\nВъв видимо добро настроение, минути преди да чуят решението на съдия Иво Хинов, Десислава Иванчева и Биляна Петрова се снимаха за спомен в спецсъда. Убедени, че Темида ще бъде благосклонна към тях.\n\r\nСъдът обаче намери, че исканите от Иванчева 20 евро на квадратен метър застроена площ от новите сгради в \"Младост\" били за нея, не за обществото.\n                    \n                    \n                \r\nПосредникът при искания подкуп - Петко Дюлгеров, проговори. Но едва след като чу, че ще изкара следващите 12 години в затвора.\n\r\n\"Това, което направи Ваклин, не знам наистина как спи, това е толкова долна ниска провокация, но тя е същита с много бели конци\", коментира Дюлгеров.\n\r\nОт Велико Търново главният прокурор Сотир Цацаров изрази увереност, че безпрецеднтните присъди ще бъдат потвърдени и на по-горните инстанции.\n\r\nЗащитата на тримата осъдени има 15-дневен срок да протестира. А съдия Иво Хинов - месец, за да напише мотивите си.", "date": "2019.04.16", "title": "След присъдите: Иванчева и Петрова в сливенския затвор"}
{"url": "https://www.dnes.bg/business/2019/04/16/iaponcite-iskat-strandjanski-manov-med.407808", "text": "Япония е една от страните, които проявяват най-сериозен интерес към мановия мед, похвали се председателят на пчеларското сдружение \"Странджански манов мед\" Манол Тодоров пред .\r\nРъководителят на пчеларското сдружение обяви, че вече официално процедурата по регистрация на Странджанския манов мед е завършена и никой друг не може да претендира за производството му, освен пчеларите в Странджа.\r\n\"Качеството на меда е високо, но проблемът е в количеството - произвеждаме едва между 20 и 50 т. годишно“, отбелязва Тодоров.\r\nПчеларството е напът да се превърне в един от водещите отрасли за страната ни, след като е ясно, че пазарите още в Белгия, Германия, Италия и Франция проявяват интерес към меда.\r\n                    \n                    \n                Един от проблемите, обаче, е пръскането с пестициди от земеделските производители. Работи се усилено по решаването на този проблем, но все още координацията е затруднена и това усложнява допълнително процесите за добиване на мед.\r\n", "date": "2019.04.16", "title": "Японците искат Странджански манов мед"}
{"url": "https://www.dnes.bg/knigi/2019/04/16/po-sledite-na-syznanieto-kato-instinkt.407762", "text": "\"Бащата\" на невронауката и пионерът в изследването на разделения мозък проф. Майкъл С. Газанига разкрива необятната картина на човешкото съзнание в книгата си \"Съзнанието като инстинкт”. Мащабният труд е плод на дългогодишния опит на професора, който преплита умело най-новите научни изследвания и факти по темата с това, което знаем от историята на човешкото познание, за да даде отговор на важния въпрос: какво точно е съзнанието и как то ни прави хора?\r\nИзтъкнатият невроучен и професор по психология Майкъл С. Газанига хвърля светлина върху въпроса, който вълнува човечеството от векове: какво е съзнанието. Възникналата преди столетия идея за мозъка като машина провокира и разделя учените и философите и днес.\r\n                    \n                    \n                Газанига прави истински пробив в тази теория, защитавайки идеята, че мозъкът е стройна система от независими модули, които работят в синхрон. Трудно е съзнанието да бъде угасено дори при наличието на тежки мозъчни травми и изменения – то няма център и винаги блещука в мрака.\r\nВ \"Съзнанието като инстинкт\" Газанига обяснява как съзнанието се появява и ни прави хора. Самият той обобщава: \"Най-просто казано, според мен съзнанието е инстинкт. Много организми, не само хората, го притежават в готов вид още с появата си. Тъкмо това са инстинктите – нещо, което организмите притежават още с появата си. Живите същества имат организация, която прави възможно съществуването на живота и в крайна сметка на съзнанието, въпреки че са изградени от същите материали като неживия природен свят около тях.\"\r\nМайкъл С. Газанига (1939) е сред най-знаковите невроучени на планетата. Завършва престижния Dartmouth College (част от елитната Бръшлянова лига) през 1961 г., а през 1964 г. защитава докторската си степен по психология в Калифорнийския технологичен институт.\r\nЧлен е на Американската академия за изкуство и наука, Института по медицина, Националната академия на науките на САЩ и на Съвета по биоетика към президента на САЩ Джордж У. Буш. Основател е на Центърa за когнитивна невронаука в Калифорнийския университет и в Dartmouth College.\r\nАвтор на редица книги и главен редактор на Journal of Cognitive Neuroscience, днес Майкъл С. Газанига е един от най-известните невроучени в света. \"Съзнанието като инстинкт” е първата му книга, която излиза на български език. \"Съзнанието като инстинкт\" е у нас в превод на Елена Филипова.", "date": "2019.04.16", "title": "По следите на \"Съзнанието като инстинкт\""}
{"url": "https://www.dnes.bg/muzika/2019/04/16/u-licata-s-avigeia-i-ivan-shopov-da-miksirash-folklora.407062", "text": "\n\r\nМузиканти с различно амплоа, но с обща мисия ще ни съберат на 18-ти май в новия Music Jam Club (ул. Пиротска 5, София). Поводът е премиерата на \"Kanatitsa – Remixed\", която ще бъде отпразнувана с мащабен 8-часов маратон с над 12 артиста в двете зали. В основната Иван Шопов и \"Авигея\" ще представят на живо композициите от албума, а майсторите на електронния звук Nocktern, 1000 names, Kliment и The Science ще се погрижат за загряване на атмосферата. В основната зала ще се изявят още LQ, Ogonek и Cooh, които ще поддържат високия парти градус до ранни зори.\n\r\nАвигея и Иван Шопов (известен още като Бalkansky, Drum Kid  или Cooh) са достатъчно познати в професионалните среди като пътищата им се събират преди две години в албума им Канатица. Дамите от Авигея са тези, които правят първата крачка към Иван, който пък вече има опит в представянето на фолклора по различен начин и от работата си по-рано с Теодосий Спасов. Така съвсем естествено се получава спойката, покрай един арт фест. Иван отива на няколко репетиции и създават няколко демо записи. \"На този арт фест видяхме, че има какво още да разкажем с момичетата. Получи се толкова естествено, сякаш всеки е търсил другия и се намерихме.\" припомня Иван.\n                    \n                    \n                \r\n\n\r\nОт излизането на албума до днес много неща са се променили. Всеки от тях е извървял своя път, понякога отделно, но често и заедно. Като през март тази година Авигея и Иван Шопов се завръщат от музикалното си пътешествие из САЩ и Канада. \"То е и един от плодовете на Канатица. По пътя много неща се променят и развиват. Всеки има свои търсения и ми хареса, че албумът продължава да води свой живот. Успява пак да ни събира и вдъхновява.“, споделя още Иван пред Dnes.bg. Именно и той е движещата сила по този проект. Споделя, че представят нова версия на албума като се появяват 25 нови ремикса от различни музиканти от цял свят.  “Те са мои приятели и познати. Хора, които се заинтересуваха от идеята да работят над български фолклор и по електронната част, която им подадох. На събитието ще съберем някои от ремиксаторите в България. В концерта ни ще включим и някои от ремиксите, които най-много ни допадат и могат да се включат в програмата ни. Ще направим на живо и парчета от албума \"Канатица\", както и нови версии, и композиции. Това е планът да разгърнем крилата на проекта в нова светлина.  Сега звучи много различно. Не е останал оригиналния дух на албума и това е много интересно. Ти си свикнал с него, то е твоето дете и изведнъж, все едно ти го връщат от градина и то ти говори на френски. Това е и целта – да стигне до онези, които обичат да ремиксират. Да се открият нови жанрове пред фолклора.\n\r\n\"Идеята бе да стигнем колкото се може по-близо до младите българи, да им помогнем да се върнат към корените си и да заобичат фолклора така, както и ние\", разказва Александра Василева от Авигея. Момичетата го предават по начина, по който го усещат. Споделят, че зад граница българите много го ценят и преоткриват в комбинация с електронната музика. \"При последното ни пътуване имахме удоволствието да се срещнем с прекрасни българи, които ни вдъхновиха да творим. Чрез музиката постигнахме общуване на по фино ниво, независимо на коя точка на планетата се намираме.\", разказва и Сибина Раденкова от фолклорната формация.\r\nЗанимава се от малка с фолклор и той винаги е бил тяхна мечта. И двете правят първите си стъпки в друг хор, после са пеели при един и същ педагог, докато не решават, че искат да създадат група.\r\nЗа Иван фолклора също е откритие, покрай работата си с Теодосий Спасов. \"Създавам електронна музика от 20-ина години, но за първи път се почуствах интересен и оценен за публиката, когато използвах български фолклор в моите миксове. Да работя с Теодосий е голяма привилегия още от 2006 г., когато се запознахме. От тогава търсих такива посоки и той много ми помогна да открия колко е ценен фолклора, как музиката може да стигне до сърцата не само на българи, но и до чужденците с нещо автентично, уникално, изключително и само българско. Това е и основната ми цел – да създавам нещо ново, а не да повтарям изтърканите модели, които много добре работят в Западна Европа, но те са и за хората там.\"\n\r\n\n\r\nИван Шопов е от Троян – град с дълбоки традиции. Завършва керамичното училище в града, а по-късно и \"Графика\" в Художествената академия. С музика се занимава от 20 години. Твърди, че рисува музиката. Не я музицира по стандартния начин, както е с ноти, а по-скоро чрез усещане, използване на контраст, детайли. Всичко, което е научил от рисуването, използва и в звуците. Пътят в усъвършенстването му като художник му помага в музиката. Възприема я като картина с всичките й детайли, които разказват по друг начин една история. \"Много хора ме питат : \"Какво стана, забрави ли рисуването?\" Всъщност не съм. Постоянно рисувам, имам проекти. Съчетавам ги нещата. Януари завърших магистратура в Художествената академия, пак графика. Направих и изложба.\", обяснява Иван.\n\r\n\n\r\nАлекс и Сибина  заедно от 3-4 години и са постигнали добър синхрон.  \"Мечтаем за много неща и започват да ни се получават като група\" - разказва Алекс. Предстои им да направят албум с фолклорни песни – автентични и авторски.  В него наблягат на акапелното пеене, но включено с отделни инструменти, но не типично фолклорни – вокал с китара, вокал с чело. \"Обичаме да експериментираме и музиката дава специфична свобода, човек да твори и опитва различни неща.\", обяснява още тя. Мечтаят и за фолклор с джаз. Мечтаят още Авигея да се разрасне още повече и да работят с деца.\n\r\nИван също е убеден, че музиката не познава граници. \"Колкото повече  човек разширява музикознанието, толкова повече осъзнава, че всичко е едно и да категоризираш нещата и да ги отделяш, ограничава виждането ти. Много от големите световни музиканти не остават в един стил, жанр, а търсят пресечните точки между различните култури, музика. Така се е появил и джаза. Той не е измислен в лаборатория. Едни черни хора са го снимали и са го култивирали и пръснали по цял свят, за да показва Америка. Нещо, което е било все едно фолклорна музика по някакъв начин, е станала глобална музика. Затова има и стил \"world music\", който обединява и музика от Афганистан, от Африка, от Сибир, от Америка, България... Всички ние сме в една голяма световна музика. И колкото по-глобално гледаш на нещата, толкова по-добре. Ако се завреш в една малка кутийка и там си мислиш, че си постигнал огромен успех, се оказва, че си помлян от една река със съвсем други неща. \n\r\n ", "date": "2019.04.16", "title": "У-лицата с Авигея и Иван Шопов: Да миксираш фолклора! "}
{"url": "https://www.dnes.bg/index/2019/04/16/dohodite-ni-nagore-prez-2018-a-no-razhodite-rastat-po-byrzo.407767", "text": "6 013 лв. е годишният общ доход средно на лице от домакинство през 2018 г. Той нараства със 7.6% спрямо предходната година. За последните десет години (2009 - 2018 г.) общият доход средно на лице от домакинство се увеличава 1.6 пъти, по даннина НСИ.\r\nДоходът от работна заплата е 3 336 лв. и се увеличава с 9.8% спрямо 2017 г., а нарастването му в сравнение с 2009 г. е със 73.0%. Доходите от пенсии за последната година са 1 645 лева и нарастват с 11.2% спрямо 2017 г. и с 61.4% в сравнение с 2009 година.\r\nДоходите от самостоятелна заетост през 2018 г. са 420 лв., или с 11.4% повече в сравнение с 2017 г., и нарастват с 59.1% спрямо 2009 година.\n\r\nДоходът от трудова дейност извън работната заплата за последната година е 70 лв. и намалява спрямо 2017 г. с 45.7%, а в сравнение с 2009 г. - с 54.2%.\n                \n                \r\nДоходите от другите социални трансфери (обезщетения за безработни, семейни добавки за деца и други социални помощи и обезщетения) през 2018 г. са 156 лева. Те намаляват с 16.6% спрямо 2017 г. и нарастват с 27.9% спрямо 2009 година.\n\r\nПрез 2018 г. българските домакинства са изразходвали 5 772 лв. средно на лице, което е с 10.6% повече в сравнение с 2017 година. За периода 2009 - 2018 г. разходите на домакинствата се увеличават 1.7 пъти.  \n\r\nОтносителният дял на разходите, свързани с жилището, намалява с 1.4 процентни пункта през 2018 г. спрямо 2017 г., а в сравнение с 2009 г. - с 0.6 процентни пункта.\n\r\nДелът на разходите за данъци и социални осигуровки е 12.8% от общия разход през 2018 г., което е с 0.3 процентни пункта повече в сравнение с 2017 г., а увеличението спрямо 2009 г. е с 5.9 процентни пункта.\n\r\nПрез периода 2009 - 2018 г. делът на разходите за транспорт и съобщения в общия разход е около 11%.\r\n \r\n ", "date": "2019.04.16", "title": "Доходите ни нагоре през 2018-а, но разходите растат по-бързо "}
{"url": "https://www.dnes.bg/temida/2019/04/16/okonchatelno-panaiot-reizi-veche-ne-e-kmet-na-sozopol.407803", "text": "Кметът на Созопол Панайот Рейзи официално е освободен от длъжност. Решението е на Апелативния специализиран съд и не подлежи на обжалване.\r\n\n\n\n\r\nМагистратите освободиха от поста и главния счетоводител на общината Златка Мусева.\r\n\r\nДвамата са обвинени за присвояване на над 2 млн. лева. Според прокуратурата парите са източени чрез 34 отделни договора за различни ремонтни дейности.\n\r\nИма обосновано предположение за извършено престъпление във връзка с работата им, заявиха магистратите, цитирани от БТА.\n\r\nСъдът напомни, че двамата са обвинени за присвояване на средства в особено големи размери, и допълни, че не са спазвали договори по ремонтни дейности на територията на община Созопол.\n                    \n                    \n                \r\nРейзи твърди, че не се притеснява, защото няма доказателства за вината му, а и всички договори са изпълнени без забележка. Прокуратурата обаче смята, че парите са теглени от физическо лице, което няма общо с наетите фирми и кметът е наясно със схемата.\n\r\nНа 9 април Рейзи подаде оставка като член на ГЕРБ по време на среща с премиера и председател на партията Бойко Борисов, като на срещата е присъствал и зам.-председателят на ГЕРБ и кмет на Бургас Димитър Николов. \n\r\nРейзи аргументира решението си с желание да не остават съмнения, че по някакъв начин може да бъде възпрепятствано разследването срещу него.", "date": "2019.04.16", "title": "Окончателно! Панайот Рейзи вече не е кмет на Созопол"}
{"url": "https://www.dnes.bg/index/2019/04/16/lecheben-kristal-spored-zodiiata-1-chast.407827", "text": "Смята се, че кристалите притежават лечебни свойства. Тяхната сила се използва от години с оздравителна цел. Едни минерални образувания помагат при главоболие, други носят късмет и просперитет, има и такива, които са подходящи за хората, които все още не са открили своята половинка.\r\n \r\nМного от камъните са свързани с определени планети, някои от които носят своето отрицателно влияние. Такива са котешкото око, рубинът, синият сапфир, хесонит и други. За да носят положителен заряд, те трябва да са с определена форма, структура, чистота и цвят.\r\n \r\nАко искате да си купите бижу с естествени камъни или желаете да подарите минерал на някой близък, е добре да знаете кой отговаря на неговия характер.\r\n \r\n\r\n \r\n\r\n \r\nОгнен знак, който се ръководи от Марс. Овните са амбициозни, горди, много ентусиазирани или казано по-просто – с доста динамичен характер. Те се нуждаят от камък, който балансира бушуващите в тях емоции и контролира егоцентризма им.\r\n \r\nЧервеният яспис и гранатът са най-подходящите естествени камъни за представителите на тази зодия. Първият е символ на силата и волята, подпомага всички чакри. Докато гранатът обединява определена група скъпоценни камъни, които имат различна структура и цвят. През Средновековието много хора носели гранат, за да се предпазят от злополуки. Камъните с черен цвят помагат при лошо настроение, депресии и лоши сънища.\r\n \r\n\r\n \r\nЗемен знак, който се управлява от планетата Венера. Телците са много чувствителни и интуитивни личности с изтънчен вкус. Те не обичат да излизат извън зоната си на комфорт и се нуждаят от скъпоценни камъни, които им носят вдъхновение, защото предимно са творчески настроени натури.\r\n \r\nСмарагд, розов кварц и амазонит се препоръчват за хората, родени под този знак от зодиака. Те носят силен енергиен заряд. Смарагдът, например, има зелен цвят, а той е любимият на Телците. Той успокоява очите, отпуска нервната система и има положително въздействие при умора. Неутрализира негативните заряди и носи дълголетие.\r\n \r\n\r\n \r\nТе са интелектуалци с чувствителни натури, управлявани от Меркурий – планетата, отговаряща за комуникацията. Понякога може да се колебаят какво решение да вземат поради двойствената им натура. Ето защо им трябва камък, който да им даде увереност в действията.\r\n \r\n", "date": "2019.04.16", "title": "Лечебен кристал според зодията (1 част)"}
{"url": "https://www.dnes.bg/notifikacii/2019/04/16/golemiiat-organ-v-notr-dam-ot-15-i-vek-e-spasen.407819", "text": "Големият орган в парижката катедрала \"Нотр Дам\" не е изгорял в пожара, опустошил сградата, но конструкцията може да пострада от околната разруха, каза един от тримата органисти, цитиран от АФП.\n\n\n Инструментът е обновяван през вековете, но основната конструкция е от началото на 15-и век. Той \"отчасти е запазен, но е покрит с дребни отломки, прах и вода\" - каза Филип Льофевр, който свири от 35 години в \"Парижката Света Богородица\", пише БТА.\n\r\n\"През следващите месеци всичко ще изсъхне и може да се появят проблеми в конструкцията - добави музикантът. - Надяваме се да остане стабилна и щом е възможно, ще бъде пренесена на сигурно място\".\n                \n                \r\nОрганът е един от най-големите в Европа.\n\r\nМалкият орган, който беше под кулата-стрела, обаче е повреден от огъня.\n\r\n\"Най-лошото обаче беше избегнато. \"Нотр Дам\" още стои права, и това, което ни утешава, е единодушната реакция на целия свят\" - опита се да се успокои Филип Льофевр.", "date": "2019.04.16", "title": "Големият орган в \"Нотр Дам\" от 15-и век е спасен"}
{"url": "https://www.dnes.bg/akoshtete-vqrvaite/2019/04/16/10-priznaka-che-se-nujdaete-ot-detoks.407703", "text": "Токсините са навсякъде около нас. Те атакуват тялото ни непрекъснато. Добрата новина е, че организмът ни има специални механизми, които му помагат да се справи с токсините. Когато обаче му дойдат в повече или е налице някакво заболяване или специфично състояние на организма, токсините започват да се трупат, а заедно с тях и признаците за това.\r\n\r\nТоксините, които се натрупват в червата предизвикват затруднение в тяхната функция. Храната, която ядем, често е пълна с оцветители, консерванти, изкуствени подсладители и овкусители, които се натрупват в храносмилателната система под формата на токсини, които задръстват червата. Запекът може да е проява на този проблем.\r\n                    \n                    \n                \r\nТоксините в организма оказват влияние и върху функциите на мозъка и нервната система. Те могат да предизвикат объркване, забавени реакции, замаяност, сънливост по средата на деня, затруднение в паметта и концентрацията.\r\n\r\nВзимате си сутрешен душ, прилагате дезодорант или антиперспирант, но въпреки това се изпотявате обилно, дори да не е лято. Освен това потта ви излъчва неприятна миризма. Това е един от признаците на токсини в организма.\r\n", "date": "2019.04.16", "title": "10 признака, че се нуждаете от детокс "}
{"url": "https://www.dnes.bg/notifikacii/2019/04/16/myjyt-prebil-zverski-vyzrastna-jena-v-sofiia-ostava-v-aresta.407831", "text": "\nЗадържаният за побоя над възрастна жена в столичния квартал \"Толстой\" остава в ареста до 23 април. Тогава ще се реши окончателната му присъда. \n\r\nПред съда мъжът заяви, че \"само веднъж\" е ударил съседката си, съобщава bTV.\n\r\nПострадалата живее в апартамента от три месеца. В събота 24-годишният мъж я причаква пред дома й. Побоят става пред очите на внуците й. \n\r\nОт Софийската районна прокуратура заявиха, че мъжът е осъждан за нанасяне на телесна повреда и преди, но е реабилитиран.\n\r\n\"Нито го знам, нито го познавам. Никой от семейството ми не е имал контакт с него...Стига тая агресия, стига са ни тормозили. По-висшестоящите да вземат мерки, да ги лекуват\", призова пострадалата жена.\n                \n                \r\nЗадържаният за побоя млад мъж твърди, че \"извадил рефлекс\", защото жената нарушила личното му пространство. \n\r\nСграбчи ме и ми наруши личното пространство и поради тази причина извадих рефлекс. Не съм я удрял умишлено. Тренирал съм кикбокс и тези рефлекси може би оттам са се зародили и са останали в мен, не знам, посочи извършителят на побоя.", "date": "2019.04.16", "title": "Мъжът, пребил зверски възрастна жена в София, остава в ареста"}
{"url": "https://www.dnes.bg/stranata/2019/04/16/polurazlojeniiat-trup-krai-smolian-na-myj-udushili-go.407806", "text": "Насилствена е била смъртта на мъжа, чието тяло беше открито край пътя от Смолян за село Турян.\r\nТой е на около 40-годишна възраст и е бил убит чрез удушване преди 15-20 дни, обяви зам.-окръжният прокурор на Смолян Недко Симов, цитиран от .\r\nТялото беше открито в понеделник в гористата местност \"Пещерско бърце\", землище на Смолян, затрупано с клони от иглолистна дървесина. Заради състоянието му лицево разпознаване не може да се направи. \nПри огледа на мястото не са открити документи.\r\nПри извършената аутопсия категорично се доказва, че смъртта е настъпила след удушване чрез стискане на шията.\r\n                    \n                    \n                Не е ясно обаче дали убийството е извършено на място или трупът е подхвърлен там. \"Има заподозрени, извършват се разпити, но няма задържани\", каза прокурорът.\r\nРаботи се по различни версии за начина на убийството и броя на извършителите.\n\r\n\"Снети са пръстови отпечатъци от пострадалия и е назначена дактилоскопна експертиза. Не може на този етап да бъде извършено лицево разпознаване на лицето, тъй като по главата е нахапан от диви животни и са настъпили трупни разложения. Изчакваме да ни дадат резултат от дактилоскопната експертиза, ако тя не даде резултат ще пристъпим към ДНК експертиза. Извършват се редица процесуално-следствени действия, разпитани са и продължават да се разпитват свидетели\", каза Симов.\n\r\nШефът на РПУ - Смолян Костадин Бундов заяви, че в последните дни няма обявен за издирване човек от Смолянска област, предстои да се направят справки дали има издирван мъж на тази възраст в базата данни в цялата страна.", "date": "2019.04.16", "title": "Полуразложеният труп край Смолян на мъж, удушили го"}
{"url": "https://www.dnes.bg/obrazovanie/2019/04/16/rekord-pyrvolacite-namaliaha-s-18-hil-za-dve-godini.407744", "text": "За две години у нас първолаците са намалели с цели 18 000, съобщи \"Труд\".\n\r\nПрез учебната 2017/2018-а броят им е бил 75 465, а за следващата прогнозните данни на Министерството на образованието и науката сочат, че ще са около 57 190. \n\n Предишният отрицателен рекорд е бил през 2009/2010 г., когато децата са 59 596, показва проучване.\r\nОт Столична община потвърждават тенденцията децата да намаляват. Миналата година в София е имало 12 045 първокласници, съобщи Десислава Петрова от РУО София-град.\n\r\nТя допълни, че тази година се очаква да са по-малко с около 200-300, защото по данни на НСИ през 2013 г. в столицата са се родили 516 деца по-малко от тези през 2012 г. \n                    \n                    \n                \r\n\"Броят на местата в общинските и държавните училища е достатъчен да поеме тези ученици\", посочи тя.\r\nТази година бяха променени правилата за прием, за да могат братя и сестри да попадат по-лесно заедно в училищата. \n\r\n\"Миналата година не всички деца успяха да намерят място в училището, където учат по-големите им братя и сестри. Сега кандидат-първокласниците с братя и сестри до 12-годишна възраст в желаното училище попадат в първа група. Това е групата, която носи най-голямо предимство, тъй като директорите, когато извършват прием и класиране на децата в училището, започват с първа група и когато се изчерпат свободните места за деца от тази нея, се преминава към останалите групи и критерии”, обясни началникът на дирекция \"Образование\" в Столичната община Мария Минчева.\r\nВ настоящата кампания това условие става толкова важно, колкото един от родителите да има адрес в района на желаното училище от поне 3 години.\r\n\"Обявяването на свободните места е ангажимент на директорите. Всеки родител от 15 април до 15 май може да отиде в желаните от него училище и да подаде заявление за прием на детето. Няма ограничение за броя на училищата\", каза Минчева.\r\nЗа разлика от други големи градове, столицата все още няма електронна система за прием. От Общината очакват обществена поръчка за нужния софтуер, който може да бъде факт най-рано догодина. ", "date": "2019.04.16", "title": "Рекорд: Първолаците намаляха с 18 хил. за две години"}
{"url": "https://www.dnes.bg/cars/2019/04/16/30-g-v-afrika-11-v-iujna-amerika-rali-dakar-se-mesti-v-sauditska-arabiia.407779", "text": "За 40 години рали Дакар, или Париж - Дакар, е преживяло не една и две метаморфози.\r\nВсичко започва на 26 декември 1978 г., когато се сбъдва мечтата на Тиери Сабен. Тогава започва първото рали Париж - Дакар, от Франция до Сенегал. \n\r\nВ следващите години обаче маршрута се променя и състезанието се мести в Южна Америка, заради терористични заплахи в Мавритания. \n\r\nПървите 30 години от историята си, ралито се провежда в Африка и 11 години в Южна Америка, организаторите на състезанието обявиха, че ралито се мести в Близкия Изток и по-точно в Саудитска Арабия. \n\r\n\"След 30 години, прекарани в откриването на красотата на Африка и десетилетие от приключения, изследвайки великолепният пейзаж на Южна Америка, се отваря нова глава в историята на Дакар, като най-голямото рали в света дебютира в Близкия изток и Саудитска Арабия\", съобщиха организаторите от Спортна организация Амори.\r\n \n                    \n                \n\r\nДиректорът на Рали Дакар Давид Кастера, заяви, че \"главната идея на рали Дакар е да откриваш, приключението\", предаде DW. \n\r\nКастера заяви, че вече с нетърпение очаква проектирането на трасето в \"монументалната география, създадена за най-дръзки маршрути\". \n\r\n\"Ние сме разглезени с избора. Спорт, навигация, волята да надминеш себе си - всички тези аспекти ще бъдат изследвани на тази територия\", заяви още бившият състезател в ралито. \n\r\nСаудитският принц Абдулазис бин Турки ал Файсал ал Сауд, който е начело на спортното министерство на страната и самият той е страстен автомобилен състезател, заяви че кралството е развълнувано да бъде следваща дестинация за ралито. \n\r\n\"Визията и ръководството на нашите лидери направиха нашите мечти и амбиции безгранични и поведоха спортната сцена в Кралството по успешен път\", заяви ал Сауд. \n\r\nБогатото на нефт кралство приютява мотосъстезания от всякакъв вид в последните две десетилетия на основните писти в Бахрейн и Абу Даби. Formula 1, Moto GP, Formula E и други състезания вече включват стартове в Саудитска Арабия.\r\n ", "date": "2019.04.16", "title": "30 г. в Африка, 11 в Южна Америка... Рали Дакар се мести в Саудитска Арабия"}
{"url": "https://www.dnes.bg/index/2019/04/16/normalna-strana-venecuela-ima-dvama-prezidenti-niama-tok-voda.407788", "text": "Нормална страна? На пръв поглед графитите с надпис \"Un pais normal?\" (на испански \"Нормална страна?\") изглежда неясен в изпълнената с напрежение столица на Венецуела, където правителството размахва лозунги от рода на свити юмруци, а опозицията сипе обиди срещу президента Николас Мадуро. \n\r\nВсъщност изписаното на стена в Каракас съобщение е язвителен коментар на едно място, където разговорът за това какво е нормално или трябва да е нормално се превърна в ежедневие и предизвиква раздразнение.\n\r\nНормалността на други места по света не е пригодна за Венецуела, където крайностите са нормата, пише Асошиейтед прес.\n\n\n\r\n                \n                Двама души твърдят, че са президенти. Най-тежките аварии в електрозахранването в цялата страна миналия месец причиниха поразии на милиони хора. Хиперинфлацията смалява множество месечни заплати до равностойността на няколко долара. Една десета от населението - над три милиона, като този брой се увеличава - напуснаха страната, причинявайки една от най-големите мигрантски кризи в Латинска Америка.\n\r\nНе мислете за хаоса във Венецуела като за новото нормално положение в страната, предупреждава опозиционният лидер Хуан Гуайдо.\n\r\n\"Не може да говорим за нормално положение във Венецуела, след като ние венецуелците не можем дори да се свържем с роднините си, а някои ходят да наливат вода от река Гуайре, за да утолят жаждата на децата си\", написа Гуайдо в Тwitter по време на спиранията на тока през март.\n\r\nПоддръжниците на Гуайдо се опасяват, че недоволството от засилващите се проблеми на Венецуела ще избледнее и така ще продължи управлението на Николас Мадуро, чието преизбиране миналата година бе обявено за нелегитимно от Гуайдо, Съединените щати и още около 50 други държави.\n\r\n\"Това не е нормално\", гласеше надписът на картонен плакат на опозиционна проява в Каракас този месец. На плаката бяха изброени мизерните условия, които са характерни сега за Венецуела: липса на вода и светлина, пътнически влакове, приличащи на сауни (когато работят), болници без достатъчно лекарства и доброволно изгнание като начин за оцеляване.\n\r\nВ същото време Мадуро се опитва да вдъхва успокоение с твърденията си, че водоснабдяването се \"нормализира\" и с обявяването на режим на тока на фона на стабилизирането (за момента) на електропреносната мрежа в Каракас и други политически ключови райони. Той обаче също подхранва усещането за криза с изказванията си за \"перманентна битка\" срещу Съединените щати и други предполагаеми врагове, предполагаемо решени да унищожат \"боливарската революция\" на Венецуела и социалистическата й система.\n\r\nПравителството на Мадуро заяви, че миграцията от Венецуела е \"нормална\" и отрече съществуването на хуманитарна криза въпреки сериозните доказателства, че такава има. В знак на мълчаливо съгласие, че не може да се справи само, правителството се съгласи да разреши на Международната федерация на Червения кръст и Червения полумесец да започне този месец да предоставя медицинска помощ.\n\r\nВъпреки че един перуански външен министър веднъж описа Мадуро като \"човек, който не е нормален\", венецуелският лидер също може да отправя критики. Миналата седмица той заяви, че поведението на американския вицепрезидент Майк Пенс е \"ненормално\" заради честите критики на Пенс към венецуелското правителство, които според Мадуро са проява на обсебеност.\n\r\nАмериканският държавен секретар Майк Помпейо също говори за нормалност. В неделя той се срещна с венецуелски мигранти в колумбийския граничен град Кукута и заяви, че във Венецуела има недостиг на лекарства и стоки от първа необходимост, \"които при нормални обстоятелства във всяка нормална страна ще са на разположение\".\n\r\nДокато Мадуро и Гуайдо спорят за това какво е нормално и кой е виновен за шокиращия упадък на Венецуела, мнозина венецуелци са твърде заети с грижите си, за да формулират какви са очакванията им, които и без това намаляват.\n\r\nЧаст от жителите на бедния квартал на Каракас Ла Вега твърдят, че има проблеми при снабдяването на домовете им с течаща вода в продължение на повече от година, много преди скорошните спирания на водата във Венецуела. Тази седмица няколко десетки души блокираха път и дрънкаха с тенджери в знак на недоволството си от сегашната система за получаване на вода от цистерни.\n\r\n\"Течаща вода - искаме да получаваме вода, както преди. Какво можем да направим с вода, която стига за един или два дни? А после? После не получаваме повече вода и отново имаме същия проблем\", заяви демонстрантът Джони Пераса.\n\r\nВенецуела от години е в катастрофа, подхранвана от корупцията, некомпетентността и зависимостта от петрола. Реалността е болезнена за една нация, чиято идея за нормалното във вече далечните добри времена включваше получаването на доходи от петрола, бум на строителството и значителни социални помощи от правителството.\n\r\nВ статия венецуелският вестник \"Импулсо\" разсъждава за положението в страната, което видимо не е нормално.\n\r\n\"Нищо не си е на мястото. Всичко и нищо са едно и също нещо във Венецуела. Няма съответствие между заплатите и основните нужди. Нормалната страна, която някога познавахме, е изгубена, осакатена, похитена. Превърнахме се в ненормална страна\", обобщава изданието.\r\n \r\n/БТА/", "date": "2019.04.16", "title": "\"Нормална страна?\" Венецуела има двама президенти, няма ток, вода "}
{"url": "https://www.dnes.bg/notifikacii/2019/04/16/rosatom-gotova-da-uchastva-pod-vsiakakva-forma-v-belene.407832", "text": "Енергийната компания \"Росатом\" е готова, ако България приеме сериозно решение за възобновяване на проекта АЕЦ \"Белене\", да участва под всякаква форма в процеса по изграждането на централата, заяви първият заместник-генерален директор на руското дружество Кирил Комаров на XI Международен форум \"Атомекспо-2019\" в Сочи. \n\r\nТой добави, че българската страна, както и бъдещият собственик и инвеститор, ще решат каква помощ ще бъде нужна от страна на \"Росатом\", съобщи БТА.\n\r\n\"Ние сме готови да участваме под каквато и да е роля, започвайки от консултант, завършвайки като отговорник за каквато и да е част от оборудването и за всички дейности, за да може да бъде пусната централата\", обясни Комаров.\n                \n                \r\nТой е оптимист за реализацията на АЕЦ \"Белене\", като счита, че в сравнение с други подобни проекти това е централата, която може да се построи най-бързо в Европа. Причина за това е, че основното оборудване вече е готово. Освен това проектната документация е напълно изготвена и много бързо може да се издаде лиценз за съоръжението.\n\r\nЗа гаранциите Комаров изказа лично мнение, че днес никъде в света не може да се изгради нито един атомен проект без участието на държавата.\n\r\nПо думите му обаче България като минимум ще участва в този проект с това, което е направено досега. Това включва произведеното оборудване, подготвената площадка и извършените строителни работи.\n\r\nТова се оценява на сума, която превишава 1,5 млрд. евро, което е голям принос на България по този проект, посочи Комаров.\n\r\nТой допълни, че българският енергиен министър Теменужка Петкова го е информирала вчера, че България е готова да премине напълно към ново ценообразуване на електрическата енергия. Това ще стане факт, след като страната ни синхронизира своя енергиен пазар с този на Европа.\n\r\n\"Това е съвсем нов завой, който означава, че в инвеститорите ще има повече сигурност за това какви ще бъдат цените на пазара и ще могат ли да защитят инвестицията си\", изтъкна първият заместник-генерален директор на \"Росатом\".\r\n", "date": "2019.04.16", "title": "\"Росатом\" готова да участва под всякаква форма в \"Белене\""}
{"url": "https://www.dnes.bg/temida/2019/04/16/deputat-ot-dps-na-syd-za-tyrgoviia-s-vliianie.407810", "text": "Депутатът от ДПС Димитър Аврамов е с обвинение от спецпрокуратурата за търговия с влияние.\r\nРазследването установило, че той и двама негови помагачи, са поискали 220 000 лева от бизнесмен и право на ползване на земеделски земи, собственост на бизнесмена. \n\r\nПрестъплението е извършено в периода между 6 и 17 юли 2012 г., съобщиха от държавното обвинение. \n\r\nДепутатът взел 100 000 лв., като в замяна обещал да упражни натиск върху директора на Областна дирекция \"Земеделие\" в Монтана, за да отмени заповед за служебно разпределение на ползването на земя в землището на село Стубел, да издаде заповед за въвеждане във владение на фирмата на бизнесмена в масив в селото и да сключи споразумение за ползването на земелски земи. \n                    \n                    \n                \r\nАврамов трябвало да окаже натиск и върху шефа на местната полиция в Монтана, който да осигури полицейска охрана върху масива при прибирането на реколтата от рапица. \n\r\nПрез 2012 г. Аврамов е обвинен в търговия с влияние, но е оправдан от Софийски градски съд през 2016г. Тогава прокуратурата обяви, че ще протестира.\n\r\n ", "date": "2019.04.16", "title": "Депутат от ДПС на съд за търговия с влияние"}
{"url": "https://www.dnes.bg/stranata/2019/04/16/kradci-obraha-detski-lager-na-iaz-iskyr.407774", "text": "Крадци обраха частен детски лагер край яз. Искър преди дни, съобщиха от bTV. Престъпниците са натоварили цял камион с плячката си, в която влиза даже малък трактор.\r\n„Даже са разглобили от покрива соларите, с които осигурявахме ток на лагера”, разказа Патрик, един от собствениците.\r\nТова е проява на неуважение към неговия труд и към този на екипа, смята собственикът.\r\n„Много тъжна история, целият град и всички наоколо знаят с какво се занимаваме – за благотворителност, за каузата, водим деца, които да опознаят красивата българска природа”.\r\nНамерена била дори касова бележка от магазин от Самоков, където крадците пазарували малко преди да ограбят лагера. Патрик обаче няма големи очаквания за това, че бандитите ще бъдат заловени.\r\nСобственикът отправи разпален призив да бъдат оставени на мира.\r\n„Тук не става въпрос за пари, опитваме се да правим най-доброто за децата!”, допълни той.", "date": "2019.04.16", "title": "Крадци обраха детски лагер на яз. Искър"}
{"url": "https://www.dnes.bg/stranata/2019/04/16/do-24-april-kat-nashtrek-za-kolani-upotreba-na-alkohol.407815", "text": "От утре катаджиите ще следят за сложени колани и шофиране след употреба на алкохол. Акцията ще продължи до 24 април. \r\nТози път специален акцент ще бъде поставен към сводачите на мотоциклети. При тях ще се следи за правоспособност, използването на обезопасителни средства от самите водачи и спътниците им и правилното поставяне на регистрационни табели. \r\nСпоред наредбата регистрационните табели на мотоциклетите се поставят само отзад, но така че да се осигури тяхната видимост и осветеност нощно време, припомнят от МВР. \r\nПри проверките на другите моторни превозни средства специално внимание ще сe обръща и на правилното използване на обезопасителни средства при превоз на децата.\r\nУспоредно с това ще има и засилени проверки за спазването на скоростните режими", "date": "2019.04.16", "title": "До 24 април КАТ нащрек за колани, употреба на алкохол..."}
{"url": "https://www.dnes.bg/obshtestvo/2019/04/16/unikalna-izlojba-pokazva-lichni-veshti-na-pyrvite-dyrjavnici.407752", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРегионалният исторически музей във Велико Търново показва уникални вещи на първите законотворци 140 години след приемането на Търновската конституция. В нея са представени 14 личности от целия политически спектър, .\n\r\nЕкспозицията \"Учредителите. Търново и българската държавност\" включва вещи, снимки и документи, оригинала на Търновската конституция, звънеца от Учредителното събрание, архиерейската корона на екзарх Антим I.\n                    \n                    \n                \r\nДруги интересни вещи от личния свят на учредителите са пътната чанта на д-р Константин Стоилов и две от лулите на Драган Цанков. Също вещи и документи на Петко Каравелов, Петко Славейков, Марин Дринов и на други бащи учредители.\n\r\nПосетителите могат да видят рапорта на комисията върху основните начала на Търновската конституция с критични бележки на Славейков, писалищни принадлежности на Драган Цанков, кесия за монети, изработена от Каравелов при ареста му в Черната джамия.\n\r\nИзложени са и писмо на Сава Илиев до общинския съвет в Габрово с наставления за изборите за Учредителното събрание, сабята на Иван Кършовски, удостоверение от главнокомандващия на действащата армия, че Петко Славейков е “чиновник за специални поръчения” и още много снимки и документи на първите български депутати.\n\r\nЛюбопитен факт е, че двама от търновските предприемачи са поели издръжката на 300 депутати от Учредителното събрание, която според историците е възлизала на 25 франка или 100 днешни лева.", "date": "2019.04.16", "title": "Уникална изложба показва лични вещи на първите държавници"}
{"url": "https://www.dnes.bg/politika/2019/04/16/bsp-pita-za-kogo-rabotiat-politicite-za-sebe-si-ili-za-horata.407775", "text": "Опозиция и управляващи се разминаха в позициите си дори в изказванията си на тържествено заседание на парламента, което се провежда във Велико Търново по повод 140 години от приемането на Конституцията. \n\n\r\nМакар че шефката на НС Цвета Караянчева акцентира в изказването си на мъдростта на народните представители от Учредителното събрание, председателката на групата на депутатите от ГЕРБ Даниела Дариткова настоя, че е нужно единство между политиците сега, а червената шефка Корнелия Нинова нападна управляващите, че мислят за своето облагодетелстване, а не за хората.   \n\r\nСпоред Караянчева приемането на Конституцията е израз на върховно родолюбие и държавническа мъдрост.  \n                    \n                    \n                \r\n\"Преди 140 години хора с различни идеологии се обединиха и превъзмогнаха своите различия, за да създадат първата Конституция, те превъзмогнаха враждите си и личната си горделивост, за да покажат пред целия свят, че България има силата да поеме пътя си като независима държава\", каза тя. \n\r\nСпоред нея настоящите депутати имат нечувания късмет да седят на скамейките, на които са седели учредителите.\n\r\n\"Преди 140 години за тях неграмотните гласуваха с бобени зърна и кукуруз, днес имаме медийни стратези и специалисти по предизборни кампании, преди 140 години те превръщаха думите си в оръжие, а ние днес се съобразяваме със социологически изследвания, те бяха титани, ние сме техни наследници. Със сигурност допускаме грешки, със сигурност трудно постигаме съгласие, но ако си припомняме завещаното от тях и осъзнаваме величието на тяхното дело, това ще ни направи по- добри и по-достойни служители на българския народ\", коментира Караянчева.  \n\r\nСлед нея думата взе Даниела Дариткова като председател на най-голямата парламентарна група. \n\r\nТя призова за обединение, а не за разделение. \n\r\n\"Днес във времена на конфронтация и динамични политически процеси не трябва да забравяме, че въпреки различията си сме представители на целия български народ, че сме длъжни да се вслушваме в гласа на опонентите си и да го уважаваме\", отбеляза тя. \r\n \r\nНинова пък цитира текстове от Търновската Конституция, според които всички български поданици са равни пред закона, разделения между съсловия не се допускат всички са свободни. \n\r\n\"Сега трябва да питаме равни ли сме всички пред закона, колко са свободни българските граждани, които живеят в недоимък за сметка на други, които присвояват богатства\", коментира тя.\r\n \r\nСоцлидерката допълни, че Търговската Конституция установява освен политическа и наказателна отговорност за политиците. \n\r\n\"В нея пише, че парламентът може да предава министрите на съд за причиняване на вреди, дали днес нямаме основание да се запитаме на българските интереси ли служим ние, политиците, или на свои собствени, дали не зависим от чужди или от корпоративни\", отсече червената шефка. \n\r\nСпоред Явор Нотев от Обединени патриоти няма по-верен път от следването на правилата на Конституцията \n\r\nТой призова депутатите да бъдат съдии над делата си и да са неотклонни при следването на законността на страната си.\n\r\nЛидерът на ДПС Мустафа Карадайъ определи деня на приемането на Търновската Конституция като една от най-светлите дати в историята на съвременна България.\n\r\n\"Държавност и парламентаризъм са залегнали в Търновската Конституция, тя внася демократичните завоевания като върховенството на закона, разделението на властите, всеобщото избирателно право, политическия плурализъм, неприкосновеността на личността, закрилата на собствеността и преди 140 години депутатите в хода на бурните дебати показаха, че могат да поставят националните интереси над своите партийни пристрастия\", коментира той.  \n\r\nВеселин Марешки, председател на \"Воля\" призова политиците да работят така, че България да стане по-силна.\n\r\nСпоред него големите родолюбци преди 100 години не са питали какво ще вземат, а са давали пари за  университети, библиотеки, храмове и заради това имената им ще се помнят с векове.", "date": "2019.04.16", "title": "БСП пита: За кого работят политиците - за себе си или за хората?"}
{"url": "https://www.dnes.bg/obshtestvo/2019/04/16/haralan-aleksandrov-turskoto-robstvo-metafora-istinata-bila-druga.407765", "text": "Турското робство е мит, който за мнозина българи е по-важен от историческата истина. Това заявява културният антрополог Харалан Александров в интервю за Дойче веле. Според него турското робство е една метафора, която и до днес обслужва интересите на руския империализъм.\n\r\nГерманската медия пита Харалан Александров защо много българи – за разлика от гърците и сърбите например, продължават да настояват, че в Османската империя предците им са били „под турско робство\" /кавичките за израза „турско робство“ тук и по-долу са на редакцията на /. \n\r\n„Турското робство е свещена крава в масовото съзнание на българите“, обяснява антропологът. „Спомням си как кметовете на няколко подбалкански градове като Карлово, Калофер и Копривщица реагираха панически на фалшивата новина, че „турското робство“ щяло да бъде извадено от новите учебници по история и организираха протест пред Министерски съвет. Попитах ги защо за тях е толкова важна тази метафора. Те ми отговориха буквално: “Ако го няма турското робство, всичко губи смисъл за нас.“ Оказва се, че конструктът „турско робство“ е далеч по-важен от историческата истина, тъй като функционира като фундамент на българската национална идентичност, формирана по време на Възраждането и ревностно поддържана до ден-днешен чрез институционализирани културни практики: образование, медии, киноиндустрия, местни традиции, политически ритуали и пр.,“ казва Александров.\n\r\n                    \n                    \n                „За да разберем гнева на феновете на „турското робство“, освен историческите факти трябва да вземем предвид и това, което в науките за човека се нарича „културна памет\". Тя е напълно самостоятелно явление и представлява устойчив разказ за общото минало, който служи като обяснение за случващото се в настоящето. Според Ян Асман, виден германски изследовател на културната памет, един исторически мит може да има по-голяма тежест в колективното съзнание на общността, отколкото историческата истина, базирана на факти и документи. Оспорването на този разказ се приема като кощунствено действие, като посегателство върху сакралните фундаменти на колективната идентичност. За културната памет митът е по-истинен, по-верен от историческите факти“, обяснява културният антрополог. \n\r\nПомолен да обясни откъде според него метафората за „турското робство“ черпи енергия, за да се налага повече от век и половина над историческите факти, Харалан Александров казва: \n\r\n„Тази метафора безспорно е изиграла важна роля в консолидирането на националното самосъзнание на българите и мобилизацията им в стремежа към независимост. Българите от онази славна епоха, които са подели борбата срещу “турското робство”, са били наясно, че става дума за метафора, защото са имали опит от първа ръка с живота под османска власт и са знаели какво означава роб и какво означава свободен човек. Роб означава индивид, лишен от елементарни човешки свободи като право на придвижване, собственост и стопанска инициатива и заставен пожизнено да работи без възнаграждение за господарите си. Българските поданици на Османската империя определено не попадат в тази категория. За културната памет обаче тези факти за без значение, защото „турското робство“ има статут на универсален обяснителен механизъм за българските злочестини“, казва Александров.\n\r\n„Ние с лекота зачеркваме пет столетия от нашата историята просто защото тя е протекла в рамките на Османската империя, за чието развитие българите имат съществен принос, особено през 19 век, когато българските елити се включват активно в стопанския и културния живот. Именно стопанското процъфтяване на българските земи в тази епоха допринася за появата и възхода на българското национално самосъзнание и борбата за национална автономия. Този безпристрастен прочит на историята често предизвиква негодувание, обвинения в родоотстъпничество и опит за „пренаписване“ на историята. Става ясно, че като “истинска” история се възприема не тази, която се е състояла в действителност, а трагично-героичният разказ, в който сме избрали да вярваме, защото ни предлага лесни и удобни обяснения. Продължаваме да робуваме (използвам думата като метафора) на идеологическите канони от 19 век, епохата на национално освободителните борби, които по необходимост конструират ситуацията в черно-бели краски. Ето защо не можем да се сърдим, че много българи отказват да видят нюансите и светлосенките на тази забележителна и противоречива епоха. Историческата наука – не историческата пропаганда – се опитва да бъде безпристрастна, докато културната памет винаги е пристрастна“, казва културният антрополог.\n\r\nДали обаче метафората за „турското робство“ все пак няма реални исторически корени в неравноправното положение на българите в Османската империя, пита германската медия българския културен антрополог. \n\r\n„Няма никакво съмнение, че българите, както и останалите християни, са били втора категория поданици на империята в сравнение с мюсюлманите. От тях се очаквало да работят, да търгуват и да се замогват, за да плащат данъци и да издържат армията и администрацията, съставена от мюсюлмани. За да се освободят от данъчното бреме, част от нашите сънародници приемат исляма и получават съответните привилегии. Високата Порта обаче гарантира икономическата, културната и верската свобода на християните, понякога дори в противоречие с ислямските канони. Пример за това е султанският ферман от средата на 19 век, който разрешава българите да издигнат в центъра на османската столица импозантната църква „Св.Стефан“, която и до днес краси Истанбул. \n\r\nС модернизацията на османската държава българите получават все повече права, но не и правото на национално самоопределение, тоест на собствена държава. Метафората за робството описва недоволството от това политическо състояние, а не юридическия и икономическия статут на българите в империята, който е завиден. Когато по време на Руско-турската освободителна война руските войниците атакуват най-големите сгради в българските села и градове, те са изумени да открият, че това не са турски конаци, а български читалища. Да оставим настрана факта, че \"поробените” българи имат значително по-висок стандарт и се радват на повече права и свободи, отколкото крепостните селяни в Русия. \n\r\nЩо се отнася до същинското робство, тоест продаването и купуването на хора като стока, то е съществувало както в Руската, така и в Османската империя, но българите са били по-скоро от страната на купувачите. В тази връзка мога да разкажа любопитната история за произхода на една моя позната. Нейният пра-прадядо, живял в средата на 19 век, не успял да се ожени в своето градче, защото имал лют нрав, изпокарал се с всички и никой не искал да му даде дъщеря си за жена. Освен че бил проклет, той бил и богат и един ден се зарекъл, че ще си намери чудна жена, каквато никой не е виждал. Той често пътувал по търговски дела из безбрежната Османска империя и след една такава командировка наистина се върнал с “црънка”, млада чернокожа жена, отвлечена от Африка, която бил купил на някакъв далечен пазар за роби. За всеобщо изумление жената научила български, родила му деца, отгледала ги и се грижила за тях и за мъжа си, а той въпреки лошотията си я обикнал и се отнасял към нея с голямо уважение. Според семейното предание, двамата живели дълго и щастливо и оставили многобройно потомство със смесена кръв“, разказва Александров.\n\r\nДойче веле отбелязва, че е разпространено мнението, че привържениците на метафората за „турското робство\" често пъти са представители на онези „патриотични\" среди в България, които са не само проруски настроени, но и подкрепят сегашната власт в Москва и пита Харалан Александров защо според него е така.\n\r\n„Защото тази метафора обслужва дневния ред на руския империализъм, сериозно оспорен от задълбочаващите се процеси на евроинтеграция на балканските държави. В исторически план митът за турското робство се ползва като оправдание както за прокарването на самодържавните интереси на царска Русия, така и за бруталното налагане на комунистическия режим от съветските окупатори и техните български слуги. До ден-днешен този мит сплотява руската пета колона в България, която неуморно бди над интересите на путиновата олигархия. Всичко това се вписва в стратегията на Кремъл да произведе символична приемственост между Руската федерация, наследница на съветския режим, и старата империя на Романовите, която е изтрита от лицето на земята с огън и кръв тъкмо от този режим. Ако съществува някаква приемственост в политиката спрямо България на руските царе, на съветските диктатори и на посткомунистическата олигархия, то нейното съдържание несъмнено е в усилието да бъдем държани в унизителна зависимост и принуждавани да плащаме вечен “данък благодарност” на нашите освободители. Неотдавна един подпийнал и разнежен руснак в пристъп на откровеност сподели с мен, че въпреки нашата неблагодарност те продължават да ни обичат като малък брат, с когото са свързани по кръв, вяра и съдба. Те са наши традиционни освободители, и както някога са ни освободили от турско и от фашистко робство, сега са готови отново да ни освободят от натовско и европейско робство. Чакат само да осъзнаем грешката си, да ги повикаме - и те тутакси ще се отзоват. Тъй че когато взимаме важни решение за нашето бъдеще, е добре да не забравяме за тази великодушна и самоотвержена братска любов, която отново и отново се стоварва върху нас като проклятие“, заключава Харалан Александров. \r\n \r\n", "date": "2019.04.16", "title": "Харалан Александров: Турското робство – метафора, истината била друга"}
{"url": "https://www.dnes.bg/notifikacii/2019/04/16/prokuror-zlopoluka-veroiatno-e-prichina-za-pojara-v-notr-dam.407792", "text": "Пожарът в катедралата \"Нотр Дам\" вероятно е причинен от злополука и няма основание да се допуска, че е предизвикан умишлено, съобщи прокурорът на Париж Реми Ейц, цитиран от Франс прес и Ройтерс.\n\r\n\"Пет фирми участват в работите на обекта. Още днес започнахме да изслушваме работници и служители на тези фирми. Петнайсет от тях са били на място вчера\", каза прокурорът на журналисти пред Нотр Дам. \n\r\nТой добави, че около 50 следователи от съдебната полиция ще участват в разследването на пожара, което ще бъде сложно и продължително. \n\r\nМеждувременно руският президент Владимир Путин предложи на френския държавен глава Еманюел Макрон помощта на най-добрите специалисти от Русия за възстановяване на катедралата \"Нотр Дам\", като поднесе съболезнования във връзка с пожара в храма на своя колега и на целия френски народ, предаде ТАСС.\n\n\n\r\n                \n                \"Нотр Дам\" е исторически символ на Франция, безценно съкровище на европейската и световната култура, една от най-важните християнски светини - подчерта Путин, цитиран от пресслужбата на Кремъл. - Бедствието, сполетяло Париж тази нощ, отекна с болка в сърцата на хората от Русия.\"\n\r\nПутин изрази надежда, че великата катедрала ще може да бъде възстановена, и предложи да изпрати във Франция най-добрите руски специалисти с богат опит в реставрирането на паметници от световното културна наследство, включително на творби от средновековната архитектура, посочва Кремъл. \n\r\nПравителството на Япония пък съобщи, че обмисля да изпрати помощ на Франция във връзка с пожара в парижката катедрала \"Нотр Дам\", предаде Асошиейтед прес, цитирана от БТА. \"Тази щета е загуба за света и нашите сърца страдат\", заяви говорителят на японското правителство Йошихиде Суга.\n\r\nПрезидентът на Южна Корея Мун Дже Ин призова международната общност да се обедини за възстановяването на катедралата. \"Нашата любов към човечеството ще бъде проявена по много зрял начин в процеса на възстановяването\", заяви той.\n\r\n\"Ще възстановим катедралата заедно като европейци\", каза полският премиер Матеуш Моравецки. Той припомни, че Варшава е била построена наново след разрушенията през Втората световна война и че поляците добре знаят какво означава загуба на културно наследство от пожар.\n\r\nАрхиепископът на Ню Йорк кардинал Тимъти Долън каза, че жителите на мегаполиса тъгуват заедно с парижани, които могат \"да разчитат на нашата любов, молитви, подкрепа и солидарност\". В изявления пред катедралата \"Свети Патрик\" в Манхатън кардиналът подчерта, че Страстната седмица ни учи, че \"смъртта донася живот\" и надежда, че \"днешната смърт ще донесе въздигане\".\n\r\nМинистър-председателят на Ливан Саад Харири също изрази съжаление по повод пожара, който окачестви като катастрофа за човечеството и културното наследство. В Twitter Харири изрази дълбока солидарност с \"приятелския френски народ\".\n\r\nГоворител на филипинския президент Родриго Дутерте съобщи: \"Нашите мисли и молитви са с народа на Франция\". \r\n ", "date": "2019.04.16", "title": "Прокурор: Злополука вероятно е причина за пожара в Нотр Дам"}
{"url": "https://www.dnes.bg/rusia/2019/04/16/norvejec-shte-leji-14-g-v-lager-v-rusiia-za-shpionaj.407784", "text": "Московският градски съд призна норвежкия гражданин Фруде Берг за виновен в шпионаж срещу Русия и го осъди на 14 години лишаване от свобода в колония със строг режим, предаде ТАСС.\n\r\nОт наказанието му се приспада времето, прекарано под стража след ареста през декември 2017 г. Съдът постанови освен това да се изземат в полза на държавата веществените доказателства - парични средства в размер на 15 000 евро.\n\r\nОгласена бе само част от присъдата поради наличието на секретни материали в делото. Тя не е влязла в сила и може да бъде обжалвана пред Върховния съд на Руската федерация.\n\r\nОбвинението бе поискало 14-годишна присъда, тъй като Берг не се призна за виновен и не се разкая за стореното. Защитата му настоя да бъде оправдан, напомня агенцията, цитирана от БТА.\n                    \n                    \n                \r\n\"Той е на 63 години и с оглед условията в руските затвори става дума просто за доживотна присъда\", коментира Иля Новиков, адвокат на Берг, цитиран от Франс прес.\n\r\nСъдът разгледа делото срещу Берг за две седмици. Следствието установи, че норвежецът е събирал информация за руските ядрени подводници. Според обвинението Берг сътрудничел на норвежкото разузнаване срещу парично възнаграждение и бил хванат на местопрестъплението, когато получавал документи от служител на руски военен обект - всъщност подставено лице на руските спецслужби.\n\r\nСпоред адвокатите норвежецът е признал, че е пътувал в Русия по поръчение на норвежкото военно разузнаване, изпълнявайки ролята на куриер, без обаче напълно да разбира с какво точно се занимава и без да осъзнава възможните последици от своите действия. Официални норвежки представители отказаха да коментират тези признания на Берг, припомня ТАСС.\r\n ", "date": "2019.04.16", "title": "Норвежец ще лежи 14 г. в лагер  в Русия за шпионаж"}
{"url": "https://www.dnes.bg/art/2019/04/16/razdadoha-pulicyr-otlichiha-razsledvaniia-sreshtu-trymp.407778", "text": "Най-престижната награда в света на журналистиката - \"Пулицър\", грабнаха американските издания \"Уолтстрийт джърнал\" и \"Ню Йорк Таймс\".\nТе са отличени заради свои разследвания свързани с президента Доналд Тръмп.\r\n\"Уолстрийт Джърнал\" получава признанието за материал, който разкрива плащания, които американският президент е правил по време на предизборната си кампания, за да прикрива свои сексуални авантюри. \"Ню Йорк Таймс\" пък е награден за разследване на данъчните декларации на семейството на Тръмп. \n\r\nВ най-желаната категория - \"Работа в името на обществото\" - триумфура вестник \"Сън Сентинел\". Той получава признанието за отразяването на масовото убийство на деца от училището в град Паркланд. Комисията приветства начина, по който вестникът е направил обществено достояние отражението на трагедията върху града, допринесло за дебата за контрол на оръжията в САЩ. Това е и единствената категория, в която победителят освен парична награда, получава и златен медал. \n                    \n                    \n                \r\nВ категория \"Разследваща журналистика\" наградата \"Пулицър\" взе вестник \"Лос Анджелис Таймс\". Медията е отличена за разследване, което разкрива, че известен гинеколог от Университета на Южна Калифорния е насилвал сексуално десетки млади пациентки. \n\r\nИнформационните агенции \"Асошиейтед прес\" и \"Ройтерс\" пък си поделиха приза за международна журналистика. АП получава наградата, заради репортажи, които показаха изключителни жестокости във войната в Йемен, а \"Ройтерс\" - заради материалите за насилието срещу мюсюлманското малцинство рохинги в Мианмар. \n\r\n\"Ройтерс\" получи и наградата за журналистическа фотография. Отличието е за 11 фотографии, показващи премеждията на мигрантите по пътя от Латинска Америка до САЩ. \n\r\nНаградата \"Пулицър\" се връчва от 1917 година и е най-престижното отличие за журналистика в света. Победителите се определят от комисия от 18 души - бивши носители на \"Пулицър\", известни и уважавани журналисти, професори и преподаватели.", "date": "2019.04.16", "title": "Раздадоха \"Пулицър\", отличиха разследвания срещу Тръмп"}
{"url": "https://www.dnes.bg/sofia/2019/04/16/fandykova-pisa-do-kmeta-na-parij-s-tyga-nauchih-za-pojara.407766", "text": "Кметът на София Йорданка Фандъкова изпрати писмо до кмета на Париж Ан Идалго по повод големия пожар в катедралата Нотр Дам. \n\n\"С голяма тъга приех новината за пожара, сполетял \"Нотр Дам дьо Пари\". Катедралата не е единствено културно – историческа и религиозна ценност, тя е един от обичаните, разпознавани и вечни символи на Париж, свидетел на славната история на френската столица“, се чете в писмото на Фандъкова, съобщиха от пресцентъра на Столична Община.\n\r\nКметът на София посочва още в писмото си: \"Убедена съм, че тази сериозна загуба ще мобилизира духа, вярата и сърцето на всички съпричастни към възстановяването на катедралата и ще възвърне блясъка на символа на Париж и европейската култура\". \n                    \n                    \n                \r\n\"В мислите си аз и жителите на София сме с Вас в трудното изпитание, пред което сте изправени, но съм убедена, че ще вложите всичките си професионални и лични качества за по – бързото възраждане на сградата\", заявява още Фандъкова.", "date": "2019.04.16", "title": "Фандъкова писа до кмета на Париж: С тъга научих за пожара"}
{"url": "https://www.dnes.bg/notifikacii/2019/04/16/tervel-pulev-uveren-prez-iuli-shte-sym-napylno-vyv-forma.407757", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Преди по-малко от месец Тервел Пулев постигна своята 13-а победа на професионалния ринг. Тогава той счупи ръката си, но въпреки това днес отново го намираме в залата – и то обучавайки други хора. За треньорското му амплоа, за възстановяването, както и за световно известната целувката на Кобрата, говори Тервел. \n\r\nЗа всички числото 13 е лоша поличба. За него обаче такива неща не съществуват, след като безпроблемно завоюва своята 13-а победа от 13 мача. Тервел Пулев постигна най-трудния си триумф по точки срещу американеца Мич Уилямс, който показа агресия и дори отвори аркада на българина. \n\n\n\n                \n                \r\n\"Като равносметка си направих така едно интересно заключение, че хем трудно стигнах до победата, хем пък го победих и с разлика. Като цяло съм доволен, успях да се справя срещу добър противник. Без да имаме добри протичници, ние не можем да изпъкнем, не можем да покажем на какво сме способни\", сподели той пред \r\nСлед срещата обаче стана ясно, че Тервел е счупил ръката си, но още при пристигането от Америка заяви, че мисли да свали гипса възможно най-скоро. \n\r\n\"Само че се оказа, че няма да стане толкова бързо. Трябва да се минат 4 седмици да остана с гипса. При прегледа, който направих тук ми казах, че не мога да го сваля по-рано, просто не е добре за палеца\", коментира той.\n\r\nМакар и със счупена ръка, българинът продължава да посещата залата, като в период от 1 седмица дори смени своето аплоа. Той се превърна треньор на посетителите на спортен център Пулев, а всички любители се насладиха на възмоността да се учат от един от най-добрите.\n\r\nВ Коста Меса впечатляваща победа постигна и брата на Тервел – Кубрат. Той надви Богдан Дину след много кръв и зрелище на ринга. За жалост обаче, сякаш триумфът остана на заден план заради една… целувка.\r\n ", "date": "2019.04.16", "title": "Тервел Пулев уверен: През юли ще съм напълно във форма"}
{"url": "https://www.dnes.bg/eu/2019/04/16/blokadi-v-london-za-klimatichno-izvynredno-polojenie.407780", "text": "Общо 113 души са арестувани в Лондон, съобщи полицията в британската столица след вчерашния първи ден на блокади, организирани от екодвижението \"Икстинкшън рибелиън\", което настоява да бъде обявено \"климатично извънредно положение\", предаде Франс прес.\n\r\nДвижението, възникнало във Великобритания и превърнало се в международно, започна вчера протести, които ще продължат цяла седмица. Няколко хиляди души блокираха пет емблематични места в британската столица - Мраморната арка, Оксфорд Съркъс, моста \"Ватерло\", площад \"Пикадили\" и Площада при парламента.\n\r\nПрез изминалата нощ демонстрантите продължиха да окупират четири от тези места (Мраморната арка, Оксфорд Съркъс, моста \"Ватерло\" и Площада при парламента), въпреки че според Скотланд ярд им е било разрешено да останат само в района на Мраморната арка.\n                    \n                    \n                \r\n\"Арестувахме 113 души, повечето за нарушаване на обществения ред и възпрепятстване на движението\", обясни в комюнике полицията. Сред задържаните има петима активисти, нанесли щети на входа към централата на петролния концерн \"Роял Дъч Шел\".\n\r\nГоворителят на движението Джеймс Фокс заяви, че демонстрантите ще продължат да окупират местата, докато правителството ги чуе. \"Много от нас са готови да пожертват свободата си за тази кауза\", отбеляза той.\n\r\nСлужбата за автобусен превоз в Лондон съобщи в Тwitter, че движението по няколко линии в центъра на столицата тази сутрин продължава да е нарушено, пише БТА.\n\r\n\"Икстинкшън рибелиън\" имат три искания към британското правителство: да бъде обявено \"климатично извънредно положение\", да се разработи план за действие до 2025 г. емисиите от газове с парников ефект да бъдат \"сведени до нула\" и да бъде създадено \"гражданско събрание\" за климатична и социална справедливост.\n\r\nВ рамките на международния си протест движението обяви до 22 април акции в 80 града в 33 страни.\r\n ", "date": "2019.04.16", "title": "Блокади в Лондон за климатично извънредно положение"}
{"url": "https://www.dnes.bg/sport/2019/04/16/kikboks-legendata-peter-arts-pristiga-na-18-april-za-boinata-gala-vecher-senshi.407807", "text": "\n\r\nЛегендата в кикбокса Петер Артс, който е известен още като \"Холандският дървосекач\" ще пристигне в България два дни преди най-голямото събитие за бойни спортове у нас – професионалната гала вечер по кикбокс, муай тай и карате киокушин\r\nSENSHI\r\n. Тя ще се проведе на 20 април, от 19 часа, в зала \"Арена Армеец\", а билетите за нея са на цени от 10 лв. Артс ще дойде у нас заедно с четирима кикбоксьори от своя отбор, които ще се бият на бойната гала вечер. Те ще пристигнат на 18 април в 13,55 часа на Терминал 2 на летище \"София\" с полет на Bulgaria Air от Амстердам.\r\n                    \n                    \n                Само преди дни самият Артс, който е трикратен шампион на К-1 Гран При в тежка категория, изпрати , на което заедно с ветерана от К-1 Рей Сефо обявиха, че ще присъстват на SENSHI. \"Успех на всички и благодаря, че подкрепяте кикбокс света\", заяви и кикбокс легендата Рей Сефо. \n\r\nФеновете на кикбокса познават много добре Петер Артс. Той е считан за един от най-добрите кикбоксьори на всички времена. Има зад гърба си впечатляващите 106 победи, от които 79 с нокаут, и само 35 загуби като професионалист. След като прекрати състезателната си кариера, сега той е треньор. На 20 април на ринга на SENSHI ще видим четирима от най-добрите му бойци – 22-годишният Иляс Букаюа, Томас Дуве, японецът Юта Учида и Бадр Фердаус.  Срещу 22-годишния холандец ще се бие българската машина Богдан Шумаров. Българинът ще се бори за втора победа на ринга на SENSHI. \r\nБукаюа е висок 184 сантиметра и силата му е в дясната ръка. Активът му е 15-5-0. Томас Дуве ще е предизвикателството пред Николай Йоргов на 20 април. Категорията на двамата е 80 кг. Трикратният шампион на Япония по карате Юта Учида ще се изправи в стил К-1 срещу многократния ни медалист от световни и континентални първенства Костадин Костов, а при тежките представители предстои да видим  и изцяло чуждестранен сблъсък в категория -95 кг между Бадр Фердаус и сърбина Саша Драгич. \n\r\nДве от най-големите битки на SENSHI ще са за Световна и Европейска титли на WAKO PRO. Деян Топаласки ще се бори за Европейското отличие срещу Ахмед Крънич от Босна и Херцеговина. За Световния пояс двубоят ще бъде между капитана на националния ни отбор по кикбокс Атанас Божилов и Макс Сподаренко от Беларус. Подробности за останалите сблъсъци в стил К-1, както и за двубоите по муай тай и карате киокушин може да откриете във фейсбук страницата на , както и в . На 19 април (петък) предстои да се проведе кантар на състезателите в хотел \"Маринела\", както и официална пресконференция с всички бойци. \n\r\nСпонсори на второто издание на професионалните бойни гала вечери SENSHI са хотел \"Маринела\" и Seewines. ", "date": "2019.04.16", "title": "Кикбокс легендата Петер Артс пристига на 18 април за бойната гала вечер SENSHI"}
{"url": "https://www.dnes.bg/obshtestvo/2019/04/16/16-april-1925-g-vidiah-jiva-grobnica-okyrvaveni-glavi.407793", "text": "\n\r\nЮрий Захарчук, пожарен командир, двукратен носител на орден Св. Александър\n\r\nДнес, 16 април, се навършват 94 години от най-големия терористичен атентат в историята на България. На Велики четвъртък 1925 година, група крайнолеви представители на Военната организация на Българската комунистеческа партия взривява покрива на църквата \"Св. Неделя\" в София. При атентата загиват 134 души, ранени са над 500, много от които умират по-късно от раните си. Ликвидирана е голяма част от военния и политически елит на страната. Голямата цел остава неизпълнена - Цар Борис III не отива в църквата и остава жив.\n                    \n                    \n                \r\nДва дни по-рано, вечерта на 14 април, пред църквата \"Св. Седмочислени\" е застрелян генерал-майор Константин Георгиев, член на Демократическия сговор. Физическият убиец е Атанас Тодовичин, член на Комунистическата партия. Смъртта на Георгиев служи за примамка - погребението на известен общественик ще събере на едно място целия висш държавен и военен елит. \n\r\nПогребението е насрочено за 16 април следобяд в храма \"Св. Неделя\". Присъстват офицери, чиновници, част от министрите, депутати. Голямата цел на атентаторите обаче в последния момент решава да не дойде - Негово Величество цар Борис III присъства на друго погребение. \n\r\nЖертвите са стотици - загиват 12 генерали, 15 полковници, 7 подполковници, трима майори, деветима капитани и трима депутати. Герои от изтощителни войни в предните години са също част от черната статистика.\n\r\n\n\r\nПрез 1923 година Българската комуническа партия организира въстание, по-известно като Септемврийско, което е смазано с брутална сила от монархическата власт. Правителството засилва репресиите си върху членовете на БКП и като цяло срещу хора с изявени леви убеждения. \n\r\nБКП има нужда от отговор. През следващата година ръководството на Военния център (Военното крило на БКП) на партията се събира и съставя план за действие, който  да разруши политическата система, такава каквато е в момента. \n\r\nПетър Задгорски - това е името на човекът, който прави атаката възможна. Той е клисарят на храма, който отваря вратите на сградата. Благодарение на неговото съучастие в \"Св.Неделя\" предварително са внесени цели 25 килограма взривни вещества. Другите имена от заверата също са известни - Коста Янков, Никола Петров, Димитър Златарев, Марко Фридман. \n\r\nВ деня на атената, малко след началото на опелото, Задгорски се дава знак на Никола Петров, той пали фитила на експлозивите и адската машина избухва. Главният купол, изключително масивен и тежък, се стоварва върху главите на присъстващите долу хора. \n\r\nПо време на делото за атентата Петър Задгорски, изплашен до смърт, признава всичко и издава другите терористи. Двама от тях са убити при издирването, други са заловени и на 27 май смъртните им присъди са изпълнени.  Трима от организаторите успяват да избягат през Кралство на сърби, хървати и словенци и накрая стигат  до Съветския съюз.\n\r\nДо днес историците нямат категоричен отговор дали Москва директно е поръчала атенатата или това е солова акция на Военното крило на Българската комунистическа партия. Истината остава неизяснена, но имайки предвид тоталното преклонение на българските комунисти пред лидерите в Москва, отговорът вероятно е по средата. \n\r\nВеднага след атентата в страната е въведено военно положение, което продължава повече от една година. Правителството е решено да изкорени терористичните клетки из цялата страна и започват небивали погроми над дейци на БКП и техни симпатизанти. Периодът се сдобива с името \"бял терор\".", "date": "2019.04.16", "title": "16 април 1925 г.: Видях жива гробница, окървавени глави..."}
{"url": "https://www.dnes.bg/cars/2019/04/16/vw-zalaga-pochti-vsichko-na-kitai.407781", "text": "Китай е най-големият автомобилен пазар в света, а Volkswagen отново има амбицията да е най-големият производител на леки автомобили в глобален мащаб. \n\r\nНай-многолюдната страна в света е изключително важен партньор за всички играчи в автомобилната индустрия. И там пазарът спада, но има сериозен потенциал да тръгне отново нагоре, въпросът е кой ще усети тенденциите, които сега набират скорост и скоро ще се трансформират в милиони доволни клиенти, които искат да ви дадат парите си.\r\nКато че ли във Volkswagen са напипали посоката, в което ще поеме Китай и представянето на гиганта на салона в Шанхай е показателно за това.\n\r\nОт една страна Китай не е изключение от глобалната мания за SUV модели, която не отслабва години наред, а от друга – електрификацията и електромобилите стават все по-важни за пазар №1 в света, особено като се има предвид, че развитието им е подкрепено с волята и парите на партийното и държавно ръководство.\n                    \n                    \n                \r\n\n\r\nДо 2020 година гигантът планира да лансира 12 нови SUV модела, като на салона в Шанхай беше обявено, че пет от тях ще са само за китайския пазар. И началото на тази офанзива беше дадено още преди изложението. На специално събитие, гледано на живо в интернет от 10 милиона човека, VW представи 4 нови SUV модела, създадени за Китай. Някои от тях са още концепти, но при създаването на всеки един от тях са отчетени особеностите на местния пазар. Пример за това е вариантът на новия T-Cross с дълга база.\n\r\nВ Шанхай членът на борда на директорите на VW Юрген Щакман, който отговаря за продажбите и маркетинга обяви, че до 2025 година в глобален мащаб марката ще предлага над 30 SUV модела, което е половината от цялата гама на гиганта.\r\n", "date": "2019.04.16", "title": "VW залага (почти) всичко на Китай"}
{"url": "https://www.dnes.bg/obshtestvo/2019/04/16/ambiciia-feribotite-mejdu-bylgariia-i-gruziia-po-2-na-den.407790", "text": "Сериозно увеличение на фериботните превози между България и Грузия обсъдиха на среща в София премиерите на двете страни Бойко Борисов и Мамука Бахтадзе. Сега между двете страни пътуват по два ферибота седмично, амбицията ни е да ги направим по два на ден, каза Борисов. Той посочи, че България подкрепя членството на Грузия в НАТО и в ЕС. Оптимист, съм че в близко бъдеще ще обявим нов дигитален коридор, който да свърже двете страни, тоест Изтока и Запада, посочи Бахтадзе. Връзките ни с ЕС станаха по-силни, плавно се сближаваме и това помага на нашата страна, каза премиерът на Грузия. Повдигнах и темата, че Русия все още окупира 20 процента от територията на Грузия. Нашата страна подкрепя мирното решаване на този конфликт, но само твърдата позиция на международната общност може да доведе до решаване на конфликтите и постигане на мир, каза още гостът, цитиран от БТА. Грузинският премиер поздрави България с 140-та годишнина от Конституцията на страната. Борисов пък обясни, че Грузия е важна за нашата страна, защото са от другата страна на Черно море и там се събират товари, които пътуват към нас. \"Ние усилено строим магистрала \"Хемус\" и с подобен фериботен обмен ще върнем блясъка на пристанище Варна. В рамките на три - четири месеца ще тече подготовката за засилване на фериботните връзки\", каза българският премиер. Има желаещи да инвестират в дигиталната инфраструктура и в рамките на няколко месеца можем да започнем полагането на кабел за пренос на данни под Черно море, за целия Каспийски регион, допълни българският премиер. Двамата са обсъдили и развитие на енергийната свързаност. Грузия е производител на много енергия от ВЕИ източници, която може да се пренася през Черно море до нашата страна, каза още Борисов. ", "date": "2019.04.16", "title": "Амбиция: Фериботите между България и Грузия по 2 на ден"}
{"url": "https://www.dnes.bg/obshtestvo/2019/04/16/koi-da-upravliava-parite-za-vtora-pensiia-reshavate-sami.407809", "text": "Българите сами да решават дали парите му за втора пенсия да се управляват от НЗОК или от застрахователи. Това предложение направи Калин Костов от Асоциацията на българските застрахователи пред\r\nBloomberg TV Bulgaria\r\n.\r\nСпоред него по този начин застрахователите ще осигурят плавен преход от монопол на касата към демонополизация.\n\r\nПроф. д-р Цекомир Воденичаров, декан на Факултета по обществено здраве към Медицинския университет – София, пък смята, че трябва да има конкуренция на нивото на управлението на финансовия ресурс, за може той да бъде използван ефективно и по предназначение, заяви\n\r\n\"Проучванията показват, че над 87% от пациентите са недоволни, както и огромна част от лекарите и медицинските сестри\", коментира той.\n                    \n                    \n                \r\nАсоциацията на българските застрахователи се обедини върху едно предложение за реформа, отбеляза Костов.\n\r\n\"На първо място е изключително важно определянето на основен здравен пакет за всички български граждани, който да е много точно описан и разписан. Пазарният принцип винаги има положителен ефект за всички участници\", разясни той\n\r\nСпоред проф. Воденичаров досега не е направен истински пазар в здравеопазването и се е стигнало до положение без изход. \n\r\nТой е убеден, че е нужно да има повече пазар при услугата и повече държава при контрола.\r\n", "date": "2019.04.16", "title": "Кой да управлява парите за втора пенсия? Решавате сами!"}
{"url": "https://www.dnes.bg/pr/2019/04/16/bylgarskite-regulatori-zashto-da-im-se-doverim.407748", "text": "\n\r\nРумен Гълъбинов е \"бащата на българския застрахователен надзор\" - през 2002 г. става първият председател на Агенцията по застрахователен надзор, а през 2003 г. – зам.-председател на новоучредената Комисия по финансов надзор (КФН). Членувал е в управителните съвети на международни застрахователни компании от България, Австрия и САЩ. Завършил е УНСС като магистър по икономика. Има следдипломни квалификации от Университета на Джорджтаун, Вашингтон, САЩ (банков рисков мениджмънт), Университета Сeйнт Джон, Колежа по застрахователен и рисков мениджмънт, Ню Йорк, Университета Екситър, Англия (банки и финанси). С безупречни професионални квалификации по застрахователен и рисков мениджмънт и пазари на ценни книжа от Германия и Англия. Автор е на три книги и поредица от статии в областта на застраховането и финансите и търсен коментатор в сектора и макроикономиката.\r\nСпоред Закона за платежните услуги и платежните системи има няколко компетентни държавни органа, които осъществяват регулациите на лицензионните дружества. Комисията за финансов надзор осъществява надзора над пенсионните фондове и над целия небанков финансов сектор. Другото важно регулаторно дружество е Българска народна банка, която регулира и осъществява надзор върху дейността на операторите на платежни системи, на доставчиците на платежни услуги и на издателите на електрони пари в страната. Също така, все по-често много небанкови дружества, търсят подкрепата от регулатора БНБ като едно алтернативно и по-добро решение за техния бизнес.\n\r\nИсторически БНБ е първата финансова регулаторна институция, навършила скоро 140 години, която е започнала да дава разрешителни лицензи и да сертифицира дружества от финансовия сектор. Също така да сертифицира управителните и надзорни съвети на тези дружества. След създаването на КФН, преди 16 години, също поема някои от функциите на лицензиране и сертифициране в областта на застрахователния, пенсионния сектор и инвестиционно посредничество.\n\r\nЕдна от основните разлики е, че БНБ е институцията, която възпитава пазарната дисциплина сред банковите и небанковите дружества. Основната цел на лицензите, които БНБ издава, е да осигурят благоприятна среда за развитието на висок стандарт на услугите в сектора. Това може да се случи чрез изграждане на доверие в потребителите на банкови и небанкови услуги като се минимализират рисковете за потребителите и се повиши финансовата култура. БНБ цели поддържане стабилността на финансовата система и защита интересите на вложителите. КФН надзирава и регулира капиталовия, застрахователния и пенсионния пазар в България. И двете институции издават бюлетини, които обобщават общата финансова информация в държавата, като тези на БНБ са по-детайлни и с повече статистическа информация.\n\r\nВсяка фирма с интерес във финансовия сектор, с дейност в областта на финансовите услуги, може да кандидатства за лиценз в някоя от двете институции- БНБ или КФН. Например компанията, на която съм управител - \"Алтернатива\", има лиценз само от БНБ, тъй като според дейността ѝ не трябва да притежава лиценз и от КФН.\n\r\nБългарската народна банка поддържа Регистър на финансовите институции по чл. 3 а от Закона за кредитните институции (ЗКИ), с поднадзорни лица, който е публичен и съдържа основни данни както за вписаните дружества, които извършват дейност на територията на България, така и за заличените финансови институции. Всеки потребител може да види какъв лиценз е издаден за съответната дейност.\n\r\nИ БНБ и КФН са членове на международни финансови институции, които прилагат най-добрата практика в областта на надзора и регулацията. В България, като член на Европейския съюз, сертифицираните и лицензирани от БНБ и КФН финансови институции имат право да извършват дейност на цялата територия на Европейския съюз, включително и на други държави членки с придобитите от България лицензи и сертификати по линия на свободно движение на стоки, услуги и капитали. Инвеститори, които се интересуват от придобиване на участие във финансови институции като акционери и съдружници, също получават одобрение от двата регулаторни органа и изпълняват функцията за привличане на инвестиции в българския финансов сектор. ", "date": "2019.04.16", "title": "Българските регулатори: Защо да им се доверим?"}
{"url": "https://www.dnes.bg/crime/2019/04/16/policiia-nahlu-v-luksozni-imoti-vyv-vetovo-tyrsi-alo-izmamnici.407801", "text": "Полиция и жандармерия нахлуха в луксозни имоти и жилища в русенския град Ветово.\r\nАкцията е под ръководството на Окръжната прокуратура, съобщи говорителят  на Областната дирекция на МВР Даниела Малчева, цитирана БТА.\r\nОкръжният прокурор на Русе Георги Георгиев коментира, че акцията е по образувани няколко досъдебни производства срещу хора от Ветово за пране на пари, придобити по всяка вероятност чрез телефонни измами.\r\nЕкипите на полиция и жандармерия са влезли в десетина имота тази сутрин. \r\nОсновните им действия са били свързани с оценка на имуществото. \r\nАкцията е приключила по обяд, като не се е стигнало до задържане на хора. ", "date": "2019.04.16", "title": "Полиция нахлу в луксозни имоти във Ветово, търси ало измамници "}
{"url": "https://www.dnes.bg/notifikacii/2019/04/16/ima-symneniia-stabilna-li-e-shte-ocelee-li-sgradata-na-notr-dam.407737", "text": "\r\nОпасността от гигантския пожар в емблематичната парижка катедрала \"Нотр Дам\" вече е неутрализирана, но има \"съмнения как сградата ще оцелее\", заяви  държавният секретар във френското министерство на вътрешните работи Лоран Нунес, цитиран от Франс прес.\n\r\nТази сутрин ще бъде проведена среща с експерти и архитекти в опит да бъде установено дали структурата е стабилна и дали пожарникарите могат да влязат вътре, за да продължат своята работа, съобщи той.\n                \n                \r\nНунес обобщи, че огънят е \"под контрол, но все още не е напълно изгасен\", предаде Ройтерс, цитирана от БТА.\n\r\nПричината за пожара все още не е установена, уточни той.\r\nОгънят унищожи почти целия покрив на катедралата и причини рухването на нейния шпиц, висок 93 метра. Опазени са двете основни кули, емблема на сградата, откъдето туристи имаха възможност да разгледат града. Един пожарникар е пострадал сериозно при гасенето. Повече от 400 огнеборци са участвали в овладяването на стихията. \n\r\n\r\n ", "date": "2019.04.16", "title": "Има съмнения стабилна ли е, ще оцелее ли сградата на Нотр Дам? "}
{"url": "https://www.dnes.bg/index/2019/04/16/receptata-dnes-teleshki-stekove-s-luk.407699", "text": "\r\n500 г телешка кайма\r\n1 яйце\r\n¼ чаша хлебни трохи или галета\r\n1/8 чаена лъжичка черен пипер\r\n½ чаена лъжичка сол\r\n½ чаена лъжичка чеснова прах\r\n1 чаена лъжичка сос Уорчестър\r\n1 супена лъжица зехтин\r\n1 чаша лук, нарязан на тънко\r\n2 супени лъжици брашно\r\n1 чаша телешки бульон\r\n1 супена лъжица шери\r\n\r\nВ голяма купа смесете каймата, яйцето, галетата, пипера, солта, чесновия прах и соса Уорчестър. От сместа оформете 8 топки. След това ги сплеснете с длани, за да добият форма на стекове за бургер.\r\nЗагрейте мазнината в дълбок тиган на средна температура. Запържете стековете и лука за няколко минути от всяка страна, докато покафенеят. Извадете стековете и ги оставете настрана.\r\n                \n                Поръсете лука в тигана с брашното. Разбъркайте с дървена лъжица, за да изстържете останките от месото на дъното на тигана. Отделно смесете бульона и шерито, след което ги прибавете в тигана. Овкусете със сол. Намалете котлона и оставете соса да се глазира и редуцира.\r\nСлед това намалете температурата до минимум. Върнете месото в тигана, за да се смеси добре със соса грейви. Покрийте с капак и оставете да се готви още 15 минути. \r\n", "date": "2019.04.16", "title": "Рецептата Dnes:Телешки стекове с лук "}
{"url": "https://www.dnes.bg/evroizbori-19/2019/04/16/zemedelcite-ot-nikola-petkov-shte-si-sytrudnichat-s-gerb.407742", "text": "\nСпоразумение за политическо сътрудничество подписаха ГЕРБ и земеделците от \"Никола Петков”.\n\r\nПремиерът и лидер на ГЕРБ Бойко Борисов се похвали, че да си сътрудничат с политиците от \"Никола Петков\" е най-лесно. \n \"Те се познават с възрастните или по-малко младите, така че да обединим всички сили срещу пълзящата диктатура, която искат да ни наложат нашите опоненти. Зле прикриват целите си, техните брутални действия станаха публично известни\", коментира той. \n\r\nШефът на предизборния щаб на ГЕРБ Цветан Цветанов припомни, че вече е подписано споразумение със СДС, както и с \"Обединени земеделци\". \n                    \n                    \n                \r\n\"Направихме всички възможно да влезем в диалог с всички формации, които са част от Европейската народна партия и принадлежат към демократичната общност. Предстоят подписвания на подобни споразумения за подкрепа на листата за евроизборите с \"Гергьовден\", със \"Съюзът на репресираните от комунизма\" и с Българският демократичен форум сме в разговори\", обясни Цветанов. \n\r\nВенцислав Върбанов от \"Никола Петков\" коментира, че листата на ГЕРБ е балансирана и земеделците ще впрегнат максимално силите си, за да търсят подкрепа за нея.", "date": "2019.04.16", "title": "Земеделците от \"Никола Петков\" ще си сътрудничат с ГЕРБ"}
{"url": "https://www.dnes.bg/football/2019/04/16/futbolen-bos-dariava-100-mln-evro-za-notr-dam.407746", "text": "Собственикът на Рен Франсоа-Анри Пино ще дари средства за реконструкция на катедралата Нотр Дам, където вчера имаше голям пожар. Намеренията на Пино бяха обявени от сина му.\r\n\"Баща ми и аз решихме да отделим 100 милиона евро от средствата на фирмата ни за цялостната реконструкция на катедралата\", заяви пред \"Le Figaro\" Пинот-младши.\r\n \r\nФрансоа-Анри Пино е един от най-богатите хора във Франция, главен изпълнителен директор на мултинационалната холдингова компания \"Kering\", която разработва марки. Компанията притежава такива популярни модни марки като \"Saint Laurent Paris\", \"Gucci\" и \"Girard Perregaux\".\r\n \r\nНаследникът Пино-младши е женен за световно известната актриса Салма Хайек.\r\n \r\n", "date": "2019.04.16", "title": "Футболен бос дарява 100 млн. евро за Нотр Дам"}
{"url": "https://www.dnes.bg/obshtestvo/2019/04/16/bez-posoka-za-kyshta-posoka-shte-ima-li-shans-za-otritnatite.407745", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕмблематичната къща \"Посока\" - единственото място в София, където хора, които са наркозависими, често бездомни и без документи, могат да намерят разбиране, социална и здравна информация, е на път да затвори врати. Управителният съвет на организацията, която поддържа работата на мястото, е решил да го затвори от следващия месец.\n\r\nПървата цел е да се осигури физически запазване на мястото, което се посещава от стотици хора през годината, защото за тях е единственото място, което е защитено пространство. Втората цел на Юлия Георгиева и Евгени Генчев, които са хората зад инициативата, е да се запазят поне част от предлаганите услуги.\n                    \n                    \n                \r\n\"Хората, които ползват услугата са възможно най-ниската прослойка на обществото ни. Услугите са много базисни: пералня, сушилня, могат да хапнат нещо през деня, да пият едно кафе, да поговорят с психолози, социални дейности\", .\n\r\nТой каза, че не са малко случаите на хора, които благодарение на къща \"Посока\" са спрели наркотиците или са получили социална подкрепа.\n\r\nВ ефира на \"България сутрин\" Юлия Георгиева посочи, че за хората, за които работи този социален център, няма работещи други програми и липсва подкрепа от страна на държавата. \"За тази група става въпрос, те нямат здравни осигуровки, много често са напълно отритнати от социалната система. Ако тази къща затвори, ще се върнат под мостовете, от където бяха извадени\", допълни Георгиева.\r\n ", "date": "2019.04.16", "title": "Без посока за къща \"Посока\": Ще има ли шанс за отритнатите?"}
{"url": "https://www.dnes.bg/index/2019/04/16/blizki-na-ranenite-v-katastrofata-s-mestan-toi-e-otnel-predimstvoto.407751", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Хората от село Пърлица, община  Кирково, където живее пострадалото семейство в катастрофата с лидера на ДОСТ Лютви Местан край село Загорско, обвиняват политика за пътния ад, който отне живота на 6-месечно бебе. \n\r\nХората признават, че пътният участък е опасен и само за последните две години там са станали четири тежки катастрофи.  \n\n\n\n\n Кметът на общината Шинанси Сюлейман коментира пред Bulgaria ON AIR, че трафикът по този път е много натоварен заради прохода \"Маказа“. Оттам освен български коли минавали и много румънски и украински.\n                \n                \r\nТой призовава всички  да са много внимателни на това трасе. \n\r\n\"Нека да изчакаме прокуратурата, вместо да гадаем дали единият е карал бързо или другият не е спрял“, каза още кметът.  \n\r\nСпоред него едва ли шофьорът Юсен е карал бързо с двете си деца в колата. \n\r\nНа същото мнение са и роднините на шофьора. \n\r\nВуйчото на Юсен каза, че при разговор с него, раненият мъж е споделил, че Местан не му е дал предимството,  направо е пресичал пътя и го е е ударил. \n\r\nСпоред чичото му Юсеин не е слаб шофьор, пътува непрекъснато и вината не може да е в него. \n\r\nСъседът на пострадалото семейство Салватин допълни, че той е  професионален шофьор, опитен и няма как с двете си деца да кара бързо.\n\r\nПред bTV роднини на пострадалите изразиха опасения за честността на процеса срещу Лютви Местан.\n\r\nСпоред чичото на Юсеин \"10 000 лв., колкото е размерът на гаранцията на Местан, или 100 000 лв. за него са джобни пари\". \n\r\nДруг близък допълни: \"Той е човек с повече познати, връзки – може да го изкарат невинен\".", "date": "2019.04.16", "title": "Близки на ранените в катастрофата с Местан: Той е отнел предимството!"}
{"url": "https://www.dnes.bg/zvezdi/2019/04/16/bebeto-na-megan-i-hari-s-dvoino-grajdanstvo.407749", "text": "Няма съмнение, че бебето на принц Хари и съпругата му, херцогинята на Съсекс Меган, ще се роди със \"сребърна лъжица в устата\". Американските данъчни власти обаче ще искат да знаят колко струва тя, отбелязва Франс прес.\r\nТова е така, защото бебето ще има двойно гражданство - британско заради баща си и американско заради майка си.\r\nКогато един от родителите е американец, живял в САЩ пет години, като поне две от тях са след навършване на 14 години, бебето автоматично получава гражданство, каза Дейвид Трейтъл, основател на American Tax Returns, консултантска компания за американци, живеещи във Великобритания.\r\nТакъв е случаят с Меган, каза Трейтъл, допълвайки, че това е първият такъв случай в британското кралско семейство, пише БТА.\r\n                    \n                    \n                Американското гражданство носи и доста ограничения - като всеки американец, който е роден, израснал и умрял някъде по света, година след година, детето на Меган и Хари ще трябва да представя пред данъчните власти данъчното си състояние.\r\nОт момента на раждане парите, депозирани в банки от кралската двойка, трябва надлежно да бъдат отчитани пред данъчните власти.\r\nСъщото се отнася и за приходите, които детето би могло да получи, ако родителите му решат например то да тръгне по стъпките на майка си, която е бивша актриса, и то стане звезда на малкия или големия екран.\r\nЗабравете за личната информация, казва Трейтъл. По думите му американските данъчни власти ще знаят много повече за богатството на двойката чрез данъчните декларации на двойката и на майката. Данъчните ще искат всеки ценен подарък от неамериканци за детето на Хари и Меган да бъде декларирано като актив.\r\nПредставям си как кралицата дарява бебето с красива книга за изкуство от кралската колекция с картини на Ван Гог или Миро. Ако подаръкът е на стойност над 100 000 долара, трябва да бъде деклариран, каза Трейтъл.\r\nПодаръците за бебето преди раждане, които Меган Маркъл получи неотдавна в Ню Йорк, не трябва да бъдат декларирани, ако са подарени от американци, казва експертът.\r\nМакар майката и бебето да трябва да представят данъчни декларации, което ще бъде много времеемко за техните счетоводители, все пак може да не се наложи да плащат много големи данъци, които може да са компенсирани от налозите, платени във Великобритания, каза данъчният специалист Лора Сандърс пред в.\"Уолстрийт джърнъл\".\r\nБританското кралско семейство не може да се измъкне от американските данъчни задължения - невярна данъчна декларация би довела до сериозни глоби.\r\nИма обаче начин да се спестят тези главоболия на счетоводителите на кралската двойка - Меган може да се откаже от американското гражданство. Дори и да го направи обаче данъчните декларации за детето трябва да се подават, докато то навърши 18 години.", "date": "2019.04.16", "title": "Бебето на Меган и Хари - с двойно гражданство"}
{"url": "https://www.dnes.bg/obshtestvo/2019/04/16/140-g-ot-tyrnovskata-konstituciia-povtaria-li-se-istoriiata.407754", "text": "\r\n\"140 години са един много приличен период и България се вписва съвсем на място в мерките на конституционализма\", посочи конституционния съдия Филип Димитров. \n\r\nТърновската конституция е един хубав еталон за времето си, който е поставил основите на една разумно организирана държава, посочи конституционния съдия.\n\r\n\"Конституцията е създадена от едно представително тяло, тя е изградена на базата на дълги дебати, тя е базирана върху идеята за разделението на властите, тя въвежда принципите, че гражданите са равни, тя носи всички елементи, които модерният конституциализмът е развивал\", посочи още Димитров пред . \n                    \n                    \n                \r\nОтносно паралела между тогава и сега, той сподели, че много неща от историята се повтарят. По думите му, когато няма драми, границата между великото и смешното трябва да бъде внимателно преценявана, за да не се стигне до противоречие на разумното.\n\r\nСпоред него конституцията не може да бъде съвършена, както и човешкото управление никога не е перфектно. Съдията е на мнение, че конституцията се е нуждаела от промени за по-прецизно тълкуване на правилата и те са били от части постигнати.\r\n ", "date": "2019.04.16", "title": "140 г. от Търновската конституция: Повтаря ли се историята?"}
{"url": "https://www.dnes.bg/stranata/2019/04/16/pchelite-v-bylgariia-umirat-v-dobrichko-sys-70-po-malko.407736", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Колко голям е мащабът на загубите за пчеларите - след като кошерите в Добричко осъмнаха със 70% по-малко пчели и има ли връзка с високата смъртност в смолянско преди седмици? Темата в студиото на \"България сутрин коментира председателят на Обединения български пчеларски съюз инж. Михаил Михайлов.\n\r\n\"Смъртта сред пчелите е ежегодна и тя основно се дължи на неспазване на нормативната уредба. Почвата се третира с препарати, които съдържат много пестициди, за да се опази от вредители и диворастящи растения. Това е основната причина за смъртността сред пчелите\", посочи експертът.\n\r\nТой допълни, че част от тези пестициди отиват в кошерите, а след това и в хранителните продукти.\n                    \n                    \n                \r\nМихайлов сподели пред , че въпреки това, пчелите през последните години са почти двойно повече от преди десет години, според агро статистическите данни. По думите му има едно преразпределение на пчеларите.\n\r\nОтносно загубите на продукция, които са претърпели пчеларите и могат ли да търсят правата, специалистът коментира така:\n\r\n\"Процедурата е съгласно нормативната уредба. Има два закона - законът за защита на растенията и законът за опазване на пчелите. В рамките на 24 часа след установяване на умрели пчели в кошерите може да се извика една постоянна комисия, която да издаде констативен протокол и да вземе проби\".\n\r\nСпоред него вината за смъртността на пчелите не трябва да се търси у пчеларите, а у ползвателите на земите, които пръскат почвата.\r\n ", "date": "2019.04.16", "title": "Пчелите в България умират: В Добричко със 70% по-малко"}
{"url": "https://www.dnes.bg/sofia/2019/04/16/chasti-ot-sofiia-ostavat-bez-voda-v-sriada-17-april.407756", "text": "На 17 април 2019 г. (сряда), във връзка с подмяна на сградно водопроводно отклонение на ул. „Тайга“ кв. „Орландовци“, се налага спиране на водоподаването от 09:00 до 19:00 часа на клиентите на „Софийска вода”, живеещи в района на:\r\nул. „Тайга“ от ул. „Ком“ до ул. „Моравча“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Тайга“ пред бл. 1А.\n\r\nНа 17 април 2019 г. (сряда), във връзка с подмяна на спирателен кран на ул. „Солунска“ Център, се налага спиране на водоподаването от 09:00 до 19:00 часа на клиентите на „Софийска вода”, живеещи в района на:\r\n ул. „Солунска“ от бул. „Христо Ботев“ до ул. „Княз Борис I“\r\n ул. „Цар Самуил“ от ул. „Уилям Гладстон“ до ул. „Солунска“ \r\nул. „Ивайло“ от бул. „Христо Ботев“ до ул. „Цар Самуил“.\n                    \n                    \n                \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Ивайло“ ъгъла с ул. „Цар Самуил“. \n\r\nНа 17 април 2019 г. (сряда), във връзка с подмяна на сградно водопроводно отклонение на ул. 544 кв. „Васил Левски“, се налага спиране на водоподаването от 09:30 до 17:30 часа на клиентите на „Софийска вода”, живеещи в района на:\r\nул. „Витиня“, ул. „Летоструй“, ул. 546, ул. 547 \n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. 544 №13.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.04.16", "title": "Части от София остават без вода в сряда, 17 април "}
{"url": "https://www.dnes.bg/politika/2019/04/16/chestvaneto-za-140-godini-konstituciia-zapochva-v-cyrkva.407755", "text": "\nС молебен в Катедрален храм \"Рождество на Св. Богородица\" във Велико Търново започна тържественото отбелязване на 140-ата годишнина от приемането на Търновската конституция. \n\r\nНа него присъстваха председателят на Народното събрание Цвета Караянчева и много народни представители, кметът на Велико Търново Данаил Панов и гости на честването.\r\n \r\nПо-късно народните представители ще бъдат посрещнати в музей \"Възраждане и Учредително събрание\", където ще бъде тържествената сесия на 44-то Народно събрание. \n\r\nЗаседанието ще започне след възстановка на събитията от 1879 г. \n                    \n                    \n                \r\nПредвижда се изказвания да направят председателят на Народното събрание Цвета Караянчева и председателите на парламентарните групи. \n\r\nВ това число и червената шефка Корнелия Нинова, която е разрешила на депутатите от левицата да участват в церемонията.\n\r\nЗа първи път от 17 февруари социалистите ще участват в парламентарно заседание, но бойкотът им ще продължи да важи в софийския парламент.\n\r\nНародните представители ще приемат Обръщение към българския народ по повод 140-годишнината от Учредителното събрание и приемането на Търновската конституция.", "date": "2019.04.16", "title": "Честването за 140 години Конституция започва в църква "}
{"url": "https://www.dnes.bg/stranata/2019/04/16/eksperti-zapochvat-razsledvane-na-katastrofata-na-mestan.407738", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕксперти от Института за пътна безопасност ще направят собствен оглед и разследване на мястото на катастрофата с лидера на ДОСТ Лютви Местан, при която загина 6-месечно бебе. \n\n\nПред Bulgaria ON AIR кметът на Кирково Шинаси Сюлейман коментира, че това е четвърти случай на тежък пътен инцидент на същото кръстовище за последните две години. \"Откакто се отвори проходът \"Маказа\" трафикът е много натоварен. Призовавам всички, минаващи от там, да бъдат много внимателни\", каза той.\n                    \n                    \n                \r\n\"Трябва да изчакаме компетентните органи да си свършат работата, за да разберем чия е била вината за катастрофата\", отбеляза Шинаси Сюлейман.\n\r\nРоднините на пострадалото семейство са в шок след случилото се.\n\r\nВ студиото на \"България сутрин\" Диана Русинова от Института за пътна безопасност бе категорична, че кръстовището, на което 6-месечното бебе загина, е негодно за съвременна употреба.\n\r\n\"Намерихме доста данни за наличие на пътнотранспортни произшествия там. От декември 2017 г. до момента има двама загинали и осем ранени\", отсече тя. По думите ѝ е немислимо да се разчита само и единствено на добрата преценка на водачите, тъй като всеки един има различна такава. И организаторът на движението е този, който трябва да мисли за това.\n\r\n\"Тези, които въвеждат един път в експлоатация, трябва да могат да гарантират нашата безопасност\", категорична бе Русинова.\n\r\nСпоред първите изводи на експертите, в този район има недопустимо безхаберие от страна на стопанина на пътя относно пътните знаци за обозначаване на разклона и въвеждането на ограничения.\n\r\nЛютви Местан беше освободен от ареста срещу парична гаранция от 10 000 лева. Той е привлечен към наказателна отговорност за причиняване на смърт по непредпазливост.\n\r\nРазследването по делото продължава, предстои събирането на гласни доказателства, огледи на моторните превозни средства, които са иззети по делото като веществени доказателства и назначаване на съдебна автотехническа експертиза.", "date": "2019.04.16", "title": "Експерти започват разследване на катастрофата на Местан"}
{"url": "https://www.dnes.bg/eu/2019/04/16/i-zvezdite-stradat-sled-pojara-v-notr-dam.407740", "text": "Известни личности от цял свят побързаха да изразят съпричастието си след трагичния пожар в Париж, който покоси Нотр Дам.\r\n„Нотр Дам е едно от най-големите световни богатства и мислим за хората от Франция в това тежко време. В природата ни е да скърбим за изгубената история, но в природата ни е също така да строим нещо ново за бъдещето“, написа бившият президент на САЩ Барак Обама в Twitter.\r\nМелания Тръмп също изрази съпричасност: „Сърцето ми се къса за хората в Париж, виждайки пожара в Нотр Дам. Моля се всички да са в безопасност.“\r\nМоделът Карла Бруни сподели снимка на горящата Нотр Дам в Instagram с хаштаг „без думи“.\r\nПевицата Шер също коментира в Twitter “Моля се за Нотр Дам“.\r\n                    \n                    \n                „Сгради като Нотр Дам пазят семената на историята и цивилизацията. Новините от париж ме потресоха. Мой измислен приятелю Квазимодо, мога да усетя сълзите ти от тази страна на Атлантическия океан. Приятели французи, не сте сами“, написа колумбийския моден редактор и журналист Нина Гарсия.\r\nАктрисата Мейси Уилямс, позната с ролята си на Аря в „Игра на тронове“, написа: „Прекъсвам рождения си ден, за да изразя каква болка ми причинява да гледам как пожарът в Нотр Дам се разраства. Такава невероятна сграда. Много съм тъжна.“\r\n„Сърцето ми се къса да виждам пожара в Нотр Дам. Никога няма да забравя първия път, в който вървях в Париж и страхопочитанието ми от нея.“, сподели певицата Камила Кабейо.\r\nДуа Липа написа  в Twitter “Толкова много история пропада пред очите ни. Сърцето ми се къса за Нотр Дам.“ \r\n ", "date": "2019.04.16", "title": "И звездите страдат след пожара в Нотр Дам"}
{"url": "https://www.dnes.bg/stranata/2019/04/16/uchenik-e-s-fraktura-na-cherepa-sled-ptp-v-smolian.407759", "text": "15-годишен тийнейджър е с фрактура на черепа след катастрофа в Смолян, съобщиха от полицията.\r\nСигналът за случая е бил получен около 07.36 часа на тел.112.\r\nНа ул.\"Васил Райдовски\" лек автомобил \"Шкода\", управляван от М. К. на 24 години, блъска ученика.\r\nПо първоначални данни пострадалият е получило фрактура на черепа, фрактура на лява раменна кост и други наранявания. Настанен е в МБАЛ-Смолян и му се извършват медицински прегледи.\r\nРаботата по случая продължава, причините за катастрофата са в процес на изясняване.", "date": "2019.04.16", "title": "Ученик е с фрактура на черепа след ПТП в Смолян"}
{"url": "https://www.dnes.bg/politika/2019/04/16/demografskoto-chudo-na-selo-madjarovo-na-kakvo-se-dylji.407758", "text": "В петък НСИ обяви, че и в края на периода е 7 000 039 души.\r\nДетайлният прочит показва много интересни тенденции в отделните общини и области.\r\nДемографското чудо на годината е община Маджарово, в област Хасково, с ръст на населението от 15% за година или с 309 души до 2025 човека. За сравнение - през 2017 г. населението в общината намалява с 9 човека. Рязката промяна в демографската картина е достойна за журналистическо разследване, защото отзад със сигурност се крие нещо интересно. Все още няма данни за имиграцията през 2018 г., но през 2017 г. 6 хил. турски граждани придобиха българско гражданство. Възможно е и през 2018 г. това да е причина за подема на броя население в община Маджарово, както и в почти всички общини с турско малцинство.\r\n                    \n                    \n                Далеч назад по процентно увеличение на населението е община Куклен (област Пловдив) с 2,63% или 169 души до 6 428 човека, община Джебел с 2,23% до 8 441 души, община Симеоновград с 1,9% до 8 795 души, Несебър с 1,75% до 27 879 души. Следват общините Хитрино, Ардино, Венец, Кърджали, Момчилград, Кирково, Каолиново, Крумовград, Созопол и други.\r\nНаселението през 2018 г. се увеличава в само 22 общини, от общо 265 общини.\r\nСред големите общини с най-голям процентен ръст на населенето през 2018 г. е община Кърджали с 1,25% до 68 727 души, следвана от община Пловдив с 0,48% ръст до 346 893 души, Столична община с 0,2% до 1 328 120 души и община Варна с 0,18% повишение до 345 369 души.\r\nС най-голям спад на населението като процент през 2018 г. са общините Бойница с 6,41% до 936 души, Трекляно с 5,28% до 758 души и Малко Търново с 5,21% до 3208 души.\r\nСред общините с над 30 000 души с най-голям процент се срутва населението в община Свищов с цели 3,58% през 2018 г. до 35 369 души, община Димитровград с минус 2,14% до 47 287 души и община Ловеч с 1,95% до 43 242 души.\r\n\r\n ", "date": "2019.04.16", "title": "Демографското чудо на село Маджарово. На какво се дължи?"}
{"url": "https://www.dnes.bg/obshtestvo/2019/04/16/globiavat-partii-s-do-10-bona-ne-dali-otchet-pred-smetnata-palata.407764", "text": "20 партии не подадоха финансовите си отчети за 2018 г., съобщиха от Сметната палата.\r\nОт тях действащи са 8 партии: ПП \"Български земеделски съюз\", ПП \"ВОТ-консерватори\", ПП \"Гражданска сила\", ПП \"Движение експерти за регионите\", ПП \"ДЕОС (Движение за европейско обединение и солидарност)\", ПП \"Другата България\", ПП \"Обединена България\" и ПП \"Федерация активно гражданско общество\". \n\r\nОстаналите 12 партии, които не са подали отчети, са прекратени през 2018 г.\r\nСметната палата ще уведоми прокуратурата за това, че 6 от неподалите отчети партии правят това нарушение за втора поредна година: ПП \"Български земеделски съюз\", ПП \"ВОТ-консерватори\", ПП \"Гражданска сила\", ПП \"Другата България\", ПП \"Обединена България\" и ПП \"Федерация активно гражданско общество\".\r\n                    \n                    \n                Според закона Софийският градски съд постановява разпускане на политическа партия, когато не е подала годишните си финансови отчети пред Сметната палата за две последователни години, като решението на съда се постановява по иск на прокурора.\r\nИзискването за подаване на финансов отчет и списък на дарителите през  годината са спазили 128 партии в срока, който изтече на 1 април. \r\n \r\nОтчетите на 2 партии – ПП \"Движение за равноправен обществен модел (ДРОМ)\" и ПП \"Съюз за отечеството\", са подадени след законоустановения срок, но са спазени изискванията относно формата, съдържанието и начина на представяне. \n\r\nСъгласно Закона за политическите партии ще бъдат глобени всички партии, които не са представили отчети, както и тези, чиито отчети са представени след законовия срок. Имуществената санкция е в размер от 5000 до 10 000 лв.\n\r\n \n\r\n ", "date": "2019.04.16", "title": "Глобяват партии с до 10 бона, не дали отчет пред Сметната палата"}
{"url": "https://www.dnes.bg/eu/2019/04/16/makron-shte-vyzstanovim-notr-dam-zaedno.407720", "text": "Френският президент Еманюел Макрон обеща, че парижката катедрала Нотр Дам ще бъде възстановена след опустошителния пожар, предадоха световните агенции.\r\n\"Тържествено ви обещавам тази вечер, че ще възстановим катедралата, всички заедно\", заяви Макрон пред журналисти.\r\nТой похвали \"извънредната смелост\" на пожарникарите и каза, че Франция трябва да се гордее с \"всички тези, които се бориха, за да не се случи най-лошото\".\n\n\r\n\"Нотр Дам е нашата история, нашата литература, част от нашата душа, място на всички наши велики събития, нашите епидемии, нашите войни, нашите освобождения, епицентър на нашия живот\", заяви президентът пред катедралата.\r\n                    \n                    \n                \"Нотр Дам гори и аз зная тъгата и този трепет, който усещат толкова много французи. Но тази вечер бих искал да говоря и за надежда\", каза той, обявявайки началото на кампания за набиране на средства.\r\n\"Нека се гордеем, защото сме построили тази катедрала преди повече от 800 години. Построили сме я и през вековете сме й позволили да расте и сме я подобрявали\", заяви Макрон.\r\nДвете кули на парижката катедрала Нотр Дам (Света Богородица) са спасени от пожара, избухнал в храма и причинил ужасяващи щети, предадоха Ройтерс и Асошиейтед прес, като се позоваха на властите.\r\n\"Вече смятаме, че двете кули на Нотр Дам са спасени\", каза началникът на пожарната служба във френската столица Жан-Клод Гале.\r\n\"Вече смятаме, че основната конструкция на Нотр Дам е спасена и запазена\", заяви той. По думите му все още има опасност от рухване на някои от вътрешните конструкции. Борбата с огъня е продължила през нощта.\r\nЗасега има информация за един пострадал при пожара - огнеборец, който е получил сериозни наранявания.\r\nПарижката прокуратура каза, че за момента пожарът се разглежда като нещастен случай и се изключва вероятността за палеж.\r\n ", "date": "2019.04.16", "title": "Макрон: Ще възстановим Нотр Дам заедно!"}
{"url": "https://www.dnes.bg/notifikacii/2019/04/16/pyrviiat-kamyk-na-notr-dam-e-postaven-prez-1163-g.407721", "text": "Първият камък на катедралата Нотр Дам (Света Богородица) е поставен през 1163 г. при властването на Луи Седми, припомня Ройтерс. Изграждането продължава през по-голямата част от следващия век. Реставрации и допълнения към структурата са правени през 17-и и 18-и век.\r\nТова е една от първите катедрали в готически стил на остров Сите на река Сена, в центъра на Париж. Повечето скулптурна украса на фасадата, която се смята за една от най-красивите, датира от 19 век. Тук Наполеон I е коронясан като император. \n\r\nДоминиращи в катедралата са две кули с камбани, построени през 13-и век. Най-голямата камбана е наречена Еманюел. Над катедралата се издигаше и кула с формата на стрела, рухнала по време на пожара. Тя беше висока 93 метра, допълват френски издания.\r\n                \n                До двете кули с камбаните пък се стига по 387 стъпала, откъдето туристите могат да виждат града, припомня Ройтерс.\r\nКатедралата е използвана за декор на романа на Виктор Юго \"Парижката Света Богородица\".\r\nТри много важни реликви за християнството се намират в \"Нотр Дам\". Най-важната е свещената корона, която е изработена от тази от тръни на Исус Христос, с която е разпнат на кръста. Християни се молят пред нея вече 16 века. След това е част от кръста, на който Исус е разпнат, като мнозина вярват, че е от наистина оригиналния.\n\r\nИ накрая е един от пироните с които Исус е бил закован на кръста. Той е бил донесен от император Шарл след един от кръстоносните походи през 799 година.\r\nОбхваната от пламъци катедрала \"Нотр Дам” е мястото, увековечено в романа на великия писател Виктор Юго \"Парижката Света Богородица”. В книгата има пасажи, в който се описва пожар в църквата, а въпросните сцени изключително много наподобяват тези от случващото се в Париж в последните часове. \r\nТова накара много потребители в интернет да се запитат предрекъл ли е Юго пожара, който потопи в скръб цяла Франция. Романът е публикуван през 1831 г. Действието се развива в Париж през Средновековието (1482 г.) по времето на Луи XI.\n\r\nПрез 1830 г. Виктор Юго се сблъсква с непосилната задача, поставена му от неговия издател, за една година да напише романа \"Парижката Света Богородица“. Крайният срок, в който трябва да предаде книгата, е февруари 1831 г.\r\nЗа да спре да отлага писането, събира всичките си дрехи и ги заключва, остава само с един голям шал. Денонощно работи по книгата. На 14 януари 1831 г., две седмици по-рано от крайната дата, романът е завършен и публикуван.\n\r\n\n\r\n\r\n ", "date": "2019.04.16", "title": "Първият камък на Нотр Дам е поставен през 1163 г. "}
{"url": "https://www.dnes.bg/index/2019/04/16/kmetyt-na-parij-kato-po-chudo-oltaryt-i-krystyt-v-notr-dam-sa-spaseni.407723", "text": "Пожарът, избухнал в катедралата \"Нотр Дам\" в понеделник, е под контрол.  Това съобщиха от полицията в Париж, цитирани от CNN. Добрата новина  дойде повече от седем часа след разгарянето на пламъците. Битката с тях  обаче продължава. Огненият ад изпрати в историята емблематичната кула стрела на църквата,  както и част от покрива й.\r\n\"На мястото на тавана, където беше кулата, зее дупка, а частите й лежат на пода“, заяви кметът на френската столица Анн Идалго, предава ТАСС. „Като по чудо олтарът и неговият кръст са спасени“, допълни Идалго.\r\n„Всичко е по-малко ужасно, отколкото се страхувах“, каза още градоначалникът.\r\nПо-рано представителят на катедралата Андре Фино заяви, че всички свещени предмети се намират в ризницата и нищо не ги заплашва.\r\n                \n                Снимки от вътрешността на горящата парижка катедрала „Нотр Дам” показват, че като по чудо, олтарът почти не е засегнат от огромния пожар и интериорът е сравнително запазен, съобщават световните медии.\r\nСпасени от пламъците изглеждат редовете с дървени столове, нефът (издължено помещение) и големият кръст на олтара.\r\nОколо него обаче, около седем часа след избухването на пожара, все още се издигаше дим, допълва Нова тв.\n\r\n„Една малка част от свода е рухнал. Интериорът изглежда относително запазен. Алелуя!”, написаха от управата на катедралата в Twitter. И обявиха, че са запазени безценни съкровища, сред които Трънният венец и мантията на Свети Луи.\r\nВатикана заяви, че \"ужасната новина за пожара, опустошил катедралата  Нотр Дам, символ на християнството във Франция и в света, е била  посрещната с шок и скръб от Светия престол\".\r\n\"Изразяваме нашата  солидарност с френските католици и с хората в Париж и се молим за  пожарникарите и тези, които правят това, което е възможно за справяне с  тази драматична ситуация\", каза говорител на Ватикана.\r\nФренският милиардер Франсоа-Анри Пино обеща 100 милиона евро за възстановяването на Нотр Дам, която бе частично разрушена от пожара, предава AFP.\r\nВ изявление, изпратено до френската агенция, изпълнителният директор на \"Керинг груп\", която притежава модните къщи \"Гучи“ и „Ив Сен Лоран“, заяви, че \"средствата, нужни за цялостното възстановяване на Нотр Дам“, ще бъдат предоставени от инвестиционната компания на семейство Пино \"Артемида“ (Artemis).", "date": "2019.04.16", "title": "Кметът на Париж: Като по чудо олтарът и кръстът в Нотр Дам са спасени"}
{"url": "https://www.dnes.bg/obshtestvo/2019/04/16/letniiat-sezon-e-blizo-nai-tyrseni-barmani-i-servitiori.407700", "text": "Регистрираната безработица намалява и през март и достига ниво от 5.9%, сочат данните на Агенцията по заетостта. Сравнението с предходния месец показва намаление с 0.3 процентни пункта, докато на годишна база се отчита значителен спад от 0.9 процентни пункта.\n\r\nПрез март броят на регистрираните безработни в бюрата по труда намалява до 194 603, като понижението спрямо февруари е с 5,1%. Спрямо март 2018 г. те са с 26 977 души по-малко.\n\r\nНоворегистрираните безработни през месеца са 21 645, като от тях 1 382 са били неактивни, тоест не са били нито заети, нито учащи, и не са търсили работа. От началото на годината служителите от бюрата по труда са активирали 4 272 души чрез организиране на информационни събития, срещи със завършващите образование в кариерните центрове, както и чрез работата на младежки, ромски, трудови медиатори и др.\n                    \n                    \n                \r\nПрез март общо 23 754 безработни са постъпили на работа, като 81.5% от тях са устроени в реалната икономика. Други 258 души от групата на пенсионерите, учащите и заетите са намерили своето ново работно място. На субсидирани работни места през месеца са устроени 4 398 души.\n\r\nЗаявените работни места на първичния пазар на труда през март са 23 287, като 89.3% от тях са в частния сектор. Най-голям дял свободни работни места са заявени в хотелиерството и ресторантьорството (31.1%), преработващата промишленост (20.0%), търговията, ремонта на автомобили и мотоциклети (11.4%) и др.\n\r\nНай-търсени през месеца са заети в сферата на персоналните услуги (бармани, сервитьори, готвачи, камериери и др.); продавачи; работници по събиране на отпадъци и сродни на тях; оператори на стационарни машини и съоръжения и други.", "date": "2019.04.16", "title": "Летният сезон е близо, най-търсени бармани и сервитьори"}
{"url": "https://www.dnes.bg/notifikacii/2019/04/16/svetyt-e-shokiran-ot-pojara-v-parijkata-katedrala-notr-dam.407722", "text": "Светът беше шокиран и ужасен от големия пожар в парижката катедрала Нотр Дам и изрази своята солидарност с хората във Франция, предадоха световните агенции.\r\nСветовни лидери изказаха подкрепа и съчувствие към французите във връзка с пожара, нанесъл значителни поражения на катедралата.\n\n\n\r\nАмериканският президент Доналд Тръмп заяви, че това е \"ужасен пожар\", засегнал \"едно от големите съкровища на света\".\r\nГерманската канцлерка Ангела Меркел каза: \"Много сме тъжни да видим символа на Франция и нашата европейска култура, обхванат от огън. Мислите ни са с нашите френски приятели.\" Британската министър-председателка Тереза Мей заяви, че \"в мислите си е заедно с народа на Франция и службите за спешна помощ, които се борят с ужасния пожар\".\r\n                \n                Председателят на Европейската комисия Жан-Клод Юнкер и председателят на Европейския съвет Доналд Туск също изказаха съболезнования на народа на Франция във връзка с пожара. Председателят на Европейския парламент Антонио Таяни пожела кураж на пожарникарите, борещи се с огъня в катедралата, която по думите му е \"символ на Франция и с която се гордеят всички европейци\".\r\nБългарският министър-председател Бойко Борисов също изказа подкрепа към огнеборците в Париж. \"Ужасно е да гледаш как осем века история изчезват пред очите ти. Кураж на всички парижки пожарникари, които тази вечер полагат всички усилия да съхранят това богатство\", заяви той във Фейсбук.\r\nИспанският министър-председател Педро Санчес предложи помощ на Франция за възстановяването на катедралата. Той определи пожара като \"катастрофа за Франция, за Испания и за Европа\".\r\nГенералният секретар на ООН Антониу Гутериш изрази подкрепа към френския народ във връзка с пожара и заяви, че е ужасен от кадрите с горящата катедрала, представляваща \"уникален образец на световното наследство\".\r\nРуската православна църква определи пожара като \"трагедия за целия християнски свят и за всички, които ценят културната значимост на този храм\".\r\nМексиканският президент Андрес Мануел Лопес Обрадор изрази солидарност с Франция и предложи помощ за възстановяване на катедралата.\r\nНационалният музей на Бразилия, който тежко пострада при пожар през септември 2018 г., също изрази съжаление по повод трагедията в Париж.\n\r\n\r\n ", "date": "2019.04.16", "title": "Светът е шокиран от пожара в парижката катедрала Нотр Дам"}
{"url": "https://www.dnes.bg/muzika/2019/04/16/areta-franklin-poluchi-posmyrtno-nagradata-pulicyr.407724", "text": "Покойната певица Арета Франклин получи посмъртно почетна награда Пулицър за своя принос към американската музика и култура, а писателят Ричард Пауърс беше отличен за белетристика, предаде Асошиейтед прес. \r\nФранклин, която почина миналото лято, стана първата жена, наградена с почетен Пулицър.\r\nПауърс получи Пулицър за белетристика за романа си \"The Overstory\".\r\nНаградата за биография беше присъдена на Джефри Стюарт за \"Новият негър: Ален Лок\", а Дейвид Блайт спечели в историческата категория с книгата си \"Фредерик Дъглас: пророк на свободата\". (БТА)\r\n ", "date": "2019.04.16", "title": "Арета Франклин получи посмъртно наградата Пулицър"}
{"url": "https://www.dnes.bg/politika/2019/04/16/chestvame-140-g-ot-podpisvaneto-na-tyrnovskata-konstituciia.407725", "text": "С тържествено заседание във Велико Търново 44-ото Народно събрание отбелязва днес 140 години от приемането на Търновската конституция. Тържественото честване на годишнината ще започне с молебен в Катедралния храм \"Рождество на св. Богородица\" в 9.00 часа. \r\nТържествената сесия на Народно събрание ще започне в 10.50 часа в залата на Учредителното събрание след възстановка на събитията от 1879 г.\r\nПредседателят на парламента ще открие заседанието със звънеца, с който през 1879 г. е открито Учредителното събрание във Велико Търново, съобщават от НС. Въпреки че в знак на демонстрация БСП не влиза на редовните заседания от седмици, днес се очаква социалистите да участват в тържественото заседание.\r\n                    \n                    \n                Оригиналът на Търновската конституция ще бъде внесен от гвардейци в залата, където преди 140 години е подписан документът.\r\nНа тържественото заседание са поканени да присъстват президентът на Република България Румен Радев, министър-председателят Бойко Борисов, членовете на Министерския съвет, на Конституционния съд, министри и други.\r\nТържествената заря-проверка ще започне в 20.30 часа на площад \"Цар Асен I\". Присъстващите ще наблюдават и аудио-визуалния спектакъл \"Царевград Търнов - звук и светлина\".", "date": "2019.04.16", "title": "Честваме 140 г. от подписването на Търновската конституция"}
{"url": "https://www.dnes.bg/obshtestvo/2019/04/16/koia-bylgarska-pesen-opisva-roditelstvoto.407698", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Коя българска песен описва ежедневието на родителството? Това попитахме радиоводещите Богдана Трифонова и Симеон Колев.\r\n\"Родителството ми даде моите учители, вдъхновители, моите деца“, казва Богдана. Симеон пък е категоричен, че с ролята си на баща е получил път и  щастливо детство.\r\nТе са част от 10 популярни личности, които се включиха в кампания \"Да отгледаш дете …\", която стартира по повод десетото юбилейно издание на \"Форум бременност и детско здраве\" на водещия здравен сайт \r\nФорумът ще се проведе на 20 и 21 април, в НДК, а може да се регистрирате безплатно за участие.  \r\n                    \n                    \n                Дни преди най-голямото специализирано събитие, посветено на бременността, раждането и грижата за детето, предаването \"Фамилно\" по  попита 5 майки и 5 татковци какво е най-трудното и най-забавното в родителството.\r\nА кои са най-странните детски въпроси, на които са отговаряли Богдана и Симеон, вижте във видеото.\r\n\n\r\n ", "date": "2019.04.16", "title": "Коя българска песен описва родителството? "}
{"url": "https://www.dnes.bg/notifikacii/2019/04/16/rusiia-izprashta-voenni-v-centralnoafrikanskata-republika.407727", "text": "Русия ще изпрати до 30 военни в Централноафриканската република като част от мисията на ООН, целяща да помогне за стабилизиране на страната, предаде Ройтерс, цитирайки указ на президента Владимир Путин.\r\nВ указа се казва, че руският контингент ще включва военни наблюдатели, офицери и специалисти по комуникациите.\r\nМосква вече е изпращала военна техника в ЦАР и в страната има руски инструктори, помагащи за обучението на въоръжените сили. (БТА)\r\n ", "date": "2019.04.16", "title": "Русия изпраща военни в Централноафриканската република "}
{"url": "https://www.dnes.bg/snimka-na-denia/2019/04/16/proletno-vreme-na-mesta-slynce-na-mesta-dyjd.407728", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДнес ще има временни разкъсвания и намаления на облачността в много райони до предимно слънчево. На отделни места в западната половина от страната, главно в следобедните часове, ще превали дъжд, в планините над 1800 м – сняг.\r\nВятърът ще се ориентира от северозапад, ще е предимно слаб. Спорез  максималните температури ще са между 12° и 17°. Атмосферното налягане слабо ще се повиши, ще е малко по-високо от средното за април.\r\nНад Черноморието ще има разкъсана облачност. Ще духа слаб север-северозападен вятър. Остава хладно с максимални температури между 13° и 14°. Температурата на морската вода е 11-12°. Вълнението на морето ще е 2-3 бала.\r\n                \n                Над планините ще е предимно облачно, на места, главно в масивите на Западна България ще превали дъжд, а над 1800 м - сняг. Ще духа до умерен северозападен вятър. Максималната температура на височина 1200 метра ще е около 6°, на 2000 метра – около минус 1°.", "date": "2019.04.16", "title": "Пролетно време: На места - слънце, на места - дъжд"}
{"url": "https://www.dnes.bg/index/2019/04/16/goria-notr-dam-v-pyrviia-den-ot-strastnata-sedmica-na-katolicheskiia-velikden.407726", "text": "Тълпи от парижани и туристи - някои плачещи, други с молитви - гледаха с ужас в центъра на Париж в понеделник вечерта, когато пожарникарите се бориха с часове да потушат пламъците, поглъщащи катедралата Нотр Дам. За щастие, трагедията се размина без жертви и ранени, съобщава \"Фокус\".\r\nОгненият ад изпрати в историята емблематичната кула стрела на църквата, както и част от покрива й. \"Като по чудо олтарът и неговият кръст са спасени“, заяви кметът на френската столица Анн Идалго. \"Всичко е по-малко ужасно, отколкото се страхувах“, каза още градоначалникът.\n\r\nПожарът започва в 18:50 местно време (19:50 българско), когато над покрива на \"Парижката Света Богородица\" се извиха пламъци и облаци сив дим.\r\n                \n                Според информация на \"Франс прес“ най-вероятно огънят е възникнал заради ремонтните дейности, тъй като от няколко месеца се прави капитален ремонт на катедралата.\r\nВикове \"О, Господи“ се чуха от присъстващите в 19:50, когато горната част на кулата на Нотр Дам се срути в огнения ад, който се беше разпрострял по целия покрив.\r\nФренският президент Еманюел Макрон отмени своя важна политическа реч и веднага тръгна към Нотр Дам, където малко след това падна целият покрив, а медиите съобщиха, че пламъците са обхванали носещата конструкция.\r\nВ същото време около катедралата се бяха събрали хиляди парижани и гости на френската столица, които в реално време споделяха видео, снимки и коментираха в социалните мрежи. Около сградата бе установен периметър за сигурност. От кадри в социалните мрежи се вижда, че присъстващите на ужасното зрелищи запяват \"Поздравявам те, Мария“ и други църковни химни.\r\nВеднага към френската столица потекоха съболезнователни съобщения: от Доналд Тръмп, който предложи в гасенето да се включат пожарогасителни самолети, Ангела Меркел, Тереза Мей и други.\r\nРуската църква също изрази съпричасността си с парижаните, но отбеляза, че трагедията, случила се на Първия ден от Страстната седмица преди католическия Великден е \"страшна поличба, чийто смисъл тепърва ще разберем“.\r\nВ гасенето на пламъците се включиха повече от 400 пожарникари, които се опитваха да предотвратят прехвърлянето на пламъците към фасадата и двете основни камбанарии на Нотр Дам и в крайна сметка успяха да го направят.\r\nПо последна информация, пострадал е един пожарникар, който е в болница със сериозни наранявания.\r\nПрезидентът Еманюел Макрон обеща на френския народ, че пострадалата от пожара катедрала Нотр Дам ще бъде възстановена.\r\n\"Тържествено ви обещавам, че ще възстановим катедралата. Всички заедно. От утрешния ден (16 април) започва набирането на средства както във Франция, така и извън нейните граници“, заяви Макрон. „Тази катедрала е част от френската история. Ние се гордеем с нея, успели сме да я издигнем преди повече от 800 години и я подобрявахме и надстроявахме век след век“, напомни той.\r\nДържавният глава заяви, че благодарение на парижките пожарникари, мобилизирани за гасенето на огъня в катедралата, е избегнат най-лошия сценарий. \"Благодарение на отдадеността на пожарникарите фасадата и двете главни камбанарии на катедралата не бяха разрушени“, съобщи Макрон.\r\nНа призива за набиране на средства откликна и собственикът на прочутите модни къщи „Гучи“ и „Ив Сен Лоран“ – фамилията Пино, която обеща 100 милиона евро. Около 05:00 часа във вторник от пожарната служба съобщиха, че пожарът е потушен.\r\n\r\nНотр Дам, наричана още Парижката \"Света Богородица“ (на френски: Notre-Dame de Paris), е католическа катедрала в Париж. Построена е през 1163 – 1345 г. като една от първите катедрали в готически стил на остров Сите на река Сена, в центъра на града. Повечето скулптурна украса на фасадата, която се смята за една от най-красивите, датира от 19 век. Тук Наполеон I е коронясан като император. Нотр дам означава „Нашата Дама\", и е популярно римокатолическо наименование на Пресвета Богородица. Катедралата е издигната на остров Сите върху основите на древен римски храм.\r\nПрез 1163 г. папа Александър III полага първия камък и в продължение на близо 2 века няколко поколения архитекти и работници работят по нея. Катедралата е напълно завършена през 1345 г. Тя е едно от най-великите постижения на готическата архитектура.\r\nТя е един от върховете във френското изкуство с удивителното равновесие на пропорциите и хармоничната си фасада. Дълга е 130 m и е широка 50 m, а 3-етажните квадратни кули са високи 69 m. В южната кула са разположени камбаните, най-голямата от които тежи 15 t., а само езикът ѝ надвишава 500 kg. Стрелата е с височина 96 m.\r\nКатедралата има 3 портала. Първият е на Св. Ана (майката на Дева Мария), средният изобразява Страшния съд, а третият е на Дева Мария. Двата крайни портала са напълно еднакви. Над порталите е разположена розетката с диаметър 10 m, а под нея се намират 28 статуи на библейски личности. Още с влизането погледът на посетителя обхваща високия кораб, широката напречна галерия и дълбок хор и централния олтар.\r\nТам се намират и статуите на Луи XIII и Луи XIV. След дълъг брачен период, без да има наследник, Луи XIII дава обет, че ако има син, ще реконструира катедралата. Когато през 1638 г. му се ражда момче, той започва изпълнението на обета си. Тази работа отнема 60 години. От този обет са креслата в хора на катедралата, покрити с чудесни дърворезби, изобразяващи сцени от живота на Света Богородица.\r\nВ западната част на Нотр Дам се намира съкровищницата, където се съхраняват ценни богослужебни предмети. В археологическата крипта под площада пред катедралата са изложени гало-римски и по-късни останки, намерени на това място.\r\nНотр Дам има чудесен орган и съвършена акустика. Там всяка неделя в 17:30 часа се провеждат безплатни концерти. Катедралата побира 9000 души.\r\nЦърквата е свидетел на редица важни събития от живота на Париж. Тук през втората половина на 16 век се състои сватбата между Маргьорит дьо Валоа и Анри Наварски, който обаче по време на церемонията стои вън. През 1804 г. в катедралата е бил коронясан Наполеон Бонапарт I. Също тук е извършено опелото на генерал Дьо Гол през 1970 г.", "date": "2019.04.16", "title": "Горя Нотр Дам! В първия ден от Страстната седмица на католическия Великден"}
{"url": "https://www.dnes.bg/notifikacii/2019/04/16/kanadec-ubi-chetirima-i-se-predade-v-policiiata.407729", "text": "Канадец се предаде в полицията, след като уби четирима души.\r\nПодобни случаи на насилие с използване на огнестрелно оръжие са рядкост в Канада, отбелязва Асошиейтед прес.\r\n60-годишният мъж застрелял двама мъже и две жени в град Пентиктън, в най-западната канадска провинция, Британска Колумбия. След това той се предал сам в полицейски участък.\r\nПолицията каза, че убиецът и неговите жертви, всички те пълнолетни, са се познавали. Убийствата били извършени умишлено.\r\nВ ход е разследване. Полицията не даде повече подробности.", "date": "2019.04.16", "title": "Канадец уби четирима и се предаде в полицията"}
{"url": "https://www.dnes.bg/stranata/2019/04/16/slabo-zemetresenie-krai-goce-delchev.407731", "text": "Слабо земетресение е регистрирано тази сутрин. Трусът е станал в 5:35 часа край Гоце Делчев, сочат данните на Националния институт по геофизика, геодезия и география към БАН.\r\nЗеметресението е с магнитуд 2,3 по скалата на Рихтер, а дълбочината е около 20 км.\r\nНяма данни да е усетено или да има някакви нанесени щети.", "date": "2019.04.16", "title": "Слабо земетресение край Гоце Делчев"}
{"url": "https://www.dnes.bg/politika/2019/04/16/shirin-mestan-poiskala-da-otide-na-pogrebenieto-na-zaginaloto-bebe.407734", "text": "Съпругата на лидера на ДОСТ Лютви Местан – Ширин, е разговаряла със семейството, което пострада при катастрофата с участието на политика край село Загорско. \n\r\nТя дори е поискала да отиде на погребението на 6-месечното бебе, което загина при адския удар. \n\n\n\n Самият Местан призна, че е бил в ареста и заради това не е успял да изкаже съболезнованията си на семейството. \n\r\n\"Съпругата ми е разговаряла и с бащата, и с бабата и дядото на починалото бебе, изказала им е съболезнования, изразила е желание да участва в погребението, разбираме болката на тези хора, страданието, естествено, че тях това експертиза, вина не ги интересува и аз ако бях на тяхно място щеше да бъде преди всичко болката\", каза той пред bTV.\n                    \n                    \n                \r\n\"Покрусен съм, най- искрените ми съболезнования, но имам само една молба - да не раздаваме предварително присъди\", призова Местан. \n\r\nСпоред прокуратурата бившият председател на ДПС е отнел предимството на другия водач.\n\r\nТой обаче не е съгласен и твърди, че зверският удар е дошъл след завоя, защото другата кола се е движела в насрещното.\n\r\n\"Ако съм пресякъл предимството, тази кола, другата,  трябваше да бъде ударена отляво, защото завивам отляво. Отляво тази кола е непокътната, тази кола е ударена фронтално. Категорично ударът е в дясното на мен платно, ляво на него. Ако не съм застанал на моето платно нямаше как да има челен удар\", защити се Местан.  \n\r\nВидимостта на кръстовището е намалена, защото отляво колите идват от завой. Те се движат с до 90 км/ч, няма друго ограничение. \n\r\nСпоред Института за пътна безопасност включването е опасно, но от АПИ са категорични – то е съгласувано с полицията.\n\r\nПрез последните години на това място има две тежки катастрофи с шестима ранени.", "date": "2019.04.16", "title": "Ширин Местан поискала да отиде на погребението на загиналото бебе "}
{"url": "https://www.dnes.bg/obshtestvo/2019/04/16/140-godini-tyrnovska-konstituciia-osnovata-na-nova-bylgariia.407708", "text": "Годината е 1878г., средата на месец април.  България е напът да поеме по пътя на най-модерните и напредничави европейски държави. Ражда се основата на новата българска държава - Търновската конституция.\n\r\nШироки правомощия на монарха, министерска отговорност, депутатска неприкосновеност, общинско самоуправление, частна собственост, свобода за печата, право на сдружаване, абсолютна лична неприкосновеност - част от идеите, които Търновската конституция ще защитава през следващи бурни години от развитието на България.\n\r\nВсичко започва на 3 март 1878 година в Сан Стефано. Подписан е прелиминарен мирен договор, с който е поставено началото на самостоятелното бъдеще на българския народ. Българската държава вече е автономно, трибутарно княжество. България се появява официално на политическата карта на Европа. \n                    \n                    \n                \r\nЗапочва изграждането на нова България, а то е невъзможно без да бъде изработен основният закон - Конституцията. През април 1878 година, под ръководството на княз Дондуков, започва изготвянето й. Времето минава, трудностите се увеличават, за да стигнем до 16 април на следващата година, когато Конституцията е приета. \n\r\nВ началото на февруари в Търново пристигат 229 народни представители - учители, юристи, духовници, публицисти, издатели, лекари, търговци, занаятчии. Цветът на българската интелигенция заема своето място в историята. \n\r\nВ началото съставянето на т.нар. Органически устав се възлага на руския юрист Сергей Лукиянов. За фундамент на своя проект той взима конституциите на Сърбия, Румъния и Русия. Усетил, че българите няма да се примирят със \"спусната\" Конституция, той се допитва до общественици и представители на българското християнско духовенство. Сред тях са авторитети като екзарх Йосиф, Митрополит Антим, Тодор Бурмов и Драган Цанков. \n\r\nТе обаче не са случайно избрани - искат ограничена монархия и имат доста по-консервативни възгледи дори от Сергей Лукиянов. Проектозаконът е върнат в Русия за одобрение и след направените промени, придобива завършен вид. Последната дума обаче трябва да бъде казана от българското Учредително събрание. \n\r\nСамото събрание обаче е разцепено на либерално и консервативно крило. Двете концепции за общественото и дъжавното устройство се сблъскват, за да родят компромис, който дълго време ще крепи основите на страната. \n\r\nЛибералите, водени от Петко Каравелов и Петко Славейков, искат разширяване на политическите права на гражданите. Константин Стоилов, лидер на консерваторите, настоява за повече правомощия на монарха и по-ограничени правила на населението. Неговите привърженици защитават теорията за двукамарния парламент и предимствата му. Тодор Икономов - възрожденски деец и участник в борбата за създаване на независима Българска екзархия, изнася реч, в която предполага, че без сенат и държавен съвет, парламентът ще се напълни с \"пламенна младеж и самодоволни граждани, представители на еснафите\". От своя страна Петко Славейков, доказан майстор на словото, отговаря подигравателно и остроумно - \"Ще се въздържа от буйни словоизвержения, гръмливи фрази и калабалък думи\". Риториката му - цветна и изпълнена с шеги, успява да убеди мнозинството (което и без това е предимно либерално), че Народното събрание може  да се напълни и с адвокати, които са \"най-гюрюлтаджии\". \n\r\nСпоровете не спират и в един момент консерваторите напускат събранието. Лишени от политически опит, непознаващи парламентарния живот, членовете на събранието приемат всичко лично и гневно. Оставени сами, либералите премахват идеите за двукамарен парламент и създават една от най-прогресивните конституции за своето време. \n\r\nВ крайна сметка, след редица компромиси и от двете страни, либерали и консерватори си стискат ръцете, и на 16 април 1879 г. се ражда Търновската конституция. \n\r\nСамият документ съдържа 22 глави, които отразяват свободния дух на нова България. Законодателната власт е дадена на монарха и народното представителство, а изпълнителната на княза. Той е свещен и неприкосновен, превръщайки се в централана политическа фигура. Години по-късно този статут на княза ще изиграе огромна роля в съдбата на страната. \n\r\nОсновните идеи на документа са валидни и до днес: всеобщо избирателно право - избиратели са всички български граждани, навършили 21 години (в документа не е изрично посочено, че право да гласуват имат само мъжете, защото се смята, че по това време това е било общовалидно и по подразбиране. Жените в България получават избирателни права едва през 1909г.); политически плурализъм; разделение на властите; парламентарен контрол и министерска отговорност; децентрализация; свобода на печата, мисълта и словото. \n\r\nПрез следващите години Търновската конституция е неколкократно суспендирана и потъпквана по различни причини. През 1903г. и 1911г. се приемат изменения, които ограничават правата на Народното събрание и засилват властта на монарха. След прокламирането на Независимостта през 1908г. думите \"Княз\" и \"Княжество\" са заменени с \"Цар\" и \"Царство\". След тези промени Търновската конституция става по-известна като \"Сребърната конституция\". Корицата на документа е забележителна - тялото е от кожа, лицевата страна е покрита с плътен сребърен обков, с флорални мотиви, вградени са 25 скъпоценни камъка. \n\r\nИсторията на първата българска Конституция приключва на 4 декември 1947г., когато комунистическото правителство приема нова - Конституция на Народна република България. \n\r\n16 април 1879 г. остава паметен ден за политическата и обществената съдба на страната. Въпреки че Търновската конституция не е идеална, тя е символ на духа на времето. Историята й, броженията покрай приемането й и накрая консенсуса, доказват, че въпреки различните политически възгледи на членовете на събранието, те са били способни да гледат в една посока. Изкована в пещта на европейските демократични идеи, Търновската конституция поставя началото на българската държавност, а неудържимият възход на България през следващите години доказва, че тя е изпълнила своята цел. \n\r\n ", "date": "2019.04.16", "title": "140 години Търновска Конституция - основата на нова България"}
{"url": "https://www.dnes.bg/notifikacii/2019/04/16/mach-mejdu-kobrata-i-djoshua-stava-vse-po-realen.407763", "text": "Мениджърът на Антъни Джошуа Еди Хърн е звънял на промоутърите на Кубрат Пулев, за да заяви, че по техни сметки българинът е следващият претендент за световната титла на британеца след мача му с Джарел Милър.\r\nТопбоксьорът ни обаче иска първо да се бие с колумбиеца Оскар Ривас. Това е обявил пред \"България днес\" мениджърът на Кубрат - Ивайло Гоцев. Южноамериканецът има 26 победи (18 с нокаут) от 26 мача. В последния двубой Ривас нокаутира бившия претендент за световната титла в тежка категория Брайънт Дженингс (САЩ).\r\n \r\n„Това е желанието на Кубрат. Иска мачът да е в 10 или 12 рунда и да си върне за загубата на олимпиадата в Пекин. Аркадата от мача с Богдан Дину вече зарасна - потвърди Ивайло Гоцев. - В момента обсъждаме и други възможности. Еди Хърн се свърза с нашия щаб. Обади се и каза, че по техни сметки Кубрат Пулев е следващият претендент за Антъни Джошуа след мача с Джарел Милър.\"\r\n \r\nАко всичко е наред, тогава Кобрата (27 победи, 14 с нокаут и 1 загуба) може да се бие със световния шампион в тежка категория през есента. Двамата имаха планиран двубой през 2017-а, но срещата пропадна заради контузия на 37-годишния софиянец.\r\n \r\n„Кубрат ще пътува през май за САЩ, за да присъства на изслушването на Калифорнийската атлетическа комисия. Ще бъде защитаван от няколко адвокати - допълни Ивайло Гоцев. - Неговото желание е истината да излезе наяве. Джени Суши сбърка с държанието си. Нейната история е много различна от действителността. Кубрат прие това като препятствие. Хората видяха какъв характер има след всичко, което се случи на ринга и извън него. Целувката обиколи цял свят и още стои по медиите.\"\r\n \r\n", "date": "2019.04.16", "title": "Мач между Кобрата и Джошуа става все по-реален "}
{"url": "https://www.dnes.bg/temida/2019/04/16/prisydata-na-ivancheva-stresnala-dori-i-vaklin.407761", "text": "Не съм употребен. Разбирам тежестта на присъдата, изключително тежка е. Но законодателят така е преценил, че такива деяния срещу цялото общество, трябва да бъдат наказани със съответната строгост. Чисто човешки тези присъди стряскат и мен. Това каза пред Нова бизнесменът Александър Ваклин по повод 20-годишната присъда, която бившата кметица на Младост получи вчера. Ваклин беше човекът, който пръв подаде сигнала срещу Иванчева. \n\r\nПо думите му той е изпълнил своя дълг и дал възможност на институциите да работят.\n\n\nСпоред него случаят е чисто криминален, въпреки медийните и политическите окраски. \n\r\n\"Това е нещо, за което съжалявам\", коментира той. \n                    \n                    \n                \r\nВаклин смята, че вината за медийната истерия е била на адвокатите на обвиняемите, които \"са впрегнали всички свои медийни и пиар похвати и приложиха невероятен натиск над обществото, за да постигнат своите цели\".\n\r\n„В СРС-тата ясно се вижда, че г-н Дюлгеров в деня на предаване на парите, договори с мен да му бъдат предадени допълнително пари след свършването на работата. А тези пари се вижда, че са явно неговия хонорар от другата страна”, обясни бизнесменът. \n\r\nСпоред него тази сложна композиция на законите за борба с корупцията е сериозен тест за правораздавателните органи дали ще успеят да поведат войната срещу \"този рак на обществото - корупцията\".\n\r\nПрипомняме, че след продължило една година дело, бившата кметица на Младост беше призната за виновна за искан подкуп от Александър Ваклин в съучастие с Биляна Петрова и Петко Дюлгеров. Десислава Иванчева получи 20 години затвор, Петрова бе осъдена на 15 години, а Дюлгеров - на 12 години.", "date": "2019.04.16", "title": "Присъдата на Иванчева стреснала дори и Ваклин"}
{"url": "https://www.dnes.bg/politika/2019/04/16/donchev-otkroven-ne-beshe-se-sluchvalo-da-mi-vikat-ostavka-v-liceto.407771", "text": "Вицепремиерът Томислав Дончев публикува дълъг пост в своя профил във Facebook, в който коментира емоционално събитията в Габрово от няколко дни, при които част от протестиращите скандираха за негова оставка и тази на кмета на града Таня Христова. \n\nВ него той обяснява, че има зад гърба си над 10 години политически опит, но за първи път му се е случило някой да му вика оставка в лицето. А самият случай, както твърди Дончев, \"променя и човека и политика Томислав\".\n\r\n\"Над 10 години политически опит е и много и малко. За българските стандарти е много. Тук, срокът на годност е кратък. Любовта и надеждата лесно прерастват в омраза. По същата причина рядко имаме политици с опит, които знаят как да работят и на националната и на международната сцена. А според европейските стандарти се приема, че 10 е едва началото\", започва своята позиция Дончев и продължава: \n                    \n                    \n                \r\n\"За 10 години съм видял много. Явявал съм се на избори, говорил съм с хиляди граждани на ден, говорил съм на множество от хора, планирал съм, убеждавал съм, дискутирал съм, спорил съм с учени, с граждани, с опоненти, с хора, с които има и няма смисъл да се спори. Обвиняван съм, че съм изверг, крадец, убиец. Пияни граждани са се опитвали да се бият с мен, прегръщали са ме познати и непознати. За 10 години съм работил на всички фронтове: на местната власт, националното управление, бил съм в изпълнителната и законодателната власт, никога не съм прекъсвал връзката с европейската политика, дори за кратко бях в Европейския парламент. Видял съм всичко. Или почти всичко. \n\r\nНе беше се случвало да ми викат \"оставка\" в лицето. \n\r\n\"И го считах за закономерно. Първо, в дебелите книги пише, че никога не ходиш там, където ще ти викат \"ууууу\" и \"оставка\", а ходиш само на места, където ще ти се усмихват и ръкопляскат. Аз чета дебелите книги, но невинаги правя това, което пише в тях. По-важното е, че съм считал, че живея и работя така, че не заслужавам да ми викат по този начин. В дебелите книги също е написано, че невинаги получаваш това, което заслужаваш, и това не е изключение, а закономерност\", се чете още в написаното от Дончев. \n\r\nВицепремиерът посочва, че политиката не е само алгоритъм и логика, а освен това е и емоция, страст, мечта, понякога гняв, а често и (за съжаление) омраза. \n\r\n\"От няколко дни политическият ми опит е обогатен. И аз имах възможност да чуя \"ууу\" и \"оставка\". Не по телевизията, не под прозорците си, а лице в лице. Това променя и човека и политика Томислав. Не ме връща на земята, защото не съм се отлепял от нея (освен в моментите, когато се уча да летя, но в буквалния смисъл на думата).\n\r\nНе съжалявам, че си го причиних. Можеше да го слушам без да влизам в гнездото на гнева. Можеше да си поглаждам мустаците, да си гриза химикалката и да гледам гневните хора от прозореца. Но съм научен, че когато те вика началникът отиваш, когато има предизвикателство го поемаш\", заяви още Томислав Дончев.\n\r\nВ поста си той определя случилото се като много силно преживяване. \"Имах мегафон, но реших, че не бива да го ползвам, за да имам равни шансове да говоря с хората. Въпреки тревогата на полицаите, нито за миг не ми хрумна, че някой ще ме удари, събори или нарани. Приех всеки укор и обида като нормален и заслужен. Една от функциите на политиците е да бъдат отдушник на народния гняв. Това, че нямам вина, поне за причината за гнева, не променя нещата\", категоричен е политикът.\n\r\n\"Единственото, от което ми стана болно, е вероятната представа, че съм вкопчен в определена позиция и ще правя всичко да се задържа на нея. Виж, от това боли. Отказвал съм се от много кариерни възможности, български и европейски, защото ми е било важно, значимо, интересно това, което правя. Позицията без идеи е нищо. Без възможности е нищо. И без подкрепа е нищо. В рамките на политическите клишета трябваше да кажа: \"за мен са гласували десетки хиляди, това че 200-300 граждани викат \"оставка\" не е драма\". Аритметично е вярно, но само аритметично. \n\r\nНадявам се да бъда достатъчно умен и силен, за да мога да науча всичко, което трябва да науча от случилото се. Уважавам всички, които ми викаха \"оставка\" не по-малко от тези, които ме прегръщат – на сбирки, митинги или на улицата“, завършва позицията си Томислав Дончев.\r\n", "date": "2019.04.16", "title": "Дончев откровен: Не беше се случвало да ми викат \"Оставка\" в лицето"}
{"url": "https://www.dnes.bg/stranata/2019/04/16/hliabyt-poskypva-zaradi-tol-sistemata-ot-18-filiiki-3-za-taksata.407735", "text": "ТОЛ таксите ще доведат до поскъпване на стоките, не само на транспортните услуги, алармират от Българската асоциация на сдруженията в автомобилния транспорт.\n\r\n\"От 18 филийки в хляба - три ще отиват за ТОЛ такса, а четири отиват за ДДС, останалото за разходи и печалба на производителя\", обясни Миролюб Столарски асоциацията.\n\r\nПревозвачите настояват държавата да отложи въвеждането на ТОЛ системата. По план тя трябва да функционира от средата на тази година за камионите над 3,5 тона. Вчера от КРИБ призоваха въвеждането на ТОЛ системата да се отложи и да се въведе от 2020 г. \n\n\n\n\n\r\n\"Очакваме хаос, защото системата все още не е изградена. По договор трябва да има 6-месечен тестов период, който да покаже, че системата работи и отчита коректно\", обясни пред Нова тв Илиян Филипов, председател на Българската асоциация на сдруженията в транспорта. Според него без тестов период ще има хаос.\n                    \n                    \n                \r\nМиролюб Столарски обясни, че австрийска фирма изгражда системата и трябва да я предаде на АПИ. От АПИ обаче молели същата фирма да помага за обслужването на тази винетна система.\n\r\n\"Не е направена връзката между митниците и АПИ, не е направена и между НАП и АПИ. Ще стане така, че транзитният трафик ще минава безплатно. На митницата няма как да ги контролират. Системата изобщо не е изградена. В момента с една винетка минават 3 турски камиона\", заяви Столарски. Според него ТОЛ системата е \"изкривена\".\n\r\n\"Всички сме \"за\" системата. Но нито една държава не таксува втори, трети клас\", заяви Столарски. Той е категоричен, че няма как един превозвач да избере път, по който да не плати, например по третокласен път.\n\r\n\"Всички тези пари ще бъдат платени от българския потребител, а те никак не са малко. Това е разход, който ще вземем от  нашия клиент\", заяви Филипов.\n\r\nТой каза, че са разговаряли с АПИ и са предупредили, че с тези такси няма да се съгласят и ако трябва, ще преминат към протестни действия.", "date": "2019.04.16", "title": "Хлябът поскъпва заради ТОЛ системата: От 18 филийки – 3 за таксата!"}
{"url": "https://www.dnes.bg/obshtestvo/2019/04/16/trapeza-iziajdame-30-mln-iaica-po-velikden-a-cenite.407750", "text": "Близо 30 млн. яйца се консумират средно по великденските празници в България, съобщи председател на Съюза на птицевъдите в България проф. Димитър Белоречков пред Монитор.\r\nПрофесорът е категоричен, че няма опасност от дефицит даже ще има и за износ.\r\n„Българските производители са подготвени и изкарват на пазара достатъчни количества“, поясни той. По думите му консумацията по празниците след Цветница от около 30 млн. яйца се покрива от производството в българските птицеферми за не повече от седмица.\r\n„Партидите са спазарени от цял месец назад и цените са равномерни и няма изгледи за покачване на цените от страна на производителите“, уточни той.\r\n                    \n                    \n                На година у нас се консумират по около 160 яйца на човек от населението, като в тази цифра не се включват яйчният прах, който се използва основно за производството на козунаци, сладкиши и други хранителни продукти. У нас от този продукт годишно се произвеждат 500-600 тона, като за 1 кг яйчен прах са необходими към 100 яйца.\r\nЗа яйцата се препоръчва съхраняването на студено място, но дори и при стайна температура, трайността им е до 28 дни, обясни проф. Белоречков.\r\nПрез миналата година са изнесени около 170 млн. яйца, като доставките за консумация са били основно за съседните страни Гърция и Румъния, а за преработка в яйчен прах - в Холандия.\r\nПрез миналата седмица на едро яйцата поскъпнаха с 5,3% и средната им цена достигна 0.20 лв./бр., сочат данни от бюлетина на Държавната комисия по стоковите борси и тържищата.", "date": "2019.04.16", "title": "Трапеза: Изяждаме 30 млн. яйца по Великден, а цените?"}
{"url": "https://www.dnes.bg/politika/2019/04/16/jilishta-na-voennite-pusteiat-mo-gubelo-ot-tova.407730", "text": "Апартаменти на МО пустеят заради пропуск в законодателството. Констатацията е направена от самото ведомство, което вече е предприело стъпки за разрешаване на проблема чрез разписването на промени в наредбата за ползване на имоти от армейския жилищен фонд.\n\r\nСтава дума най-вече за маломерни апартаменти, като гарсониери и студия.\n\r\nСпоред настоящите правила само един служител под пагон или двучленно семейство на военен се настаняват в двустайни жилища, съпрузи с едно дете в тристайни, а четирима или повече хора получават ключ за апартамент с поне четири стаи.\n\r\nТака по-малките жилища често остават необитаеми, от което МО търпяло сериозни загуби, пише \"Монитор\". \n                    \n                    \n                \r\nС промяна в наредбата и съответно в процедурата за отдаване под наем на армейските имоти обаче незаетите по-малки апартаменти също ще се обявяват като свободни от ведомството, като те ще могат да се наемат независимо от броя на хората, които чакат на опашка за служебно жилище срещу преференциален наем.\n\r\nДо казуса се стигнало в началото на 2018 година. Промените станали наложителна заради влизането в сила на последната редакция на въпросната наредба, която била направена именно тогава. \n\r\n\"Съгласно тази разпоредба включените в списъка като нуждаещи се от жилище лица се уведомяват по реда на ГПК от Изпълнителна агенция \"Военни клубове и военно-почивно дело\" за възможността да бъдат настанени в годен за ползване имот, съответстващ на максималните нормативи за жилищно задоволяване. Тъй като максималният норматив от наредбата за едночленно семейство е двустайно жилище, то годните за ползване маломерни жилища – едностайни и по-малки, вече не могат да бъдат предлагани за настаняване по този ред. След април 2018 година включването на тези жилища в такава процедура добива единствено информативен характер за картотекираните лица, съответно – отказът от настаняване в маломерно жилище не носи рестриктивните мерки, прилагани при такъв отказ до внасянето на промените в наредбата, в сила от 27.04.2018 година. В обобщение се налага изводът, действащите към момента текстове от наредбата не определят реда, по който годните за ползване маломерни жилища да бъдат предлагани за настаняване. Нещо повече, ако не се отстрани този пропуск, съществува реална възможност годните за ползване маломерни жилища да останат трайно свободни, което води до финансови загуби за ведомството - преки и непреки, като например задължения по Закона за управление на етажната собственост, които за свободните имоти се разплащат от ведомството, в чието управление са същите, изплатени компенсационни суми за картотекирани лица - потенциални наематели на тези имоти, текущата поддръжка на имота, която при отдаване под наем се вменява на настаненото лице, дължими данъци и такси за имота и други\", пише в мотивите към измененията в наредбата, които са публикувани на интернет страницата на МО.\n\r\nЗа да не остават празни жилищата, се предвижда също така при отказ на кандидат за наемател да се нанесе в апартамент, тъй като той се нуждае от ремонт или пък се намира в покрайнините на даден град, друг мераклия да може да се нанесе, подавайки само заявление до министъра.\n\r\nСъщевременно с промените наредбата се синхронизира с постановление на МС от 2016 година, касаещо некоректните платци. Така военните, чийто договор за наем на държавно жилище е бил късан някога заради неплатени вноски или поради други нарушения, ще бъдат вкарвани в черен списък, забраняващ наемането на имот в бъдеще. За да могат да получат ключа от желаното жилище, кандидат-наемателите ще трябва дори да декларират писмено, че не са се дънили преди.", "date": "2019.04.16", "title": "Жилища на военните пустеят, МО губело от това"}
{"url": "https://www.dnes.bg/sport/2019/04/16/iliia-gruev-mladshi-podpisa-s-verder.407732", "text": "Илия Груев-младши официално подписа своя първи професионален договор. Младият талант вече е футболист на Вердер Бремен.\n\r\n18-годишният полузащитник е капитан на клубната формация до 19 години. Изпълнителният директор Фрак Бауман заяви, че през следващите сезони планът е българинът постепенно да бъде интегриран в мъжкия състав.\n\r\n\"Илия разполага с огромен потенциал и се разви много през последните години. Той е играч със завиден футболен интелект, а фактът, че е капитан на отбора до 19 години, значи, че поема голяма отговорност. Ние сме уверени, че той може да направи скока в нашия отбор за Бундеслигата\", коментира Бауман.\n\r\n\"Доволен съ, че подписах своя първи професионален договор именно тук. Вердер винаги ме е подкрепял в развитието ми през последните години и съм доволен, че ще направя следващите стъпки тук. Контрактът е вот на доверие към мен и бих искал да се препоръчам с добри представяния, които да ми помогнат за Бундеслигата\", коментира Илия Груев-младши.\r\n                    \n                    \n                ", "date": "2019.04.16", "title": "Илия Груев-младши подписа с Вердер"}
{"url": "https://www.dnes.bg/notifikacii/2019/04/16/pojaryt-v-notr-dam-potushen-ravnosmetkata-dramatichna.407769", "text": "Пожарът в парижката катедрала \"Нотр Дам\" е напълно потушен, съобщи говорителят на корпуса на парижките пожарникари Габриел Плюс, цитиран от ТАСС.\n\r\nПожарникарите ще останат на място до края на днешния ден, за да реагират в случай на скрити огнища, допълни говорителят.\n\r\nОгнената стихия беше овладяна днес призори след 12 часа непрекъсната работа на огнеборците, набрани са и много дарения, за да се осигури възстановяването й, предаде Франс прес.\n\r\nДвама полицаи и пожарникар са леко пострадали при гасенето, съобщи противопожарната служба на Париж, цитирана от ТАСС.\n\n\n\r\nЗа учудване на хората, дошли рано тази сутрин при катедралата, докато небето над двете й кули блестеше, зловещите поражения от огъня почти не бяха видими отвън.\n                \n                \r\nГолямата розетка във витраж на южната фасада, откъм река Сена, е непокътната. Но през зейнала врата може да се видят купчина потъмнели отломки, греди на срутената дървена конструкция, съобщи от мястото на събитието журналист на АФП.\n\r\nНай-добре оглед на щетите може да се направи, ако \"Нотр Дам \"е гледана от въздуха, особено на равнището на покрива, който е почти напълно унищожен.\n\r\nКъм 7 ч. тази сутрин (8 ч. бълг.) пожарникарите най-после обявиха, че бедствието е \"овладяно\". \"Огънят е напълно овладян\", каза за АФП говорител на противопожарната служба в Париж, от която бяха мобилизирани 400 огнеборци.\n\r\nГоворителят предупреди, че равносметката е \"драматична\". Целият покрив е силно повреден, цялата дървена конструкция е разрушена, една част от свода се срина, а вековните витражи ги няма, както и 93-метровата кула стрела, която се срути снощи.\n\r\nКметът на Париж Ан Идалго предложи днес по радио \"Франс ентер\" провеждането в града на \"международна донорска конференция\" с оглед възстановяването на катедралата, предаде АФП, цитирана от БТА.\n\r\nИдалго обяви, че кметството ще отдели 50 милиона евро за възстановяването. Тази сутрин ръководителката на столичния регион Ил дьо Франс Валери Пекрес обяви, че се предоставят 10 милиона евро спешна помощ, предаде ТАСС.\r\n ", "date": "2019.04.16", "title": "Пожарът в Нотр Дам потушен, равносметката – драматична"}
{"url": "https://www.dnes.bg/muzika/2019/04/16/orlin-goranova-i-akaga-v-spodeleno-s-publikata.407776", "text": "На 30 ноември един от най-емблематичните гласове на българската музика – Орлин Горанов, ще завладее сцената на НДК заедно с фънк формацията Акага. В зала 1 ще чуем най-популярните песни на любимеца на няколко поколения, поднесени по един различен, модерен и смел начин. Големият концерт-спектакъл \"Споделено\" ще представи и изключителните певици от Трио Тринити, щрайх квартета Destiny Quartet и още редица интересни гост музиканти. \n\r\nИзпълнителят на изключително нежната българска песен “Светът е за двама”, както и на други вечни хитове като “Да започнем отначало“, \"Детски спомен“ и \"Да не губим време\", радва родната публика вече четири десетилетия. Орлин Горанов стои зад любимите мелодии на няколко поколения, но името му присъства и в афиша на множество оперни театри. Към най-новия му опит в необятната сфера на музикалните му превъплъщения, специално за предстоящия спектакъл в зала 1 на НДК, ще се включи и една от най-популярните български групи – Акага. Музикантите от обичания бенд са считани за основатели на модерния български саунд, който комбинира фюжън, джаз, фънк, фолклорна музика, реге, соул и дори хип-хоп.\n                    \n                    \n                \r\n Съвместният концерт-спектакъл „Споделено“ ще комбинира елегантния стил, финес и безкрайно топъл глас на Орлин Горанов с фънк звученето на Акага, а резултатът ще е шоу на високо професионално ниво. Почитателите ще имат възможността да чуят песните на Орлин Горанов, поднесени с нови аранжименти и фънк варианти, както и съчетание на стилове като поп, джаз, фънк, евъргрийн и класическа музика.\n\r\n Към страхотните артисти на сцената ще се присъединят и изключителните вокалистки от Трио Тринити, които през изминалата година достигнаха до полуфинал като първата подобна формация в историята на “Гласът на България“. Трите чаровни певици продължават да участват активно на родната музикална сцена и ще изпълнят както беквокалите в песните, така и някои от най-известните дуети заедно с Орлин Горанов. \n\r\n В специално подготвената камерна част на концерта ще свирят забележителните  момичета от щрайх квартета Destiny Quartet, а специална изненада ще е и участието на Цветан Недялков (китара) и Ясен Велчев (клавишни инструменти).\n\r\n Мащабният концерт \"Споделено\" ще бъде съпроводен и от впечатляваща мултимедия, която ще придаде допълнителен блясък на спектакъла.\r\n ", "date": "2019.04.16", "title": "Орлин Горанова и Акага в \"Споделено\" с публиката"}
{"url": "https://www.dnes.bg/politika/2019/04/16/vyzgledite-na-sofiianski-majoritarno-nachalo-i-za-ns-i-ms.407741", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Мажоритарен избор и за Парламент, и за Министерски съвет и областни управители. Това предлага нова Конституция, чиито автор е бившият кмет на София Стефан Софиянски, създадена от него и негови съмишленици \n\r\n\"В нашия вариант на основния закон Министерският съвет се избира пряко от Народното събрание, но поименно. Избират се областните управители, променя се регионалното деление на България на шест области\", отбеляза той в студиото на \"България сутрин\".\n\n\n\r\nПо думите му сегашната Конституция, приета през 1991 г. е била добра за времето си. \n\r\n\"Тогава обаче все още България беше член на Съюза за икономическа взаимопомощ и Варшавския пакт. От 2007 г. насам сме член на ЕС и като такъв трябва по нов начин да градим обществените си отношения. Това е необходимо, за да бъдем конкурентоспособни и силни в общността\", допълни Софиянски пред .\n                    \n                    \n                \r\nСпоред бившия кмет на София посредством мажоритарна избирателна система трябва да бъдат избирани не само депутатите, но и областните управители и МС.\n\r\n\"Търсим баланс и взаимодействие между властите. А основният закон предвижда разделение на страната на шест области - Мизия, Тракия, Добруджа, Струмска, Златията - Западна България и Странджа Сакар\", каза още той.\r\n ", "date": "2019.04.16", "title": "Възгледите на Софиянски: Мажоритарно начало и за НС и МС "}
{"url": "https://www.dnes.bg/world/2019/04/16/prashtame-nashi-restavratori-da-pomagat-za-notr-dam.407785", "text": "Български художници, реставратори и иконописци ще бъдат изпратени да помагат за възстановяването на френската катедрала Нотр Дам, заяви премиерът Бойко Борисов, цитиран от .\r\n\"Сутринта чрез нашия посланик в Париж предадох на президента Макрон, че съжаляваме и скърбим за тази светиня, каквато е Нотр Дам. Готови сме и да подпомагаме, както финансово, но България да предложи реставратори и живописци. Ние ще ги командироваме да помагат, това ще бъде нашият принос\" - коментира Борисов. \r\nВчера вечерта един от символите на френската столица Париж се запали, а пожарът нанесе колосални щети на катедралата.\r\nКулата с форма на стрела рухна под напора на пламъците. Към момента пожарът е напълно овладян. Според информация на \"Франс Прес\" най-вероятно пожарът е възникнал заради ремонтните дейности, тъй като от няколко месеца се прави ремонт на катедралата. \r\n ", "date": "2019.04.16", "title": "Пращаме наши реставратори да помагат за Нотр Дам"}
{"url": "https://www.dnes.bg/rusia/2019/04/16/rusiia-si-garantira-kontrola-na-severniia-morski-pyt-i-po-vyzduh.407743", "text": "До края на 2020 г. Русия ще защити изцяло от въздушни заплахи Северния морски път, най-значимата морска транспортна магистрала в Арктика, уверяват източници на \"Известия\" от министерството на отбраната в Москва.\n\r\nЗа целта Русия ще подсили частите си за ПВО, разположени зад полярния кръг. По архипелазите из арктическите морета започна развръщането на нови радиотехнически и зенитни подразделения, които ще бъдат въоръжени със зенитно-ракетни комплекси С-400 и противоракетни системи \"Панцир-С\".\n\r\nТака Русия ще си гарантира контрола над Северния морски път, чието значение напоследък силно нарасна. Глобалното затопляне придвижи границата на ледената покривка по-далеч от континента, което даде възможност маршрутът да се използва по-активно за търговски цели. Той е по-къс и по-рентабилен от другите трасета между Азия и Европа. В бъдеще по него ще може да бъдат превозвани половината от всички трансконтинентални товари - стоки за стотици милиарди долари.\n\n\r\n                    \n                    \n                Русия възстановява системата си за ПВО в Арктика, ликвидирана след разпадането на Съветския съюз, заявява пред вестника ген.-лейтенант от запаса Айтеч Бижев, бивш зам.-главнокомандващ ВВС на федерацията, пише БТА.\n\r\nСеверът е твърде важно стратегическо направление. Най-късото разстояние от САЩ до индустриалните райони в Централна Русия, Урал и Сибир минава през Северния полюс. В случай на мащабен конфликт американските военни се канеха да нанесат удар по страната ни именно тук, по времето на Никсън съответната операция носеше името \"Гигантско копие\". По този маршрут се предвиждаше да летят междуконтинентални ядрени ракети и стратегически бомбардировачи с атомни оръжия. Съветските самолети и средства за ПВО можеха да ги пресрещнат на разстояние 1000 км от крайбрежието. Сега Русия се връща към същата отбранителна концепция, разказва експертът.\n\r\nДължината на Северния морски път от протока Карски Врата до Чукотския полуостров е 5,6 хиляди километра. Напоследък страните от НАТО интензифицират въздушното разузнаване в зоната на отговорност на частите за ПВО от руския Северен флот. Значително нарасна и честотата, и времетраенето на разузнавателните полети на чуждестранни самолети и дронове в Арктика. Разузнаване се води и по море. Миналата година по Северния морски път мина без предупреждение кораб от френските военноморски сили; командирът обясни, че походът цели \"да развие нашите знания за региона\".\n\r\nРуското правителство разработва в момента правила за чуждестранните военни кораби, желаещи да минат по маршрута. Чужденците ще трябва да уведомяват Русия 45 дни предварително и да вземат на борд руски лоцмани. При все това може да получат отказ, а при неразрешено движение по Северния морски път Русия ще може на законно основание на използва извънредни мерки, включително арест или ликвидиране на съответния кораб, добавя \"Известия\".\r\n ", "date": "2019.04.16", "title": "Русия си гарантира контрола на Северния морски път и по въздух"}
{"url": "https://www.dnes.bg/temida/2019/04/16/sled-pytniia-ad-liutvi-mestan-ostana-bez-knijka.407786", "text": "Лидерът на ДОСТ Лютви Местан вече е без книжка след катастрофата, в която участва на пътя за \"Маказа\". \r\nПостановлението да му бъде отнето свидетелството за правоуправление е на Окръжната прокуратура в Кърджали, съобщиха от държавното обвинение. \n\n Шофьорската книжка е отнета на 16 април.\r\nКато мотив от прокуратурата посочват, че Лютви Местан е привлечен като обвиняем за катастрофата, в резултат на която е причинена смърт. \r\nСъбраните до момента доказателства са дали основание на прокуратурата да се приеме, че обвиняемият е извършил нарушения на Закона за движение по пътищата, в резултат на което по непредпазливост е причинил смъртта на 6-месечното бебе, което е пътувало в колата, движила се пътя с предимство. \r\nПо отношение на лидера на ДОСТ е взета мярка за неотклонение парична гаранция в размер на 10 000 лева. \r\nНаложена му е забрана да напуска страната, съобщиха от прокуратурата.", "date": "2019.04.16", "title": "След пътния ад Лютви Местан остана без книжка "}
{"url": "https://www.dnes.bg/muzika/2019/04/16/za-velikden-sofiia-gospyl-hor-s-goliam-koncert-za-praznika.407783", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        София Госпъл хор се готви за своя голям Великденски концерт, в който ще вземат участие повече от 60 изпълнители.\n\r\nВсички те са част от него, а самият хор е основан преди само 6 години от диригента Гери Балевска. В началото в него са участвали едва 8 души. \"Тази музика ме спечели с посланието за вярата, за надеждата, за свободата, която ни дава пеенето на тази музика и изразяването на вътрешната убеденост и вяра, че Бог наистина съществува и е достоен за прослава\", каза Балевска пред \r\nТя обясни, че не е нужно човек да е член на църква или определена християнска общност, за да член на хора. С тази музика ставаме с едно сърце и една душа, каза Балевска.\r\n                    \n                    \n                \"Това е моята цел, чрез съвременния стил госпъл музика, да създам едно общество от хора, които се обичат по между си, приятелско общество\", обясни диригентът.\n\r\nГери Балевска обясни, че в госпъл музиката винаги има религиозна основа във всяка песен.", "date": "2019.04.16", "title": "За Великден: София Госпъл хор с голям концерт за празника"}
{"url": "https://www.dnes.bg/sofia/2019/04/16/jena-prebi-vyzrastnata-si-maika-v-sofiisko-selo.407796", "text": "Брутален случай на насилие в семейството установиха от полицията.\r\n62-годишна жена е арестувана, защото е пребила собствената си майка. \r\nДо задържането й се е стигнало, след като вчера следобед внукът на битата баба се е обадил в полицията, за да сигнализира, че я е намерил в безпомощно състояние в дома й в с. Росоман. \r\nЖертвата на насилието е била прегледана от лекари, а побойничката е в килията за 24 часа. ", "date": "2019.04.16", "title": "Жена преби възрастната си майка в софийско село"}
{"url": "https://www.dnes.bg/evroizbori-19/2019/04/16/vas-otriaza-bsp-za-koaliciia-za-bylgariia-markata-za-abv.407800", "text": "Върховният административен съд остави без разглеждане жалбата на \"БСП за България\" срещу решението на ЦИК, с което коалиция КП \"Коалиция за България\" е регистрирана за участие в изборите за членове на Европейския парламент, съобщиха от ВАС. \n\n\nПроизводството се прекратява, а определението не подлежи на обжалване.\n\r\nОснованието за оставяне на жалбата без разглеждане и прекратяване на производството по делото са разпоредби от Изборния кодекс, според които пред ВАС могат да се обжалват само отказите за регистрация. \n\r\nТези текстове не са изменяни от приемането на Изборния кодекс, посочиха от ВАС.\n                    \n                    \n                \r\nАБВ и още 6 партии избраха името \"Коалиция за България\", с което ще се явят на евроизборите на 26 май. \n\r\nОт БСП реагираха остро и припомниха, че \"Коалиция за България\" е създадена през 1999 г. от БСП и други по-малки, идейно близки партии, като до 2014 г. \"Коалиция за България\" е участвала във всички проведени избори.\n\r\nОт БСП претендираха, че името е тяхна търговска марка и друга партия няма право да участва на избори с нея.\n\r\nВъпреки претенциите на социалистите, \"Коалиция за България\" на АБВ беше регистрирана от ЦИК за евроизборите на 26 май.\r\n ", "date": "2019.04.16", "title": "ВАС отряза  БСП за \"Коалиция за България\", марката - за АБВ"}
{"url": "https://www.dnes.bg/sofia/2019/04/16/tyrsiat-se-kyshti-okolo-sofiia-no-cenata-da-byde-ot-25-do-60-hil-evro.407747", "text": "Повишен интерес към покупка на парцели се наблюдава през четвъртото тримесечие на миналата година, пише в анализ на компания за недвижими имоти, цитирани от \"Труд\".\n\r\nБлизо 86% от запитванията в компанията са за парцели за жилищно строителство, а едва 14% - за промишлено.\n\n\n Драгалевци, Симеоново и Бояна са най-предпочитаните за парцели за еднофамилни къщи, а цените в района за квадратен метър са около 200 евро/кв.м. В Бистрица достигат до 150 евро/ кв.м., а в Горна Баня и Банкя - 100 евро/кв.м. Основните изисквания на купувачите са да има добър достъп и уредена регулация, но предлагането на такива парцели е малко.\n                    \n                    \n                \r\nАнализът на компанията показва, че двустайните и тристайните жилища са еднакво желани. Предпочитаната цена за двустаен апартамент е между 60 и 80 хил. евро, а за тристайните - от 120 хил. до 170 хил. евро. С предимство са тези сгради, които са в процес на строеж. Повишение на броя сделки с къщи се наблюдава в населени места близо до София с цени от 25 хил. до 60 хил. евро.\n\r\nСпоред компанията най-предпочитаните квартали от софиянци могат да се разделят условно на три групи:\n\r\nВисок интерес за покупка - Изток, Оборище, Витоша, Дианабад, Кръстова вада, Гео Милев, Център, Лозенец, Хаджи Димитър, Малинова долина; \n\r\nСреден интерес за покупка - Овча купел, Редута, Сухата река, Дружба 1 и 2, Люлин – Център, Белите брези, Студентски град, Стрелбище, Гоце Делчев;\n\r\nНисък интерес за покупка - Зона Б-4, Левски, Слатина, Модерно предградие, Захарна фабрика, Орландовци, Павлово;\n\r\nЦените на имотите продължават да се покачват за поредно тримесечие, въпреки лекото забавяне. Банките продължават да кредитират повече сделки, на пазара излизат големи жилищни проекти и все повече купувачи бързат да закупят имот още в началото на неговото строителство. \n\r\nГолямата част от запитванията на клиенти към компанията са свързани с покупка на апартаменти. Повечето предпочитат тухлени жилища в нови сгради в строеж. Според данните на компанията - корекциите в цените са незначителни. При активни преговори се постига намаляване в рамките на 1 до 3%. \r\n ", "date": "2019.04.16", "title": "Търсят се къщи около София, но цената да бъде от 25 до 60 хил. евро"}
{"url": "https://www.dnes.bg/notifikacii/2019/04/16/zashto-ne-sa-izpolzvali-samoleti-za-gaseneto-v-notr-dam.407812", "text": "\"Може би трябваше да се използват противопожарни самолети\", отбеляза Доналд Тръмп вчера като съвет към френските пожарникари за потушаване на пожара, обхванал парижката катедрала \"Нотр Дам\". \n\r\n\"Щеше да е като игра на боулинг с катедралата, всичко би рухнало\", реагира пред Франс прес говорител на френската Дирекция за гражданска защита.\n\r\nПротивопожарният самолет \"Канадер\" може да носи до 6300 литра вода. Най-малко 3000 литра се изливат само от единия от двата резервоара. \"Равносилно е на 3-тонен бетонен блок, който се стовари със скорост 250 км/ч, обясни подполковник Микаел Берние. При това положение можеше да рухнат и двете камбанарии, отбеляза той.\n                \n                \r\n\"Това е технически невъзможно, неосъществимо и най-вече би било абсолютно безполезно\", каза Берние, който продължава да се чуди как толкова несериозно предложение е могло да завладее снощи социалните мрежи, докато огнеборците са се опитвали да овладеят стихията.\n\n\n\r\nТова средство за гасене на пожари, което е за ненаселени райони, не може да се използва в урбанизирани участъци, още по-малко в гъстонаселен град като Париж.\n\r\n\"Близките сгради биха били поразени от разлетели се каменни блокове, да не говорим, че преди това трябва да се евакуира целият район, каза представителят на \"Гражданска защита\". Невъзможно да се приложи снощи за \"Нотр Дам\", където 500 пожарникари се бореха с огъня, някои от тях - вътре в сградата, подчерта той.\n\r\nДори ако става дума за хеликоптер за гасене на пожари, който превозва само 1500 литра вода - далеч под обемите, които може да транспортира самолет \"Канадер\" - разрушенията биха били значителни. \"Корабът на катедралата би се сринал, нямаше да има вече подпорни арки\", отбелязва Берние.\n\r\n\"Изливането на вода от самолет върху подобен тип сгради би могло да доведе до разрушаване на цялата конструкция\", обясни още снощи в Тwitter \"Гражданска защита\".\n\r\nВ САЩ идеята да се използва водна бомба е била тествана върху обхванат от пламъци камион, намиращ се на шосе, разказа Берние. \"След това на мястото не е останало нищо, всичко били смазано\", допълни той.\n\r\nДруг фактор, поради който снощи е било невъзможно да се приложи този вариант, е, че във Франция е забранено той да се използва нощем, за разлика от Австралия например. \"Там действат в участъци, които се намират на 100 км от най-близката къща. Най-много да убият някое кенгуру\", отбеляза Берние.\n\r\nФренският флот от противопожарни самолети - 12 \"Канадера\", 8 самолета \"Тракър\" и два \"Даш\" - са базирани в Ним-Гарон, департамент Гар, Югоизточна Франция, пише БТА.\r\n ", "date": "2019.04.16", "title": "Защо не са използвали самолети за гасенето в Нотр Дам?"}
{"url": "https://www.dnes.bg/index/2019/04/16/hubav-jivot-namalihme-hliaba-uvelichihme-mesoto-no-piem-i-pushim-poveche.407770", "text": "Макар че сме намалили консумацията на хляб, пием и пушим повече, показват данни на НСИ за 2018 г. \n\r\nСредно на човек от домакинство намалява консумацията на хляб и тестени изделия с 1.8 кг и  на плодове с 1.2 килограма за 2018 г. спрямо 2017 г. Увеличава се потреблението на зеленчуци с 2.7 кг, на кисело мляко с 1.7 кг, на месо с  1.5 кг и на безалкохолни напитки с 1.2 литра.\n\r\nНа годишна база се увеличава потреблението средно на лице от домакинство  на алкохолни напитки (от 28.9 на 31 л) и на цигари (от 656 на 674  броя).\r\nПокупателната способност на домакинствата се увеличава спрямо  2017 г. за почти всички основни хранителни продукти с изключение на  белия хляб, краставиците, пиперките, ябълките, гроздето, маслото.  \n                \n                \r\nНай-много е нараснала покупателната способност при картофите, ориза,  зрелия фасул, прясното мляко, свинското и птичето месо, захарта.\n\r\nПрез 2018 г. в собствено жилище живеят 90.7% от домакинствата, а 6.6%  ползват жилище, без да плащат наем. В жилища под наем живеят 2.7% от  наблюдаваните домакинства - 1.9% на свободен и 0.8% на общински наем.  Второ жилище притежават 9.4% от домакинствата.\n\r\nВ жилища, построени преди 1990 г., живеят 93.2% от домакинствата, като  близо три четвърти (72.7%) са изградени в периода 1961 - 1990 година.  Преди 1961 г. са построени 20.5% от жилищата, а изградените след 1990 г.  са 6.8%.\n\r\nДве трети (68.1%) от домакинствата в страната живеят в дву- и тристайни  жилища (74.2% в градовете и 51.1% в селата). В по-големи жилища (с  четири и повече стаи) живеят 19.6% от домакинствата в градовете и 44.5% -  в селата.\n\r\nГаражи имат 20.9% от домакинствата в страната (17.1% в градовете и 31.5% в селата).\n\r\nС електричество, вода, канализация, баня и тоалетна в жилищата  разполагат 79.0% от домакинствата. Има съществени различия в  благоустроеността на жилищата в градовете и селата. Централна  канализация имат 41.2% от жилищата в селата, докато в градовете този  процент е над два пъти по-голям - 95.2%.\n\r\nТоалетна вътре в жилището имат 70.3% от домакинствата в селата и 97.4% в градовете.\n\r\nС централно отопление (парно или газ) са 21.8% от жилищата в страната - 29.5% в градовете и 0.2% в селата.\r\nАвтомобили имат 51.1% от наблюдаваните домакинства, като 6.1% притежават  два и повече автомобила. Не могат да си позволят да закупят и поддържат  автомобил по финансови причини 14.3% от домакинствата, а 34.1% са  заявили, че нямат необходимост от лека кола.\n\r\nОт предметите за дълготрайна употреба най-разпространен е телевизорът -  притежават го 99.0% от домакинствата, а 31.4% имат по два и повече  телевизора.\n\r\nНа второ място е хладилната техника - 98.4% от домакинствата в страната  (98.7% в градовете и 97.4% в селата) имат хладилник и/или фризер.\n\r\nАвтоматична перална машина притежават 92.3% от домакинствата, 5.2% не  могат да си позволят този уред по финансови причини, а 2.4% смятат, че  нямат необходимост.\n\r\nБез телефон (стационарен или мобилен) са 2.5% от домакинствата. Само  стационарен телефон имат 5.1%, а 71.6% - само мобилен (преобладават тези  с два и повече мобилни телефона). Двата вида телефони (стационарен и  мобилен) притежават 20.8% от наблюдаваните домакинства.\r\nС компютри разполагат 55.2% от домакинствата (62.6% в градовете и  33.9% в селата). Все още е голям делът на тези, които преценяват, че  нямат необходимост от компютър - 38.3%.\n\r\nНаличие на интернет връзка в жилището имат 56.8% от домакинствата в  страната. В градовете домашен интернет има в 64.7% от жилищата, а в  селата - в 34.8%. Посочили, че нямат необходимост от интернет връзка в  дома си, са 37.0% от домакинствата.\n\r\nКлиматици притежават 39.5% от домакинствата, а 27.1% не могат да си  закупят такава техника поради липса на финансови средства. 33.4% от  домакинствата в страната са заявили, че нямат необходимост от климатик.", "date": "2019.04.16", "title": "\"Хубав\" живот: Намалихме хляба, увеличихме месото, но пием и пушим повече"}
{"url": "https://www.dnes.bg/notifikacii/2019/04/16/spriaha-nezakonni-boeve-s-pitbuli-v-sofiisko.407811", "text": "Незаконни боеве с кучета от породата питбул са спрени в Софийско, съобщиха от полицията.\r\nНа 14 април сутринта служители на ОДМВР-София, РУ-Самоков и СДВР направили проверка в гориста местност над язовир \"Искър\" в землището на Панчарево.\r\nНа място в изоставена панелна постройка, част от бивш пионерски лагер, били установени две дървени арени за провеждане на незаконните боеве, а около тях множество паркирани автомобили от различни области на страната.\r\nОколо и на мястото са установени и задържани общо 58 души, жители на различни населени места.\r\nВсички били конвоирани в РУ- Самоков за провеждане на процесуално-следствени действия по случая. В част от автомобилите на задържаните са установени 9 питбула, които са иззети и предадени на служители от Столичното общинско предприятие \"Екоравновесие\".\r\n                \n                На местопроизшествието са извършени огледи, по случая е образувано досъдебно производство за извършено престъпление. Действията по разследването продължават под надзора на Районна прокуратура - Самоков.\r\nМеждувременно един от задържанит е- жител на Самоков, изхвърлил пред полицейските служители кутия с около 4 грама суха зелена тревиста маса, реагираща на марихуана.\r\nПо този случай също е образувано досъдебно производство.", "date": "2019.04.16", "title": "Спряха незаконни боеве с питбули в Софийско"}
{"url": "https://www.dnes.bg/zvezdi/2019/04/16/kianu-riivs-14-godini-v-cherniia-spisyk-na-foks.407818", "text": "Актьорът Киану Рийвс е попаднал в черния списък на филмовата къща \"Туентиът сенчъри Фокс\" и е престоял в него 14 години, пише сайтът Контактмюзик, цитирано от БТА.\r\nОтказът на холивудската звезда да се снима в лентата \"Скорост-2\" била причината да се предприеме суровата мярка. Тогава той получил забрана да участва в каквато и да било продукция на \"Фокс\".\r\nПървият филм \"Скорост\", появил се на екран през 1994 година, изстреля Киану до върховете на световната слава.\r\nСамият Рийв отказал участието във филма, защото предпочел да изиграе ролята на Хамлет в регионална театрална постановка в канадската провинция Уинипег.\r\nАктьорът сравни попадането си в черния списък като \"филмов затвор\". Той възобновил екранното си сътрудничество с киностудията едва през 2008 година с \"Денят, в който Земята спря\".\r\nВ лентата \"Скорост 2\" на мястото на Рийвс да партнира на Сандра Бълок бил повикан Джейсън Патрик.", "date": "2019.04.16", "title": "Киану Рийвс - 14 години в черния списък на \"Фокс\""}
{"url": "https://www.dnes.bg/obshtestvo/2019/04/16/ombudsmaia-tyrsi-efekt-v-tol-taksite-shte-skochat-li-cenite.407753", "text": "Няма яснота какви повишения ще има в цените на хранителните стоки с въвеждането на тол системата, заяви обдудсманът Мая Манолова пред Нова. \n\r\nПо думите й има изследвания, които показват, че с 50% ще се увеличат транспортните разходи при доставките на суровини и на готови стоки. Манолова обясни, че няма яснота и какви повишения ще има в цените на хранителните стоки с въвеждането на тол системата. \n\r\n\"Ако властите не са наясно с крайните ефекти от въвеждането на тол системата и тол таксите, най-нормално би било  да отложат нейното влизане в сила\", коментира тя.\n\r\nМая Манолова коментира и битката си за забрана за двойния стандарт при храните в ЕС. Очаква се утре европарламентът да гласува мярката.  \n                    \n                    \n                \r\n\"Това наистина е голям успех. Защото аз водя тази кампания от 3 години. И в началото имаше даже отричане на този проблем. От тогава извървяхме много дълъг път.\" - допълва тя. \n\r\nЗапитана какво мисли за двата варианта за евроизборите на БСП - този на лидера Корнелия Нинова и окончателния, Манолова каза, че няма да коментира листите и че би се намесила единствено, ако правото на български гражданин да бъде избран е накърнено. \n\r\nСпоред нея скандалът \"Апартаментгейт\" показва не само морален, но и законов проблем и че жителите на \"Лозенец\" все още са притеснени от възможен строеж на небостъргача \"Златен век\", въпреки че властите го спряха.", "date": "2019.04.16", "title": "ОмбудсМая търси ефект в тол таксите, ще скочат ли цените?"}
{"url": "https://www.dnes.bg/izlojbi/2019/04/16/da-preotkriesh-krasotata-s-vdyhnovenie.407825", "text": "\n Над 30 картини – живопис върху стъкло, съчетали както природни пейзажи, така и уникалните римски мозайки от късната античност, открити по българските земи, са събрани в експозицията „Вдъхновение“. Може да я видим от 16 април до 4 май в галерия Evdokia Art Glass на ул. Раковски 120.\r\nНейн автор е Катя Лекова - по професия химик, но по призвание - художник. Рисува повече от 45 години. В изложбата са включени творби от последния период на нейното творчество. Картините са рисувани с алкидни бои, напластявани върху стъкло. Методологията се основава на опита й с маслени и пастелни бои. Пред Dnes.bg художничката споделя, че я вдъхновява импресионизма и творчеството на Моне. А всяка от творбата й е лично преживяване от нейните пътувания. Всеки детайл е поглед към място, което е видяла, преживяла, преоткрила, фотографирала и по-късно нарисувала. Акцентът в изложбата е върху римските мозайки, открити у нас, които Катя Лекова детайлно пресъздава върху стъкло. Обикаля \"\"Малката Базилика\", Пловдив, Вила \"Армира\", Ивайловград, \"Музей на мозайките\", Девня, Обекти в София, притежаващи такива експонати (НИМ, Археологическия музей с Подземния музей към Св.София). Посещава и Сицилия, за да се запознае с римските мозайки в Армерина - „Вила Романа\", от 4в. Съпоставя използваните материали и начина на съхранение на българските и италиански мозайки.\n                    \n                    \n                \r\nКатя Лекова има над 50 години трудов стаж като химик. Автор е на множество статии в научни международни издания, има 7 патента и над 20-годишна преподавателска дейност.\r\nСпомня си много добре, как за първи път \"залита“ към рисуването. Денят е 8-ми март 1973 г. Месец по-рано е защитила докторската си степен и веднага се връща на работа. \"Това ми беше грешката. - спомня си Катя Лекова – След написването на дисертацията, трябваше да си оставя малко време за почивка. Вечерта в този ден, децата ми бяха малки и заедно със съпруга ми очакваха да направя нещо за вечеря. Аз им казах, че няма. Вместо това взех една супена чиния, направих смес от гипс форма на фойерверка и така започна всичко“. \n\r\nДокато преподава в Югозападен университет \"Неофит Рилски“, пътува със служебния автобус, където сред колегите й е художникът Евгени Кузманов. От него научава как се фиксират боите и как да работи с пастелите. Рисуването постепенно става част от живота й, а нейни картини  са били в галерии в Германия, Англия, Чехия, дори и в Хонг Конг. А когато Клинтън пристига в България, на шега приема предизвикателството на свой приятел и рисува вечерта пред „Александър Невски“ и светещите фоейрверки по повод гостуването му. Изпраща картината на американския президент. Оказва се, че не е лесно да му се направи подарък. Катя проучва как това може да стане възможно и й се обаждат от Американското посолство, за да й съобщят, че картината й е одобрена на художествен съвет и държавният секретар на САЩ тогава Мадлин Олбрайт е изпратила писмо, с което благодарят за творбата. А самата тя също получава плик от Белия дом с печат и картичка, подписана лично от Клинтън.\n\r\nКатя Лекова преоткрива историята в картините си, но всъщност и нейни предци са били изографисани  не къде да е, а в Рилския манастир. \"Това е една много интересна история. - разказва ни тя -  Дядо ми е имал хан в Дупница. По време на турското робство бил съдържател и приютявал и \"разбойници\". \r\nЕдна нощ му гостуват хора, които оставили две торби с жълтици. След като преспали в хана, на сутринта казали на баба Стефания и дядо Яне, че ако не се върнат до три месеца, да разполагат със златото, както намерят за добре.  Минали трите месеца, непознатите не се появили. След още три месеца от хората още нямало и следа. И макар бедни, баба Стефания и дядо Яне, които били и много религиозни, натоварили златото на магарето си и го занесли в Рилския манастир. Затова и образите им са изографисани в църквата. \r\nКатя Лекова събира много спомени. Сред тях има и тъжни и весели случки. Не позволява на времето да я прекърши. Търси красотата в преживяванията си, в общуването с децата и внуците си, в красотата, която е навсякъде. \"Стига човек да има очи да я види“, уточнява тя.", "date": "2019.04.16", "title": "Да преоткриеш красотата с \"Вдъхновение\""}
{"url": "https://www.dnes.bg/sofia-film-fest/2019/04/16/da-izberesh-mejdu-grupata-boksiorkata-i-stari-momcheta.407768", "text": "\n Три филма се надпреварват за Наградата на младата публика на ЕФА, която ще се гласува в 34 европейски държави. 8-мият филмов ден тази година ще се състои на 5 май в Дом на киното, част от веригата на Европа Синемас.\r\nТогава ще може да видим \"Групата\", \"Стари момчета\" и \"Боксьорката\". Първият е на Кристиан Ло (Норвегия-Швеция, 2019, 94’). \"Групата\" е забавен филм за млада група, която поема на щуро пътешествие през Норвегия, за да участва в Националния шампионат за рокмузика. Полицията и родителите им ги преследват и ще трябва да се надпреварват с времето, за да стигнат навреме в Тромсьо за събитието на живота си.\r\n                    \n                    \n                \"Стари момчета\" е на Тоби МакДоналд  (Великобритания-Швеция,2019,95’). Когато пламенната и красива Анес,  дъщеря на новия учител по френски, пристига в градчето, животът на Амбърсън се преобръща с главата надолу. Той се оказва в ролята на посредник между нея и красавеца Унчестър… Ще има ли кураж Амбърсън да разкрие кой стои зад писмата и да се покаже такъв, какъвто е? Свежа и запленяваща комедия, тази история е модерен вариант на безсмъртната творба на Едмон Ростан \"Сирано дьо Бержарак\".\r\nТретото предложение е \"Боксьорката\" на Йоахин Тимерс (Холандия-Белгия, 2019, 84’). Бо (12) всъщност се казва Бодил и е кикбоксьорка. Тя обаче има избухлив характер, който не се харесва на родителите и съучениците й. Желанието й е да стане новата шампионка на Холандия. Разводът на родителите осуетява това. След преместването в предградията тя открива нови неща за себе си и живота…\r\nВходът е свободен.\r\n ", "date": "2019.04.16", "title": "Да избереш между \"Групата\", \"Боксьорката\" и \"Стари момчета\""}
{"url": "https://www.dnes.bg/stranata/2019/04/16/bezopasno-li-e-krystovishteto-pri-zagorsko-ili-smyrtonosno.407787", "text": "По повод пътния инцидент в неделя, в който участва лидерът на ДОСТ Лютви Местан, Агенция \"Пътна инфрастуктура\" обясни, че кръстовището  е проектирано, построено и сигнализирано по всички правила на нормативната уредба, съобщава Dir.bg.\r\nПроектът за пътна сигнализация е изготвен съобразно Закона за движение по пътищата и е съгласуван от \"Пътна полиция\".\r\nСредно на денонощие в участъка преминават над 5000 превозни средства и от пускането на отсечката в експлоатация през 2014 г. досега в района на кръстовището при село Загорско няма пътни инциденти, твърдят от Агенция \"Пътна инфраструктура\".\n\n\n\r\n                    \n                    \n                Въпреки това на пръв поглед излизат някои нередности: „Първото е, че преди кръстовището няма знак за ограничение на скоростта. Второто е, че е поставен знак \"Стоп\", но няма хубава видимост, защото от едната страна имаме завой\", алармира вчера Богдан Милчев от Института по пътна безопасност.\r\nСпоред Милчев при случая с Местан не става въпрос кой участва в инцидента, а организацията на пътя при разклона за село Закорско повишава аналогично риска от тежки произшествия. „Кръстовището е смъртоносно\", беше категоричен той.\r\nДиана Русинова от Института за пътна безопасност наблегна на необходимостта от спешни мерки за обезопасяване на кръстовищата в района.\r\n\"Трябва да се направи ревизия на пътната инфраструктура в спешен порядък и да се изработят мерки, в които да се инвестира, за да може пътищата да осигуряват безопасност. Има неща, за които трябва да се помисли, извън самия инцидент\", коментира тя в интервю пред БНР.\r\nМерките за сигурност включват поставяне на няколко знака и преправяне на пътната маркировка.\r\n\"Това няма да е нещо, което ще струва милиарди. Това ще е нещо, което дори може да се окаже, че е някаква смешна сума от порядъка на 5 - 20 хил. лв.\".\r\n ", "date": "2019.04.16", "title": "Безопасно ли е кръстовището при Загорско или смъртоносно?"}
