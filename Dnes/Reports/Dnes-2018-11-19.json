{"url": "https://www.dnes.bg/notifikacii/2018/11/19/kitai-celuvka-mejdu-myje-10-g-zatvor.394044", "text": "\"Окупация\", последния роман на китайската писателка Лиу, й носи повече от 21 хил. долара и се продава в около 7000 копия. Също така я праща и в затвора.\r\nПо-добре позната под интернет псевдонима Тйен И е смела авторка в Китай, която си позволява да напише роман, в който са включени няколко гей сцени, включително и описание на сексуален акт.\r\nТова разгневило властите и те я арестували за това, че е пуснала на пазара \"неприлични материали\", които включвали \"перверзни сцени и насилие\".\r\nИ макар романът да е писан като еротичен, то за китайските власти той е порнография. А порнографията е забранена от закона.\r\nСъдът нарежда Тйен И да прекара 10 години в затвора. Присъда, която разгневява потребителите в социалните мрежи, ала чак месец по-късно, когато информацията се разпространява от медиите. През това време, полицията държи ареста на писателката в тайна.\r\n                \n                Но техния гняв е оправдан – властите започват да издирват Лиу чак след като \"Окупация\" се превръща във феномен в интернет, а присъдата й е по-голяма от  тази, която се дава за по-сериозни престъпления.\r\nПрез 2013 година, бивш държавен служител е осъден на 8 години затвор за изнасилване на 4-годишно момиченце. А две години повече получава една жена, която просто е развихрила фантазиите си върху няколко страници.", "date": "2018.11.19", "title": "Китай: Целувка между мъже – 10 г.затвор!"}
{"url": "https://www.dnes.bg/cars/2018/11/19/studyt-doide-triabva-li-da-se-svalia-akumulatoryt-prez-zimata.394052", "text": "Един от вечните спорове между шофьорите е дали акумулатора на автомобила трябва да се сваля и прибира на топло, когато навън температурите паднат под нулата и натрупа сняг. Къде трябва да се съхранява през зимата този много важен компонент – под капака или на топло в стаята, отговарят експертите от \"qualitymotors\".\r\nТези, които предпочитат за взимат акумулатора със себе си, имат своите аргументи. Те смятат, че при минусовите температури батерията е ранима и чувствителна. Съответно, ако тя пренощува на топло, на сутринта няма да създава никакви проблеми и автомобилът лесно ще запали.\n\r\nОт друга страна са противниците на подобно мнение, чиито доводи са повече на брой. На първо място, те твърдят, че на студа акумулаторът се разрежда значително по-бавно, отколкото на топло. Второто – свалянето на батерията ще създаде допълнителни проблеми със мултимедия, сигнализация и други системи на автомобила. И трето – самото сваляне на акумулатора, а след това и поставянето му, не са никак приятни занимания, особено в студа.\n                    \n                    \n                \r\nСпоред специалистите, по-близо до истината са вторите. Съвременните акумулатори са подготвени за студено време. При отрицателни температури те не замръзват и не се налага да бъдат местени на топло. Единственото, от което се нуждаят, е проверка на състоянието и почистване на клемите.\n\r\nДори при много студено време здравият акумулатор трябва да си остане под капака, където му е мястото. Старата и увредена батерия на свой ред може да се сваля и да се \"реанимира\", но общо-взето това е напълно излишно, защото, каквото  и да се прави с нея, тя никога няма да работи както трябва.\r\nАко обаче автомобилът не се използва през зимата, то акумулаторът трябва да се махне и да се съхранява на сухо и отопляемо място. Продължителното му излагане на минусовите температури, когато не се използва, води до загуба на заряда в него. Съответно това му нанася големи вреди, които са необратими. Докато е свалена, батерията трябва да се зарежда поне веднъж на 3 месеца, за запази качествата си.\r\n", "date": "2018.11.19", "title": "Студът дойде! Трябва ли да се сваля акумулаторът през зимата?"}
{"url": "https://www.dnes.bg/notifikacii/2018/11/19/seksualen-tormoz-iznudvane-opasnostite-koito-debnat-decata-v-neta.394012", "text": "Всеки ден 11 българчета са били жертви на поведението на недоброжелател в интернет. Това показват данни на Националния център за безопасен интернет, според които сигналите за дете в беда в мрежата за 2017 г. са над 4 000. От тях 2 878 са предадени на специалисти от ГДБОП, което означава – престъпление с деца в интернет.\n\r\n\"Работили сме по много сигнали. Някои не са били реални. Най-често срещаните злоупотреби са сексуален тормоз и изнудване и разпространение на материали, съдържащи сексуална експлоатация през peer to peer мрежите\", съобщи пред \"Труд\" комисар Явор Колев, началник на отдел \"Компютърни престъпления\" към ГДБОП. \n\r\nНад 80 от случаите на комуникация между педофили и деца са разкрити през 2017 г., по които е повдигнато обвинение.\n                \n                \r\nВ България се увеличават случаите на детска сексуална експлоатация в мрежата, алармира Колев.\r\n\"Само за две седмици имаме 8 случая. Положителни са данните от гледна точна че хващаме престъпниците, но не е положително че случаите се увеличават\", коментира Колев. Голям процент от хванатите биват осъдени.\r\nВсе повече са потенциалните жертви на педофилите, защото все повече българчета ползват интернет в сравнение с 2010 г., показва Национално представително изследване от 2016 г. 97% от децата у нас на възраст 9-17 г. са активни потребители на мрежата. Възрастта, в която те навлизат в дигиталната среда, устойчиво пада. През 2010 г. тя е 10 г., а през 2016 г. всяко четвърто дете е интернет потребител едва на 7 г., а някои влизат в сайтове още на 4 г.\r\nВсе повече малчугани ползват социални мрежи, а понякога правят това без знанието на родителите си. 87% от децата у нас имат профил в такава мрежа, през 2010 г. делът им бил едва 54 на сто. Броят на най-малките потребители от 9 до 11 г. се е удвоил от 2010 г. насам и три четвърти от тях имат профил в социална мрежа, въпреки че Facebook не допуска потребители под 13 г.\r\n\"Тук е родителската безотговорност. Родителите трябва да знаят, че и Facebook има специални защити за под 18-годишните. Те правят лоша услуга на малчуганите, позволявайки им да се представят за по-пораснали\", обясняват от Центъра за безопасен интернет.\r\nОсвен това една трета от децата са под риск, защото оставят профилите си публични и всеки може да види информацията в тях. Все повече от тях споделят лична информация в акаунтите си като имената, училищата и хобитата им, както и снимки на лицата им. Те все още са по-предпазливи относно телефонните си номера и адреса си, но при 5% от тях тази информация е достъпна за всеки.\r\n1/3 от децата са общували в интернет с някого, когото не са срещали на живо. До такава среща е стигало едно на пет деца. При тинейджърите по-големи от 15 г. срещата след запознанство в интернет се превръща в норма. Тези излизания, обаче, често са с връстници и със знанието на родителите им.\r\nИзпращането на съобщения с текстове, снимки и клипове със сексуално съдържание засяга около 10% от децата и над 20% от по-големите тийнейджъри. За всяко второ от тях, което е получавало сексуално съобщение, това е било неприятно преживяване.", "date": "2018.11.19", "title": "Сексуален тормоз, изнудване... Опасностите, които дебнат децата в нета"}
{"url": "https://www.dnes.bg/sofia/2018/11/19/siderov-iska-zazdraviavane-ne-razrushavane-karakachanov-aut.394086", "text": "В свой пост във Facebook лидерът на \"Обединени патриоти\" Волен Сидеров заяви, че е разговарял с премиера Бойко Борисов, за да изчистят някои теми, които са били медийно замърсени.\r\n\"Почувствах се отговорен да му обясня моето предложение към вицепремиера Красимир Каракачанов за неговата оставка. Идеята ми е за заздравяване, а не за разрушаване на управляващата коалиция. Категорично искам да кажа, че моята идея не е за оттегляне на Патриотите от управляващата коалиция, както манипулативно внушават евродепутатът Джамбазки и негови колеги. Целта е управлението да продължи с нови идеи и важни решения за българския народ, свързани със стандарт и доходи. Аз съм за стабилност и добро управление. Много е важно всеки от партньорите ми в Обединени патриоти да надмогне егото си\", пише Сидеров.\n\n\n\r\n                    \n                    \n                През вчерашния ден Сидеров заяви във друг свой пост, че предложението му за оставката на Каракачанов е призив за съставяне на план за спасяване на коалицията \"Обединени патриоти\".\r\n\"В момента тя е в криза и социологията показва, че може би няма да влезем в парламента на следващите избори. Може би сгрешихме, че номинирахме лидери на партии за вицепремиери. Това наруши комуникацията ни. Попречи ни да взимаме точни решения бързо. Всичко това се отрази и сега виждаме резултатите – скандали и зле премерени действия и думи\", уточнява Волен Сидеров.\r\n\"Ако искаме да запазим коалицията, трябва да се концентрираме върху това да излезем на ново ниво. Идеи, свързани с доходите на хората, инвестиции в държавата и развитие на стандарта на живот. От години бия камбаната и казвам и на двамата ми колеги да насочат погледите върху важните теми, а не да се занимават с дискотеки. Те не чуваха и това е резултатът\", настоя националистът.\r\nСпоред Сидеров никой не го е послушал, когато е казал, че Валери Симеонов прави грешки.\r\n\"За неговата оставка аз разбрах от медиите, не бях потърсен от коалиционния партньор\", пише още лидерът на \"Атака\".", "date": "2018.11.19", "title": "Сидеров иска заздравяване, не разрушаване... Каракачанов – аут!"}
{"url": "https://www.dnes.bg/notifikacii/2018/11/19/byrz-i-tih-toi-leti-svryhzvukoviiat-samolet-na-nasa.394080", "text": "Той лети. Бърз е и е тих. Но не, не е Супермен, а новият свръхзвуков самолет на НАСА.\r\nКосмическата агенция вече няма само за цел да изследва Вселената или да колонизира Марс, но и да направи живота на хората доста по-лесен. А какво е по-полезно от пътуването между континенти и държави за минути?\r\nВ партньорство с оръжейния гигант Lockheed Martin преди години НАСА започна тестването на свръхзвуков самолет, който тихо да прелита над населени места, без да всява паника у хората.\r\nГодини на компютърно инженерство и тестове във въздушни тунели дадоха резултат и Lockheed Martin вече започва производството на истински летателен апарат.\r\nX-59 Quiet Supersonic Technology или QueSST ще полети за първи път през 2021 година и ще развива скромните 1500 км/ч на височина от 17 хил. метра. Той е елегантен, с аеродинамична форма, която допринася за бързото му летене, а шумът, който излъчва е едва 75 децибела, което е силно колкото звука от затваряща се врата.\r\n                \n                Неговият строеж е първата стъпка към сглобяването на по-голям, пътнически самолет, който светкавично да превозва хората към мечтаните им дестинации. Но за да тръгне в експлоатация подобна машина, НАСА трябва да докаже на правителството, че свръхзвуковите самолети не са опасни.\r\nЗасега те остават забранени от закона – прекалено шумни са и причиняват огромни щети, ако се разбият някъде.  А целта на QueSST е именно такава – да събере данни и да докаже на недоброжелателите си, че НАСА има достатъчно добра технология, за да промени света на самолетните пътувания изцяло.\r\nВсъщност, забраната е наложена след като първият свръхзвуков самолет \"Конкорд\" изпълнява полет с близо 100 пътници, повечето от които са бизнесмени, на борда си. Конкурентите са категорични - той е толкова шумен, че вреди на хората, а всички произведени машини са изтеглени от пазара и прибрани в частни колекции.", "date": "2018.11.19", "title": "Бърз и тих! Той лети – свръхзвуковият самолет на НАСА"}
{"url": "https://www.dnes.bg/stranata/2018/11/19/obshtina-sozopol-ukrepva-zabavachkata-v-chernomorec.394082", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПреди няколко дни ви алармирахме за опасна детска градина в град Черноморец. Според родителите на децата там сградата пропада и е опасна за децата. В писмо до Тодор Стамболиев - обществен посредник на Община Бургас, г-жа А. Стоянова заявява, че състоянието на сградата, в която се обучават децата е плачевно, покъртително, пред разпад.\n\r\nОбщественият посрединк изрази надежда, че кметът на Община Созопол Панайот Рейзи ще защити в максимална степен интересите на родителите и ще предприеме незабавни мерки по укрепване на сградата и създаването на безопасни условия за провеждане на занятия за децата.\r\n                    \n                    \n                Сигнал бе изпратен и до Регионалния инспекторат на МОН в Бургас. Какъв е резултатът?\r\nЕксперти от общината в Созопол днес са направили проверка и са дали обещание да се вземат спешни мерки за укрепване на детската градина, предаде .\r\nВсички стени са пропукани, а прозорците не се отварят, защото има изкривяване на конструкцията, всичко е с процепи, а освен това има наличие и на мухъл. За това разказват разтревожени родители.\r\nДиректорката твърди, че е сигнализирала за проблема още преди две години. В момента децата се обучават на втория етаж, защото на първия положението е трагично.\r\nСградата е строена преди повече от 40 години. В края на 90-те е правен основен ремонт и е пригодена за детска градина. Направено е отводняване на терена, но почвата продължава да се сляга, а стените да се пукат.\r\nОт общината в Созопол са гарантирали, че до края на януари ремонтът ще бъде приключен и децата ще се върнат на първия етаж.", "date": "2018.11.19", "title": "Община Созопол укрепва забавачката в Черноморец"}
{"url": "https://www.dnes.bg/zvezdi/2018/11/19/elizabet-hyrli-sybra-pogledite-s-toalet-na-nasha-dizainerka.394078", "text": "Елизабет Хърли блесна с тоалет на българската дизайнерка Невена Николова на парти по случай рождения ден на Дейвид Фърниш, дългогодишен партньор на сър Елтън Джон. \r\nДни преди събитието пиар мениджърът на Хърли се свързва с дизайнерката, с молба да подбере няколко тоалета за различни светски изяви, които предстоят на звездата.\r\n \r\n53-годишната красавица станала фен на моделите на Николова, след като видяла своя близка приятелка в един от тях.\r\n \r\nНевена подбира различни от обичайните за звездата рокли с V-образна кройка в горната част. Актрисата се спира на ансамбъл от черна блуза, златно-черна бродирана пола и богато бродиран колан, всичко в изящна комбинация от дантела и тюл, пише \"Монитор\".\r\n \r\n\"Все пак бях изненадана, че Елизабет Хърли неочаквано смени стила си и прие друго деколте. Години наред в нейна запазена марка се превърнаха дълбоко изрязаната горна част, която акцентира върху красивия ѝ бюст. Самата актриса има много силно и завладяващо присъствие, а аз бях водена от постигането на загадъчност, като сложим акцент върху нейното обаяние, чар и непреходна красота. За партито-изненада на Фърниш тя се е спряла именно на интересната игра от черна и черно-златна дантела, разкривайки красотата на перфектните ѝ форми. Ако тази рокля трябваше да има собствено име, то със сигурност щеше да бъде \"Елизабет Хърли\", споделя Николова.\r\n \r\nВ момента Невена работи и върху тоалети за корпоративни празненства около предстоящите празници, както и най-голямото си вдъхновение – абитуриентските и сватбени облекла за следващата година.\r\n \r\n\r\n ", "date": "2018.11.19", "title": "Елизабет Хърли събра погледите с тоалет на наша дизайнерка"}
{"url": "https://www.dnes.bg/stranata/2018/11/19/pytnicheski-vlak-derailira-postrada-mashinistyt.394095", "text": "Пътнически влак, движещ се по линията София – Кулата, е дерайлирал днес в района на Кресненското дефиле, съобщи bTV.\r\nМашинистът е пострадал, според първоначалните данни няма ранени пътници.\r\nИнцидентът е станал в 16:55 часа днес между гарите \"П.Яворов\" и \"Черниче\".\r\nВероятно причината е удар в скална маса, като от трасето частично е излязъл само локомотивът.", "date": "2018.11.19", "title": "Пътнически влак дерайлира, пострада машинистът"}
{"url": "https://www.dnes.bg/notifikacii/2018/11/19/akciia-v-avstriia-dokajete-che-niamate-tursko-grajdanstvo.394055", "text": "Алпер Йълмаз не спи спокойно. Този мирен виенски търговец е получил австрийско гражданство преди тридесет години, но подобно на хиляди други австрийци от турски произход се страхува да не загуби австрийското си гражданство заради подетата от крайната десница (която е част от правителството) акция.\n\r\nЙълмаз е шокиран, когато през юни получава официално писмо, в което е обвинен, че има двойно гражданство, което (освен в изключителни случаи) е нарушение на австрийското право.\n\r\n\"В писмото се казваше, че трябва да се откажа от австрийското си гражданство\", освен ако не представя доказателство, че вече не съм турски гражданин, разказва собственикът на кафене в северната част на Виена.\n                \n                \r\nПетдесет и три годишният Алпер Йълмаз уверява, че се е отказал от турското си гражданство през 1988 г. именно за да стане гражданин на Австрия, където живее с родителите си още от юношеските си години.\n\r\nНеговият случай съвсем не е изолиран, откакто крайнодясната Австрийска партия на свободата, станала през декември коалиционен партньор в правителството на консерваторите, започна да проверява гражданството на стотици хиляди хора, фигуриращи в турските избирателни списъци в Австрия, пише Франс прес.\n\r\n\"В нашата общност това се превърна, така да се каже, в единствената тема за разговор\", споделя Дуйгу Йозкан, австрийска журналистка от турски произход, която работи във всекидневника \"Пресе\".\n\r\n\n\r\nОстана загадка как Австрийската партия на свободата се е сдобила с тези списъци, както и защо в тях присъстват имената на Алпер Йълмаз и на други австрийци, отказали се от турското си гражданство.\n\r\n\"Австрия е моята страна. Вече не спя нощем, питам се какво ще стане\", казва търговецът и уверява, че никога не е искал от турската държава да възстанови гражданството му.\n\r\nАвстрия има 8,7 милиона души население и подобно на много други европейски страни през 60 -те години масово прибягва до чуждестранна работна ръка. Така в страната пристигат 270 000 души от турски произход, от които повече от 150 000 получават австрийско гражданство.\n\r\nНаредената от вътрешното министерство систематична проверка на гражданското състояние на хората, присъстващи в турски избирателни списъци, е наложила наемането на 26 служители само за Виена, признаха виенските власти.\n\r\nДоказаните случаи на измама обаче са редки. В цяла Австрия само 85 души бяха лишени от австрийско гражданство и свързаните с него права.\n\r\nЗа добросъвестните хора да докажат, че нямат турско гражданство, се превръща често в преодоляване на препятствия в стил Кафка. Още повече, че турските власти невинаги оказват съдействие.\n\r\nЕдин от клиентите на адвоката от Залцбург Петер Вайдиш преминава през това неприятно преживяване. Австрийските власти са му наредили да си извади от турското консулство документ, че не е турски гражданин. Там обаче му казват: \"Вие сте австрийски гражданин, нищо не можем да направим за Вас\", разказва той.\n\r\n\"Искат от него да докаже, че не е направил нещо (например да иска възстановяване на турското си гражданство). Това е изключително трудно\", твърди адвокатът.\n\r\nТридесет и една годишната Чигдем Шилер, която получила австрийско гражданство през 2003 г., имала повече късмет. Също й се наложило да доказва, че няма турско гражданство, но успяла да си извади ценния документ, след като проявила изключителна настоятелност в консулството и разказала за случая си в медиите.\n\r\nКак обаче Шилер е била включена в турските избирателни списъци, при положение че е била непълнолетна, когато се е отказала от турското си гражданство?\n\r\nАвстрийската преса предположи, че е възможно на турските консулства да им е наредено \"да надуват\" списъците, имайки предвид, че диаспората гласува масово за Партията на справедливостта и развитието на президента Ердоган.\n\r\nЗа Алпер Йълмаз кошмарът не е приключил. Консулството му предложило да отиде в Турция, за да уреди положението си. Това е сценарий, който търговецът иска да избегне на всяка цена. Той е кюрд и алевит и затова се страхува, че ще бъде вкаран в затвора, щом стъпи на турска земя.\n\r\n\"Очаквам от австрийската държава да ни подкрепи. Ние сме австрийски граждани\", посочва Йълмаз.\n\r\nМалко вероятно е обаче Австрийската партия на свободата да промени политиката си, не и в краткосрочен план. В съобщение във Facebook вицеканцлерът Хайнц-Кристиан Щрахе приветства факта, че \"партията е преминала в действие\" и съобщи за първите 85 души, загубили австрийското си гражданство.\n\r\nНа партията, която от идването си на власт се опитва да ограничи ксенофобските си прояви, й се наложи въпреки това преди няколко дни панически да свали от сайта си видео, критикуващо измамите срещу системата за социална сигурност, в което заподозрените се казват Али или Мустафа и носят фесове.\r\n/БТА/", "date": "2018.11.19", "title": "Акция в Австрия: Докажете, че нямате турско гражданство!"}
{"url": "https://www.dnes.bg/obshtestvo/2018/11/19/kyrdjali-dalech-ot-politicite-hristiiani-i-miusiulmani-v-mir.394036", "text": "\r\nВ Кърджали християни и мюсюлмани живеят в мир и разбирателство. Политиката обаче няма нищо общо с това. \n\r\nНа всеки празник в Кърджали, независимо дали става въпрос за национални или местни празници, от всяка страна на общинските власти стоят други две институции - църквата и джамията.\r\n\"Аз много пъти съм се питал откъде идва тази, да не кажа любов, защото ще е крайно, но откъде такова разбирателство, когато до вчера сме се клали през какви ли не войни\", пита се проф. отец Петър Гарена.\r\n                    \n                    \n                Всичко това се е изградило не в рамките на 50 или 100 години, а още от Османското присъствие, казва мюфтията Фикри Сали.\n\r\nИ така в Кърджали, на 3 март, кафе заедно пият кмета, мюфтията и отеца.\r\n\"Това е сложна тема\", посочва кмета. То е изпълнено с много знаци, може да бъде погледнато от много страни с много различни исторически критерии за това кое е вярно, кое не е, кой кого е победил, кой е бил тук и вече не е.\r\n\"Всички сме братя и сестри, за съжаление някои са добронамерени, някои са злонамерени\", казва мюфтията Фикри Сали.\r\n\"Озовах се в една енория, където трябваше да забравя дали съм българин, дали съм турчин, дали съм циганин\", казва пък отец Петър. Но всички живеят в мир и разбирателство.\r\nВсички тези въпроси са важни за историците, но и за хората. А за тях, оказва се, религията няма голямо значение, стига насреща да стои чист по душа човек.\r\n\"За мене разлика между българи и турци няма. Всеки има право на избор. За тях Бог е Аллах, но това не ми пречи на мен\", споделя пред  Вера Василева от Кърджали.\r\nХасан Ташдемир си спомня, че като е бил дете, е имало повече проблеми. Но не и днес.\r\n\"Аз като бях малък имаше проблеми. Сега от 20 г. няма такова нещо. Аз мога да се оженя за християнка. Религията няма какво да бърка, душата да ти е чиста\", казва Хасан.\r\n", "date": "2018.11.19", "title": "Кърджали, далеч от политиците: Християни и мюсюлмани в мир!"}
{"url": "https://www.dnes.bg/sofia/2018/11/19/sofiia-po-chista-prez-2019-davat-poveche-pari-za-metene-miene.394042", "text": "Двойно повече миене на улици планира през 2019 г. Столичната община. Увеличава се и машинното метене за сметка на ръчното, като улиците, по които се движи градски транспорт ще се метат само от машини. Девет пъти по-често машините ще чистят тротоарите и велоалеите.\r\nТова предвижда план-сметката за чистотата през 2019 г., която представиха зам.-кметовете по финанси и по екология Дончо Барбалов и Йоана Христова.\r\nЗа първи път средствата за чистотата на София надхвърлят 200 млн. лв. За миене, метене, зимно и лятно почистване, сметосъбиране и сметоизвозване догодина общината ще даде 205,9 млн. лв.\r\n\"Сумата е рекордна - с 22 млн. лв. повече от тази година, при това без да увеличаваме такса смет\", подчерта Дончо Барбалов.\r\n                    \n                    \n                \"За сметосъбиране и сметоизвозване догодина предвиждаме 63 млн. лв. С 1,5 млн. лв. повече ще отделим за събиране на едрогабаритни отпадъци, за да предотвратим нерегламентираното им изгаряне. Със 7,6 млн. лв. повече се предвиждат за поддръжка на чистотата на обществените пространства. С 2,3 млн. лв. повече ще са и средствата за поддръжка на междублоковите пространства, акцент ще са по-крайните квартали\", обясни Йоана Христова.\r\n55 млн. лв. ще струва поддръжката на инсталациите за оползотворяване на отпадъците, рециклиране и др. С 1 млн. лв. повече общината ще плаща за депониране на отпадъци, макар да не се предвижда увеличение на количеството.\r\nПричината за повишението на средствата е увеличението на таксата, която кметството дължи за всеки тон депониран отпадък. С 1,5 млн. лв. повече ще разполага и Столичният инспекторат, за да увеличи контрола над дейностите.\r\nРазмерът на такса смет се запазва и за догодина. Той остава 1,6 промила за гражданите и 10 промила за бизнеса.\r\nФирмите могат да се възползват да плащат таксата според количеството генериран отпадък като сключат договор за контейнер или с фирма, която да събира отпадъците. Не променяме и цената на контейнер - тя остава 1340 лв. за извозване веднъж седмично.\r\nОт тази опция сега са се възползвали 4530 фирми, а договори със сметоизвозващи компании имат други 2185 юридически лица, каза Барбалов.", "date": "2018.11.19", "title": "София по-чиста през 2019? Дават повече пари за метене, миене..."}
{"url": "https://www.dnes.bg/notifikacii/2018/11/19/spipaha-djebchiia-na-orlov-most-v-avtobus-72.394083", "text": "Софийската районна прокуратура задържа за 72 часа чужд гражданин, опитал да открадне портмонето на жена в автобус.\r\nНа 16 ноември в автобус №72, на спирката на пл. \"Орлов мост\", джебчията е направил опит да отнеме дамски портфейл, съдържащ сумата от 350 лв.,съобщиха от Прокуратурата.  \r\nВ хода на разследването са събрани достатъчно доказателства, че извършител на описаното по-горе деяние е Г. Барбу, на 64 години. \r\nПредвид високата обществена опасност на деянието и дееца, наблюдаващият прокурор е постановил задържане на обвиняемия за срок до 72 часа. \r\nДнес ще се гледа искането за вземане спрямо него на мярка за неотклонение \"Задържане под стража\".", "date": "2018.11.19", "title": "Спипаха джебчия на \"Орлов мост\" в автобус №72"}
{"url": "https://www.dnes.bg/usa/2018/11/19/drevna-statuia-skarva-chili-i-velikobritaniia.394053", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОгромна статуя се превърна в ябълката на раздора между Чили и Великобритания. Чилийските власти твърдят, че монолитната фигура е част от културното им наследство, която е била открадната от британците и следователно няма право да бъде излагана на показ в Британския музей в Лондон.\r\nСтатуята, наречена от местните \"изгубен приятел\", е част от колекцията на Британския музей в Лондон от 1868 година.\r\n4-тонната фигура, издялана от монолитен блок базалт с височина от малко над два метра, е подарък за кралица Виктория от британския капитан Ричард Пауъл.\r\nПри едно от пътешествията си той спира на Великденските острови и изкопава статуята, която има сакрално значение за местните хора. Чили изпраща специална делегация в Лондон следващата седмица, която да обсъди въпроса с британските власти, съобщава \r\n                    \n                    \n                Жителите на Великденските острови предлагат паметникът да бъде заменен със статуя, издялана от камък, която е дело на местен съвременен скулптор.\r\n ", "date": "2018.11.19", "title": "Древна статуя скарва Чили и Великобритания?"}
{"url": "https://www.dnes.bg/temida/2018/11/19/ubiistvoto-vyv-vlaka-za-obida-otgovoryt-s-noj.394087", "text": "\r\nТова обявиха пред Софийския окръжен съд Красимир и Запринка Мутафчийски, братът и сестрата, които бяха задържани в петък заради убийството във влак в посока София, съобщава \"\".\n\n\n\r\nДвамата са обвинени за смъртта на 50-годишния Ангел Цветанов.\r\n38-годишният Красимир е неграмотен и се изхранва от ровене по кофите. Той е с обвинение за убийство, а сестра му Запринка, родена през 1972 година, е негов помагач.\r\nЖената има 6 деца и също се препитава като обикаля по софийските кофи за боклук.\r\n                    \n                    \n                Скандалът между обвинените и убития Ангел избухнал в купето на бързия влак от Ихтиман за София.\r\nСпоред обвинения в убийството, жертвата се нахвърлила срещу него и сестра му с обиди и псувни и налетял да ги бие. Това станало причина Красимир да извади нож и да го наръга.\r\nВъпреки бързата намеса на лекарите, в крайна сметка човекът умира малко по-късно на път за болницата.\r\nСпоред прокуратурата постъпката на нападателите е безпричинна демонстрация на неуважение към обществото.\r\nОсвен това двамата избягали, като слезли на гара Вакарел и после известно време се крили. \r\n ", "date": "2018.11.19", "title": "Убийството във влака: За обида – отговорът с нож!"}
{"url": "https://www.dnes.bg/akoshtete-vqrvaite/2018/11/19/g-ja-biibyr-heili-smeni-familiiata-si.394028", "text": "Хейли Болдуин промени фамилията си в профилите си в социалните мрежи. В Instagram тя вече е Хейли Бийбър.\r\nДвамата с Джъстин Бийбър се венчаха на тайна церемония през септември. Така те вече официално потвърдиха, че са сключили брак. \r\nСкоро поп певецът публикува снимка на тях двамата в Instagram и написа: \"Моята съпруга е страхотна\". Хейли и Джъстин си направиха и еднакви татуировки, като символ на любовта им.\r\n \r\n\"Наистина са малки и деликатни. Но не са от традиционните татуировки за двойки. Не искам да издавам какво е, докато не се надуши от пресата\", каза татуистът, който ги е правил.\r\n \r\nТой издаде, че татусът на изпълнителят е близо до веждата му и включва някакви думи.\r\n \r\n", "date": "2018.11.19", "title": "Г-жа Бийбър: Хейли смени фамилията си!"}
{"url": "https://www.dnes.bg/rusia/2018/11/19/putin-pojali-krenvirsha-bez-danyk-za-kolbasite.394043", "text": "Министерството на земеделието в Русия не поддържа инициативата за облагане с по-висок данък на колбасите – бекона, кренвиршите и надениците, съобщава ТАСС.  \r\nПо-рано през деня стана ясно, че Министерството на здравеопазването в страната е предложило да се въведе подобен данък, с който да се стимулира намаляването на консумацията на този вид продукти.\n\r\n\"Не считаме инициативата за целесъобразна. Тя не е обоснована и няма да получи желаните ефекти\", смятат от земеделското министерство.\r\nОт там настояват, че изработката на месни продукти е законосъобразно и одобрено с международни норми, следящи за високото качеството на продукцията. \r\n ", "date": "2018.11.19", "title": "Путин пожали кренвирша: Без данък за колбасите"}
{"url": "https://www.dnes.bg/eu/2018/11/19/germaniia-zabrani-vlizaneto-na-18-sauditci-zaradi-kashogi.394058", "text": "Германия налага забрана за влизане на 18 саудитски граждани, за които се смята, че са свързани с убийството на журналиста Джамал Кашоги. Това съобщи днес външният министър Хайко Маас в кулоарите на среща на ЕС в Брюксел, предаде ДПА.\n\r\nХашоги, който имаше колонка във в. \"Вашингтон пост\" и бе остър критик на саудитския престолонаследник Мохамед бин Салман, бе убит на 2 октомври в консулството на Саудитска Арабия в Истанбул, припомня БТА.\n\n\r\nНаложената от Германия забрана означава, че тя важи за всичките 26 държави от Шенгенското пространство, предаде Асошиейтед прес. Решението е било съгласувано с Франция и с Обединеното кралство, което е извън Шенген.\n                    \n                    \n                \r\nИмената на санкционираните лица не бяха оповестени заради германските закони за защита на личните данни. Германия обаче ще вкара имената на санкционираните в информационната система на Шенген.\n\r\nМеждународната общност оказва натиск върху Рияд да предостави повече информация за убийството. Министерството на външните работи на Германия призова миналата седмица Саудитска Арабия за прозрачно разследване, след като Рияд обяви, че е повдигнал обвинения на 11 души във връзка с убийството.\r\n ", "date": "2018.11.19", "title": "Германия забрани влизането на 18 саудитци заради \"Кашоги\""}
{"url": "https://www.dnes.bg/stranata/2018/11/19/ortlib-i-jirardeli-otkrivat-sezona-v-bansko.394032", "text": "Официалното откриване на ски сезона в Банско ще бъде на 15 декември, съобщи маркетинг директорът на ски зоната Иван Обрейков. Тази година гости на церемонията ще бъдат легендата в ски спускането Патрик Ортлиб и Марк Жирардели. На Бъндеришка поляна отново ще се състои състезанието \"Открий съкровището\" за голямата награда - лек автомобил.\r\nВ момента във високите части на Пирин има снежна покривка, оръдията за сняг работят и при първа възможност пистите ще бъдат открити за любителите на ски. Кабинковата въжена линия започва работа на 1 декември, допълни Обрейков.\r\nЗа 6-та поредна година Банско бе обявен за курорт номер 1 на България. Това стана на церемония в астрийския зимен курорт Кицбюъл, нареждайки се сред 26-те най-добри дестинации в света, съобщи още Иван Обрейков пред БТА.\r\nВ онлайн надпреварата, която се проведе от юни до септември, участваха над 200 топ дестинации от пет континента, а в гласуването се включиха над 1.5 млн. души от повече от 150 страни по света.", "date": "2018.11.19", "title": "Ортлиб и Жирардели откриват сезона в Банско"}
{"url": "https://www.dnes.bg/notifikacii/2018/11/19/slab-ikonomicheski-rastej-niski-dohodi-kakvo-ostava-kato-teglim-chertata.394027", "text": "Слабият икономически растеж, критично ниското ниво на преки чуждестранни инвестиции, слабата конкурентоспособност на бизнеса, несигурната бизнес среда, неефективната борба с корупцията, недостатъчно високата квалификация на кадрите, проблемната правна среда в съчетание с намаляващото население на страната. Всички те са сред причините за ниските доходи в България.\n\r\nБез нови свежи инвестиции, по-ускорен икономически ръст, по-иновативен бизнес, промени в данъчни и фискални политики доходите в България няма да се променят през следващите години. Ниските доходи се борят не административно, а чрез реформи в икономиката, категорични са икономисти и експерти, които коментираха темата за нивото на доходите в България и как ще се движат те през следващите години за Investor.bg.\n                \n                \r\nБез съмнение бедността, задълбочаващите се неравенства и размерът на доходите са топ икономическите теми днес, а протестите в страната от последната седмица доказват това. На фона на новото увеличение на цените на горивата, което повлича нагоре и редица други потребителски стоки и услуги, страната бе обхваната от масови протести. Започнали като недоволство срещу поскъпването на горивата, те прераснаха в гняв от ниските доходи и лошия живот в България.\n\r\n\n\r\nНеоспорим факт: доходите в България са най-ниските в Европейския съюз. На този етап възнагражденията в страната са на нива от 40% спрямо средните заплати в ЕС. През последните години възнагжражданията в бюджетния и в реалния сектор у нас устойчиво растат с около 10% средногодишно, но продължава силното подоходно разделение между работещите и регионалните доходни неравенства.\n\r\nНаскоро пък проучване показа, че българите не търсят много високи доходи за живот в България – мнозинството са съгласни да получават до 2000 лева, за да не напускат страната като емигранти в търсене на по-висок жизнен стандарт и реализация.\n\r\nЗаплащането в страната се увеличава по статистика, но всъщност огромна част от хората  имат изключително ниски доходи. Близо половината работещи у нас се осигуряват на минимална заплата, а средната е над 1000 лева.\n\r\nВсе по-големи стават неравенствата в жизнения стандарт на нискодоходните и високодоходните групи в България, се посочва в изследването на Института за социални изследвания към КНСБ. Според данните за периода 2007-2017 г. издръжката на живот е нараснала с 41,3%, като се очаква до края на тази година да нарасне с 45 на сто. Брутният доход за 2017 година достига до 81% от необходимите средства за издръжка, което е положително като тенденция, но ситуацията с нискодоходните домакинства остава тежка - при тях делът на разходите за храна и издръжка на жилището достига до 62% от общите разходи. \n\r\nИ статистиката на Евростат отчита, че неравенствата в България са далече от всякакви средни европейски показатели. По последни данни за България разликата в доходите за 2017 г. между 20-те процента най-богати българи спрямо 20-те процента най-бедни българи е осем пъти, при средни нива в ЕС от 5,2 пъти. Над 1,7 милиона българи живеят с доходи до 600 лева при изчислената от КНСБ месечна издръжка на живот от 585 лева. Над 2,3 милиона българи живеят с месечни доходи до 1000 лева. Около 400 хиляди живеят със средни доходи между 1000 и 2000 лева месечно. Други 400 хиляди българи работят, но се числят към т. Нар. Работещи бедни - с доходи под линията на бедност - 321 лева за тази година. \n\r\n", "date": "2018.11.19", "title": "Слаб икономически растеж, ниски доходи. Какво остава като теглим чертата?"}
{"url": "https://www.dnes.bg/politika/2018/11/19/ninova-se-kylne-niamam-syglashatelstvo-s-radev.394070", "text": "\nЧервената шефка Корнелия Нинова отрече да има съглашателство с президента Румен Радев за сваляне на правителството. А самия държавен глава тя определи като най-дисциплинирания човек, когото познава и който не е отстъпил от предизборните си обещания отпреди две години.\n\r\nСлед извънредно заседание на Изпълнителното бюро и ръководството на парламентарната група тя за пореден път поиска оставката на цялото правителство и пресрочни парламентарни избори.\n\r\nСпоред Нинова правителството на Бойко Борисов е вредно, създава нестабилност в държавата, в цели системи - социална, образователна, в икономиката.\r\n\"Искаме предсрочен вот, не се притесняваме от него, доколко сме готови - хората ще кажат с гласовете си\", добави тя.\r\n                    \n                    \n                Нинова припомни, че в Конституцията са разписани процедурите и сроковете при преждевременно подаване на оставка на кабинета.\r\n\"Парламентарната група на БСП, въпреки оставката на вицепремиера Валери Симеонов, както и досега, няма да се регистрира в пленарната зала и да осигурява кворума\", отсече тя.\r\nЕдинственото изключение щяло да бъде при обсъждане на отмяна на данъка за старите коли, по-ниско ДДС за храни и лекарства, преизчисляване на пенсиите.\r\nКорнелия Нинова потвърди, че парламентарната група е предоставила кола и шофьор на Елена Йончева, защото има притеснения и за да може тя да се чувства спокойна.\r\n\"За да приема това предложение, имам определени опасения\", коментира и самата Йончева, без да влиза в детайли.", "date": "2018.11.19", "title": "Нинова се кълне: Нямам съглашателство с Радев!"}
{"url": "https://www.dnes.bg/cars/2018/11/19/cepina-krepostta-neslomena-ot-vremeto-i-ot-desetkite-voiski.394015", "text": "\r\nЕдин от митовете на българската история е за това как народът ни, разпокъсан и лишен от лидери, не оказал съпротива на османското нашествие и страната паднала под османска власт без много бой.\r\nНо това е несправедливо за онези водачи, които са заставали начело на българите във вековните борби срещу нашествениците.\r\nДесетки места у нас още пазят спомена за тях - и освен това ви предлагат чудесни възможности за автомобилна разходка през уикенда.\r\n\"Българските крепости\", новата поредица на  ни отвежда именно на тези места, с помощта на Volkswagen Touareg.\r\n                    \n                    \n                Първата дестинация са две села, тясно свързани с историята на Алексий Слав, един от първите и най-могъщи независими феодали на средновековна България.\r\nВ Паталеница, на 25 километра от Пазарджик, се намират останките от Баткунион - най-големият укрепен град в региона в зората на Второто българско царство. Уви, от величествената някога крепост са останали няколко плочи, обрасли с бурени.\r\nТук е църквата \"Свети Димитър\" - също реликва от XI или XII век. Съвсем малко са храмовете от тази епоха у нас в толкова добро състояние - макар стенописите да плачат за спешна реставрация.\r\nСледващата дестинация е крепостта Цепина. Върхът, висок над километър, е бил обитаем още в каменната епоха. При хан Пресиян, областта минала във владение на България, после няколко пъти сменила господарите си, за да бъде отвоювана обратно от цар Калоян през 1205 година.\r\nСлед смъртта на Калоян властта в Търново била узурпирана от Борил, но Алексий Слав отказал да признае властта му и се отделил като самостоятелен владетел. Оженил се за дъщерята на латинския император Анри дьо Ено и от него получил титлата деспот.\r\nЦепина била първата му столица и там построил внушителна крепост - над 25 декара площ, с 640-метрова стена, висока пет метра и дебела почти два. Под замъка и трите крепости имало водохранилища, предвидени за дълги обсади. По-късно Алексий Слав преместил трона си в Мелник, но Цепина си останала ключова крепост.\r\nЦепина устояла дори на самия Лала Шахин, прославеният водач на османските войски. През 1373 година, след няколко месеца обсада, припасите и водата на защитниците били на привършване, но пашата склонил да сключи договор с тях: да ги остави сами да разтурят крепостта, но да не разорява града около нея и да остави на цялата местност известно самоуправление.\r\nГрадът Цепина оцелял чак до средата на XVI век, когато населението го напуснало и основало днешното Дорково. Манастирът на върха бил разорен век по-късно при принудителното помохамеданчване на местните българи.\n", "date": "2018.11.19", "title": "Цепина: Крепостта, несломена от времето... и от десетките войски"}
{"url": "https://www.dnes.bg/notifikacii/2018/11/19/porednata-jertva-baba-metna-9000-leva-na-apashi.394047", "text": "Възрастна жена от Русе влезе в полицейските хроники като поредната жертва на телефонните измамници.\r\nЖената е дала на престъпниците близо 9000 лева, съобщават от полицията в крайдунавския град. \n\r\nПенсионерката е хвърлила парите през прозореца на жилището си на два пъти. Тя била потърсена по телефона от непознат мъж, който я подмамил да събере и предаде наличните средства в дома си, а след това да отиде и да изтегли от банковата си сметка друга сума. Представил й се за полицейски служител и успял да я убеди, че така ще съдейства в залавянето на престъпници, извършващи измама. \n\r\nПреди седмица жертва на телефонна измама стана и 69-годишен мъж от Русе, който дал на престъпниците около 30 000 лева. \n                \n                \r\nСпоред отчет на областната дирекция на МВР в Русе от началото на годината до края на октомври в областта са осъществени 38 телефонни измами за около 60 000 лева. Полицаите са предотвратили други на обща стойност 50 000 лева, като са задържани 10 измамници. \n\r\nПрез миналата година в Русенско са регистрирани 40 телефонни измами за 120 000 лева.", "date": "2018.11.19", "title": "Поредната жертва – баба метна 9000 лева на апаши"}
{"url": "https://www.dnes.bg/tenis/2018/11/19/grisho-zavyrshi-godinata-kato-19-v-sveta.394035", "text": "Най-добрият български тенисист Григор Димитров завършва годината на 19-о място в световната ранглиста на АТП.\n\r\nДимитров, който не успя да се класира и да защитава титлата си във финалния турнир на АТП през миналата седмица, остана с актив от 1835 точки\n\r\nВтората ракета на страната Димитър Кузманов записа рекордно класиране в кариерата си. Той прогресира с 18 места до 255-ото в света с 210 точки, след като в събота достигна до първия си полуфинал в турнирите от сериите \"Чалънджър\" в Буенос Айрес.\n\r\nНовак Джокович завършва годината като номер 1 в класацията за пети път в кариерата си с актив от 9045 точки. Втори е Рафаел Надал (Испания) със 7480 точки, а трети е швейцарецът Роджър Федерер е трети с 6420 точки.\n                    \n                    \n                \r\nНовият шампион от финалния турнир на АТП Александър Зверев от Германия прогресира до четвъртата позиция с 6385 точки.\n\r\nПри жените първата ракета на България Виктория Томова запази позиции в световната ранглиста по тенис и остана на 155-ото място с актив от 385 точки.\n\r\nВ топ 10 промени няма, след като сезонът за най-добрите завърши. Водачка е румънката Симона Халеп с 6921 точки, следвана от германката Анжелик Кербер с 5875 точки и от датчанката Каролине Возняцки с 5586 точки.\n\r\n", "date": "2018.11.19", "title": "Гришо завърши годината като №19 в света"}
{"url": "https://www.dnes.bg/snimka-na-denia/2018/11/19/vremeto-vyv-vtornik-snegyt-spira-no-idva-dyjd.394041", "text": "Снегът, който валя от неделя в голяма част от страната, вече спря почти навсякъде и до края на деня валежи не се очакват. През нощта времето ще е почти без валежи и ще има временни разкъсвания на облачността. В повечето райони ще е тихо. Минималните температури ще са между минус 3 и 2 градуса, по морския бряг - до 5-6 градуса, сочи  на НИМХ-БАН.\n\r\nВъв вторник още сутринта от запад ще започнат валежи от дъжд, които до края на деня ще обхванат по-голямата част от страната. В северозападните райони, където ще е по-студено, валежите ще са предимно от сняг, като на места там ще има и поледици. \n                \n                \r\nЩе се появи слаб до умерен вятър от изток и югоизток. Максималните температури ще са от 1-2 градуса на места в Северозападна България, до 10-12 градуса - в крайните югозападни райони и по Южното Черноморие.\n\r\nНад Черноморието ще бъде облачно и вечерта ще завали слаб дъжд, който през нощта срещу сряда ще се усили. До обяд ще духа слаб североизточен вятър, след обяд ще се ориентира от изток и ще се усили. Максималните температури ще са от 7-8 градуса по северното, до 11-12 градуса - по южното крайбрежие. Температурата на морската вода е около 13 градуса. Вълнението на морето ще бъде 2-3 бала.\n\r\nНад планините ще бъде облачно, с валежи от дъжд, на височина над 1800 метра - преминаващи в сняг. Ще духа умерен и силен вятър от юг-югозапад. Максималната температура на височина 1200 метра ще около 7 градуса, на 2000 метра - около 1 градус.\n\r\nВ сряда в повечето райони ще вали дъжд, като в източната половина от страната и югозападните райони валежите ще са значителни по количество, а на отделни места в Южна България са възможни и гръмотевици. В западната и централната част на Дунавската равнина, при наличие на снежна покривка и температури, близки до 0 градуса, ще има условия за поледици. \n\r\nВятърът ще се ориентира от изток-североизток, ще се усили и отново ще нахлуе студен въздух. През нощта срещу четвъртък в Северна и по високите котловинни полета на Западна България ще вали сняг, в Южна - дъжд. В четвъртък валежите ще отслабнат, до вечерта ще спрат, вятърът ще отслабне.", "date": "2018.11.19", "title": "Времето във вторник: Снегът спира, но идва дъжд"}
{"url": "https://www.dnes.bg/dnes-te-kazaha/2018/11/19/19-11-2018.394081", "text": "Искаме предсрочен вот, не се притесняваме от него, доколко сме готови - хората ще кажат с гласовете си.  Лидерът на БСП Корнелия Нинова", "date": "2018.11.19", "title": "19.11.2018"}
{"url": "https://www.dnes.bg/stranata/2018/11/19/mvr-s-uchenie-za-incidenti-s-pytnicheski-samoleti.394072", "text": "Мащабно учение за реакция при инцидент с пътнически самолет ще бъде проиграно утре от 10 часа в района на Старозагорските минерални бани, съобщиха от МВР.\n\r\nВ тренировката ще бъдат ангажирани служителите на пожарните служби от Стара Загора, Чирпан и Казанлък, екипи на полицията, Спешна помощ, община Стара Загора и местните доброволни формирования.\r\nЦелта на учението е да се види как взаимодействат всички структури на Единната спасителна система при подобен сериозен инцидент.\r\nЩе бъдат демонстрирани действия по издирване на оцелели, помагане на пострадали и издирване в горска местност и водна среда.\r\nВ рамките на тренировъчните действия е възможно да бъдат използвани звукова и светлинна сигнализация, както и да бъде придвижвана специализирана техника.", "date": "2018.11.19", "title": "МВР с учение за инциденти с пътнически самолети"}
{"url": "https://www.dnes.bg/blizak-iztok/2018/11/19/siriiskata-armiia-otvoiuva-oshte-edin-raion-ot-isliamska-dyrjava.394079", "text": "Сирийските правителствени сили и техните съюзници отвоюваха от групировката \"Ислямска държава\" района Тулул ас Сафа в Южна Сирия, предаде Асошиейтед прес. \n\r\nСирийските централни военни медии заявиха, че армията е превзела Тулул ас Сафа днес, слагайки край на присъствието на екстремистите в Южна Сирия, информира БТА.\r\nТова стана след продължилите седмици сражения, взели множество жертви и от двете страни. \"Ислямска държава\" беше до голяма степен победена в Сирия и Ирак през последните две години, но все още има скривалища, откъдето предприема нападения.\r\nСлед завземането на Тулул ас Сафа сирийските войски вече контролират обширни територии в Южна Сирия.\r\nСирийският център за наблюдение на правата на човека съобщи, че правителствените сили са превзели района в събота.", "date": "2018.11.19", "title": "Сирийската армия отвоюва още един район от \"Ислямска държава\""}
{"url": "https://www.dnes.bg/eu/2018/11/19/germaniia-spira-dostavkite-na-oryjie-za-sauditska-arabiia.394076", "text": "Германия ще прекрати доставките на оръжие за Саудитска Арабия заради случая с убийството на журналиста Джамал Кашоги, заяви германското министерство на икономиката, цитирано от ДПА. Това включва и доставките на оръжие, които вече са били одобрени, посочиха от министерството.\n\n\r\nБерлин по-рано бе предупредил, че повече няма да доставя оръжие за саудитското кралство и че ще извърши проверка на вече дадените разрешителни за износ.\n\r\nОпитите и други страни членки на Европейския съюз да бъдат убедени да последват германския пример не дадоха резултат. Като основен противник на идеята се очерта френският президент Еманюел Макрон.\n\r\nГоворител на германското министерство на икономиката отбеляза днес, че правителството предприема действия, насочени срещу притежателите на валидни индивидуални разрешителни за износ с цел да бъдат прекратени доставките на оръжие от Германия за Саудитска Арабия.\n                    \n                    \n                \r\nРешението на германското правителство ще засегне износа на 20 чисто нови бойни катера за Саудитска Арабия, два от които са вече построени, а други осем са в процес на построяване.\r\nОсвен решението за преустановяване на оръжейните доставки германското правителство реши да забрани на 18 саудитски граждани да влизат в Шенгенското пространство заради предполагаемата им връзка с убийството на Хашоги, припомня Асошиейтед прес.\n\r\nГерманският външен министър Хайко Маас заяви, че по случая със смъртта на саудитския журналист все още има повече въпроси, отколкото отговори. \n\r\n/БТА/", "date": "2018.11.19", "title": "Германия спира доставките на оръжие за Саудитска Арабия"}
{"url": "https://www.dnes.bg/rusia/2018/11/19/putin-turski-potok-faktor-za-energiinata-sigurnost.394077", "text": "Въвеждането в експлоатация на \"Турски поток\" ще помогне за икономическото развитие на целия черноморски регион и ще стане важен фактор за общоевропейската енергийна сигурност, заяви руският президент Владимир Путин на церемония в Истанбул по повод завършването на строителството на морския участък от газопровода, предаде ТАСС.\r\n\"Пускането в експлоатация на \"Турски поток\" със сигурност ще позволи на нашите страни качествено да разширят сътрудничеството в газовата сфера, ще има голямо значение за икономическото развитие на Турция и целия черноморски регион, а също така ще стане важен фактор за обезпечаването на общоевропейската енергийна сигурност\", изтъкна Путин. \n\n\n\n                    \n                    \n                \r\nТой подчерта, че проектът \"Турски поток\" не е насочен срещу никого, а показва умението на страните са защитават националните си интереси.\n\r\n\"Подобен род проекти и този проект в частност не са насочени срещу интересите на когото и да било, проектът има изключително съзидателен характер\", заяви Путин. По думите му той е \"насочен към това да се развиват отношенията между страните, да се създават устойчиви условия за развитие на икономиката, да се подобрява благосъстоянието на гражданите на нашите страни\".\n\r\n\"Реализацията на проекти от подобен тип, и този в частност, са ярък и добър пример за умението да защитаваш националните си интереси, защото \"Турски поток\" напълно съответства на интересите на икономиката на Турската република\", отбеляза Путин.\n\r\nАнкара пък разчита, че първите доставки на природен газ по тръбопровода \"Турски поток\" ще бъдат реализирани още през следващата година. \n\r\n\"С нашите приятели от Руската федерация положихме много усилия от гледна точка на отношенията ни с цел реализация на проекта. Той има историческо значение за нашите взаимоотношения. Надявам се, че след неоходимите тестове, през 2019 година ще бъдем готови да го пуснем в експлоатация\", почерта турският президет Реджеп Ердоган.\r\n(БТА)", "date": "2018.11.19", "title": "Путин: \"Турски поток\" – фактор за енергийната сигурност"}
{"url": "https://www.dnes.bg/teatar/2018/11/19/opera-i-cirk-dve-izkustva-v-edno.394066", "text": "В София ни очаква любопитно преживяване – гостуването на представлението \"Палячи“ от Руджеро Леонкавало – съвместна продукция на Държавната опера-Стара Загора и Академичния цирк \"Балкански“. Представленията  (19 ноември) са тази вечер и утре (20-ти, вторник).\r\nЧаст от зрителите вече се запознаха с обстановката и състава преди ден, в него се включи и Академичният цирк \"Балкански\" с гостоприемно отворени врати. Те присъстваха на среща-разговор с участниците и демонстрация на части от цирковата програма. Тази година кампанията лансира посланието \"Очи в очи с театъра\", с желанието да сближи още повече театралното изкуство с неговата публика. Дошлите любопитковци под новоразпънатото шапито на познатата площадка при Зона Б5 са първите, които посрещнаха изпълнителите, в края на тяхното турне из страната. Началото бе дадено с премиерата в Стара Загора (20 юни), с него беше закрито 14-то издание на ММФ \"Моцартови празници\" в Правец, след което последваха Варна и Пловдив.\r\n                    \n                    \n                Пред тях застанаха артистичният директор на Академичния цирк Александър Балкански-син, Калуди Калудов, Нико Исаков, Анна Дитри и Валери Турманов, Ивайло Кринчев, като всеки от тях разказа за представлението, пречупено през точката на цирковите артисти и организатори, на оперния солист, на диригента.\r\nЗа публиката Калуди Калудов изпълни част от първата ария на своя герой Канио. Всъщност идеята за такава съчетаемост тръгна точно от него. \"Виждах го така, както се реализира. Малко е трудно оперна постановка да влезе в цирка. Понеже съдържанието на тази опера е за една артистична трупа, която ходи от село на село да си изкарва прехраната, ето че успяхме да го направим. И ние сега ходим – от град на град. Даваме представления в цирка, със всеки изминат път публиката става все повече.\r\nПосрещането не зависи от градовете, просто хората са с някакво лошо предчувствие: какво прави операта в цирка? И защо едно елитарно изкуство, т.нар. елитарно изкуство – оперното, трябва да влиза в цирка? Аз казвам: Няма елитарни изкуства. Има изкуства до които искаш да се докоснеш и започваш да ги разбираш, колкото повече се докосваш. А има изкуства, които не искаш да ги докоснеш и никога няма да ги разбереш.“\r\nТази година ние почитаме големия български тенор Калуди Калудов, който е започнал възходящия си творчески път от сцената на Софийската опера и балет, като първи солист в продължение на 12 сезона. 40 години пее на най-престижните световни оперни сцени, надарен с топли аплодисменти. Това са години не само на активна артистична дейност, но и на педагогическа – със сериозни успехите на неговите последователи и ученици. Наскоро Калуди получи Специалната награда на Съюза на българските музикални и танцови дейци „Кристална лира“ за своя цялостен принос към българското и световното оперно изкуство. Затова организаторите са определили с първия спектакъл на 19 ноември (довечера) да отбележат кръглата му годишнина.\r\nБаритонът Нико Исаков обеща: Ще направим всичко възможно да предадем цялото си вълнение, същото, което изпитахме когато за първи път влязохме в цирка. Нещо различно от това в операта. Много е зареждащо да работим със страхотните колеги от цирка – изпълват ни с огромна енергия. Като екип, ще направим всичко възможно да го усетите и вие. Може да се отиде на цирк, на опера, но чувството от съчетаването на двете изкуства е уникално.\r\nДали диригентът Ивайло Кринчев преодоля бариерата, заради необичайното разположение (по принуда) на оркестъра, да държи спектакъла в ръцете си, като дирижира гърбом дори и певците, ще се убедят зрителите. Но самият той обеща: Представянето на оркестъра в \"Палячи\" е пълнокръвно. Необичайно е, че ще съм с гръб към колегите (солисти), но ще направя всичко възможно те да се чувстват комфортно на сцената.\r\nОт страната на партньорите, както се шегува Александър Балкански-син – \"Циркът е един контролиран хаос\", реплика, която върви още от неговия дядо. – Всичко се променя на момента и е много импровизирано спрямо спектакъла. Хаус, но се получава. Надявам се да е добър и за колегите от Операта“.\r\nЗад сцената е съвсем различно: \"Не както в оперите – да има усамотение за артистите, гримьорни“. Намираме даже огромна 800-литрова вана, 2 тона тежка, в която гимнастичка ще „вдига вода“ на сцената. И въпреки, стараят се, и са на висота – от два дена е пристигнало от Италия чисто ново отоплението, вече му се правят настройките. Помислили са как да отопляват шапитото, за да не влияе на гласовете на певците и да не пречи на инструментите – няма да изсушава толкова въздуха.\r\nДокато се представят с пълнотата на своите номера, артистичният директор ги представя: Кристина Костова съчетава три изключително трудни жанра в едно. Въздушна гимнастика с обръч – екилибристика – подводно плуване. Кое е трудното? Водното изпълнение пречи на другите две. Когато е под вода – няма дъх. Когато прави екилибристичния си номер (от фρ. equilibre, екилибър – равновесие), водата от цялото ѝ тяло се стича, така че ръцете ѝ се хлъзгат. А когато идва моментът да се хване за обръча и да излети нагоре във въздуха, ѝ трябва голяма сила, за да се задържи, да не се изплъзне. Номерът е уникален, най-добрият в световен мащаб в такава комбинация. Не случайно Кристина е носител на наградата за цирково изкуство „Икар“ 2017, на Съюза на артистите в България, както и на „Златен век“ на Министерство на културата.\r\nЖонгльорът Вили Коломбайони е светило, виртуоз, признат в цял свят. С награди от всички циркови фестивали. Дарба има от малък, водили са го за \"дете-чудо\" в жонгльорството. Идва от Италия, временно за този сезон. \"Чудо е, че успя да се освободи и да дойде. Привлякохме го с името и авторитета на цирк \"Балкански\". Авторитетът на нашия баща, да участва в негова постановка.“\r\nСнаха ми, Велизара Балканска, е с лазерно шоу – този номер е дебют в България. Лазерни шоута има много, но такова комбинирано въздух-земя, с доминиране на артиста, съчетаване с въздушна гимнастика, а не само на лазерните лъчи в цирковото шапито, за първи път се прави в световен мащаб. Аз не вярвах, когато идеята се роди в главата на брат ми, че осъществяването ще има този ефект. \r\nБалетът ни идва от Беларус – всички са завършили класически балет. Успяват да направят връзката към номерата. Балетът слепва номерата, класиката и общата грация.\r\nИновативният спектакъл е на режисьора Огнян Драганов, който е известен с разчупените си творчески реализации. Макар и провокативен, „Палячи“ не излиза от рамките на добрия вкус, напротив, вижда се обоснованото и логично съжителство на двете изкуства – операта и цирка. Визуално се допълва от костюмите и маските на Каталин Йонеску-Арборе (Румъния) и Салваторе Русо (Италия).   \r\nСолистичните състави в двете вечери са различни. Във втората ще чуем прекрасният глас на Камен Чанев в ролята на Канио, Деси Стефанова като Неда. Ролите на директора на цирка и Тонио си поделят Александър Крунев и Нико Исаков. А Георги Динев е в ролята на Бепо.\r\nИ все пак да не забравяме – ние, публиката, сме балансьорът в представлението. Имаме нелеката задача как и кога да аплодираме. И дали ще дадем шанс на участниците, които се раздават на сцената. Всъщност, обобщението направи легендата Александър Балкански-баща: Беше ми мечта да има опера в цирка, защото преди 40 години го видях в Германия – не толкова сполучливо, колкото стана тук в България. И тази моя мечта се сбъдна. Ще бъда още по-щастлив, ако видя, че българският зрител прояви разбиране. Защото наистина операта има място в цирка.  \r\n\r\n ", "date": "2018.11.19", "title": "Опера и цирк? Две изкуства в едно"}
{"url": "https://www.dnes.bg/crime/2018/11/19/razkriha-narkooranjerii-v-samokov-i-kostinbrod.394061", "text": "На 17 и 18 ноември полицията е извършила операции за противодействие на престъпленията с наркотични вещества, съобщиха от пресцентъра на МВР. \n\n\r\nПървата акция е била реализирана на 17 ноември от криминалисти от областната дирекция на МВР и колегите им от РУ Костинброд. В хода й е извършена проверка на частен дом в Костинброд, обитаван от 31- годишен мъж. \n\r\nВ една от стаите служителите на реда установили оранжерия за отглеждане на канабис, оборудвана с въздуховоди и вентилатори. Иззети са 18 канабисови растения в различен стадий на растеж с тегло на суровата растителна маса около 10 кг., множество пластмасови туби с торове, буркан със суха тревиста маса, реагираща на марихуана и хартиена сгъвка с бяло прахообразно вещество, реагиращо на амфетамин. \n                    \n                    \n                \r\nСпецакция срещу наркоразпространението на обслужваната територия проведоха на 18 ноември и криминалистите от РУ-Самоков.\n\r\nПри проверка на частен адрес, обитаван от 28-годишен мъж, полицейските служители разкрили домашна оранжерия за производство на марихуана,маскирана в гардероб, специално оборудван за целта с въздуховодна система, кварцови лампи, трафове и облицован от вътрешната страна с алуминиево фолио. Иззети са 25 стръка от вида на конопа, провесени надолу със съцветията, а от помещение зад гардероба са иззети и шест пластмасови саксии със стръкове, реагиращи на канабис. \n\r\nИзвършителите на криминалните действия са  задържани за срок до 24 часа, а по случаите им е образувано досъдебно производство.", "date": "2018.11.19", "title": "Разкриха наркооранжерии в Самоков и Костинброд"}
{"url": "https://www.dnes.bg/stranata/2018/11/19/zagina-34-godishen-minior-v-rudnik-madan.394019", "text": "34-годишен работник почина в рудник - град Мадан. Той е бил затрупан от скална маса, съобщиха от МВР – Смолян. \n\r\nТрагедията се е случила около 22:00 часа в неделния ден. В участък \"Крушев дол\", по време на работата - втора смяна в спомагателна шахта на хоризонт 550, блок номер 2 – Юг,  при окопаване на работното място, внезапно се свлича скална маса, която затрупва работникът.\r\nМястото на инцидента е посетено и е извършен оглед. Причините за струпването са в процес на изясняване.\r\nТрупът на починалия е транспортиран в МБАЛ-Смолян за аутопсия, а по случая е образувано следствено дело.", "date": "2018.11.19", "title": "Загина 34-годишен миньор в рудник Мадан"}
{"url": "https://www.dnes.bg/izlojbi/2018/11/19/otkrili-otkradnata-kartina-na-pikaso-v-bukuresht.394003", "text": "Платно, за която се смята, че вероятно е картината \"Глава на арлекин\" на Пабло Пикасо, открадната през 2012 г. от художествената галерия \"Кунстхал\" в Ротердам, е било открито в Румъния, предаде БТА.\n\n\r\nПри една от най-драматичните кражби в историята от галерията бяха откраднати седем платна на Пикасо, Матис, Моне и други творци на стойност милиони евро.\r\nРумънският водач на престъпната група и съучастниците му бяха осъдени за кражбата през 2013 г., но никоя от картините не беше открита. Румънски специалисти тогава смятаха, че поне три от платната са били изгорени в опит за унищожаване на доказателства.\n                    \n                    \n                \r\nСпоред съобщение на прокуратурата се разследват \"обстоятелствата, при които картина, подписана от Пикасо, на стойност приблизително 800 хиляди евро е била открита в събота вечер в област Тулча\". В съобщението се уточнява, че автентичността на картината е в процес на изясняване, посочва Ройтерс.\n\r\nСъобщава се още, че двама холандски граждани са дошли в посолството на Холандия в Букурещ с картината и са заявили, че са я открили в югоизточната румънска област.\n\r\nОстаналите откраднати при кражбата през 2012 г. картини са \"Четяща жена в бяло и жълто\" от Анри Матис, \"Мостът Ватерло в Лондон\" и \"Мостът Чаринг крос в Лондон\" от Клод Моне, \"Жена пред отворен прозорец\" от Пол Гоген, \"Автопортрет\" от Мейер де Хаан и \"Жена със затворени очи\" от Люсиен Фройд.\r\nКартините се оценяват на 150-300 милиона евро, писаха румънските издания по време на процеса срещу извършителите.", "date": "2018.11.19", "title": "Открили открадната картина на Пикасо в Букурещ?"}
{"url": "https://www.dnes.bg/sofia/2018/11/19/do-60-ot-rodnite-pytishtata-vkliucheni-v-tol-taksata.394009", "text": "Около 55-60% от пътната мрежа се планира да бъде включена в тол таксата, заяви пред БНР Ясен Ишев – председател на УС на Научно-техническия съюз по транспорт. С времето този обхват вероятно ще се разширява, смята той и обясни: \"Основната цел на по-разширения обхват е това да не се допусне тежкотоварни автомобили да използват второкласна и третокласна пътна мрежа, която не е пригодена за тези тежки товари и много по-бързо ще се разрушава\".\n\n\n\r\n\"Миналата седмица на сайта на МРРБ бяха публикувани наредба, изменение и допълнение на правилника за прилагане на Закона за пътищата и текст за таксите, които се събират. Всички те са с цел да приведат тази подзаконова нормативна уредба в съответствие със Закона за пътищата. Струва ми се, че има неразбиране от страна на ползвателите на пътната мрежа. И в момента на \"Дунав мост\" се събират такси\", обясни Ишев.\r\n                    \n                    \n                Той подчерта, че такива такси съществуват и в Европа. Той даде пример с Австрия, където освен за винетка се плаща и отделно за определени съоръжения, например някои тунели. \r\nСпоред него е нормално да се събира отделна такса, например за тунелите на Шипка и Петрохан.\r\n\"Не бих казал, че съоръженията са несигурни. Мисля, че се взимат достатъчно сериозни и адекватни мерки в последно време за тяхното привеждане в нормално експлоатационно състояние\", коментира още Ясен Ишев.", "date": "2018.11.19", "title": "До 60% от родните пътищата – включени в тол таксата"}
{"url": "https://www.dnes.bg/stranata/2018/11/19/dvama-zagubiha-jivota-si-na-pytia-vyv-vidinsko.394011", "text": "30-годишен мъж загина при катастрофа между два автомобила до село Арчар на 18 ноември.\r\nВиновникът - 19-годишен, който навлязъл в насрещното и се блъснал в кола, управлявана от 55-годишен. \r\n41-годишен мъж почина снощи, след като беше блъснат от лек автомобил във Видин.\r\nИнцидентът е станал на ул. \"Преспа\" в областния град, а 41-годишната жена, която го блъснала е била с 1.40 промила алкохол в кръвта.", "date": "2018.11.19", "title": "Двама загубиха живота си на пътя във Видинско"}
{"url": "https://www.dnes.bg/balkani/2018/11/19/hiliadi-na-protest-v-skopie-zaradi-imeto.394010", "text": "Няколко хиляди души участваха в масов митинг в Скопие срещу внасянето на промени в конституцията на страната, предаде ТАСС, цитирана от БТА.\n\r\nДемонстрантите, които се събраха снощи пред македонския парламент, издигнаха плакати и развяваха македонски знамена под съпровода на народна музика въпреки лошото време.\n\n\r\nПоставяме редица искания пред правителството, сред които спиране на процеса на промяна на конституцията, анулиране на Преспанското споразумение между Скопие и Атина, зачитане на вътрешнодържавното право и международното право, зачитането на държавното име на Република Македония, разпускане на парламента и свикване на извънредни парламентарни избори, съобщиха организаторите на митинга.\n                    \n                    \n                \r\nДемонстрантите издигнаха сцена пред парламента, на задния план на която с главни букви бе написано \"Македония никога няма да бъде Северна\".\n\r\nНа фасадата на самото здание на македонския парламент често има лазерни проекции, включително такива с нецензурно съдържание.", "date": "2018.11.19", "title": "Хиляди на протест в Скопие заради името"}
{"url": "https://www.dnes.bg/health/2018/11/19/kak-hromyt-ni-pravi-po-zdravi-i-ot-kyde-da-go-nabavim.393865", "text": "Хромът е един от важните микроелементи, от които се нуждае нашето тяло, особено когато искаме да отслабнем, ако има наличие на бременност, кърмим или страдаме от недостиг на хранителни вещества.\r\nТялото ни се нуждае от малки количества хром, за да бъдем в добро здраве, за добро храносмилане, за повишаване ефективността на инсулина в тялото, повлиявайки метаболизма, както и съхранението на въглехидрати, протеини и мазнини.\r\nМожем да си го набавим чрез прием на хранителни добавки (преди това се консултирайте с лекар) или чрез някои полезни храни. Кои, вижте в следващите редове.\r\n\r\nВ чаша портокалов сок има около 2 мкг или 5,7% от препоръчителния дневен прием на хром. Важно е напитката да не бъде от кутия, а да си я приготвите непосредствено преди консумация. Портокаловият сок спомага за засилване на имунитета и ще ви зареди с важния антиоксидант витамин С.\r\n                    \n                    \n                \r\nГовеждото месо е едно от най-чистите и подходящо за диета, ако спазвате такава. Качественото месо съдържа хром, селен, калий, желязо, фосфор. Говеждото месо има умерено съдържание на мазнини, а консумацията му ще ви осигури и важните витамини от група В.\r\n\r\nСладките картофи превъзхождат обикновените в много отношения. Консумацията им ще ви осигури хром, витамин А и голямо разнообразие от антиоксиданти и други минерали. Също така, сладките картофи са подходящи за вашата диета. \r\n", "date": "2018.11.19", "title": "Как хромът ни прави по-здрави и от къде да го набавим?"}
{"url": "https://www.dnes.bg/pr/2018/11/19/izdanieto-na-investor-finance-forum-s-nai-vajnoto-za-finansovite-pazari.394021", "text": "Най-големият форум на инвестиционната общност в България и региона Investor Finance Forum, организиран от Investor.bg за седма поредна година, ще даде конкретни практични съвети за инвестиции в съвременната глобална икономическа среда на 30 ноември в Интер Експо Център, София. По време на събитието български и чуждестранни професионалисти от сферата на финансите, капиталовите и валутните пазари ще поставят акцент върху важните световни икономически новини и тенденции и финансови инструменти.\r\nГодина след въвеждането на MIFID II, налице ли са вече едни и същи правила за местата за търговия и изпълнение на сделки с финансови инструменти? Какво е значението на регулацията за инвеститорите и съответства ли днешната реалност на очакванията ни? Тези и още въпроси ще дискутират специалните гости по време на форума - Киара Сандън, старши политически съветник в Европейската асоциация за управление на фондове и активи (EFAMA), и Райнер Рийс, генерален директор на Федерацията на европейските фондови борси (FESE).\r\n                \n                Макроикономическите тенденции ще коментират уважавани експерти–представители на финансови институции, сред които Amundi, ÜNLÜ & Co, Алианц Банк България. В ексклузивно видео интервю Леон Леви от Eurasia group ще анализира най-важните фактори, които повлияват финансовите пазари.\r\nВ рамките на ще бъдат обявени и резултатите от Класацията на Investor.bg на българските фондове за 2018 г.\r\nУспешни форекс стратегии, допълнени от практически примери за дългосрочна търговия ще представи още един силен участник - професионалният трейдър Владимир Рибаков. Някои от ключовите теми, които той ще засегне, са паричният поток на пазара, как се търгува с малки загуби и високи печалби и какви са митовете и истината за трейдинга.\r\nСред останалите акценти в програмата са най-важните тенденции в света на фондовете и ETF, силата на блокчейн технологиите и актуалните стратегии във валутната търговия.\r\nПаралелно ще се проведе и Investor Day - среща на институционални инвеститори и представители на капиталовите пазари в страната с публични компании от региона. През целия ден, в рамките на IFF Seminars, ще бъдат включени семинари, свързани с поведенческите финанси, иновациите и развитието на финансовата индустрия. Освен това, избрани компании ще представят своите финансови продукти на изложението Investor Finance Expo.\r\nПодробности около събитието може да следите на и Investor.bg. \r\nInvestor Finance Forum се провежда с генералната подкрепа на Lenno. Основен партньор на събитието е BlueSuisse. Събитието се провежда и благодарение на подкрепата на Varengold Bank, Allianz, Philip Morris Bulgaria EOOD, Amundi, MetaQuotes, Cluster ITOS, iuvo Group. Партньор на коктейла: Johnnie Walker. Институционален партньор: Българска фондова борса. Медийни партньори: SmartMoney.bg, GoGuide.bg, HiComm, Seenews.com, Money.bg.", "date": "2018.11.19", "title": "Изданието на Investor Finance Forum с най-важното за финансовите пазари"}
{"url": "https://www.dnes.bg/obshtestvo/2018/11/19/po-benzinostanciite-tazi-sedmica-benzinyt-nadolu-dizelyt-se-dyrji.394014", "text": "Цената на бензина по бензиностанциите у нас падна средно с около 24 ст. от началото на ноември, сочи справка на  в специализирания сайт .\r\nКъм днешна дата най-масовият бензин А95 се търгува на средна цена от 2.12 лева за литър, с което е поевтинял с цели 13 стотинки сравнение с преди седмица. На някои бензиностанции в страната той може да бъде открит дори под 2 лева за литър.\n\n\n\r\nПоевтиняването при дизела е по-малко, като от началото на месеца той е паднал с 6 стотинки за литър, като в момента средната цена е 2.34 лева за литър. В сравнение със седмица по-рано, цената е паднала с 3 стотинки.\r\n                    \n                    \n                Пропан-бутанът пък запазва цената си и остава най-евтиното гориво, като се търгува средно за 1.08 лева за литър.\r\nХасково отново е най-евтиното място за зареждане с гориво, като за литър бензин там хората се бъркат с около 2,08 лв./л, а за дизел - 2,30 лв./л.\r\nСледват областите Добрич, Габрово и Сливен, където цената е с около 1-2 стотинки по-висока от тази в Хасково.\r\nВ София цените са средно около 4 стотинки по-високи от хасковските - 2,13 лв./л за бензин, а дизелът се търгува за 2,34 лв./л.\r\nНай-скъпо горивото остава в Северозападна България – областите Видин, Монтана и Враца, както и в Благоевградска област.\r\nЕксперти отново посочват, че цените на горивата не поевтиняват заради протестите в страната, а са отражение на цените на петрола на международния пазар. Точно заради това перспективата до края на годината е за още леко понижение в цените на горивата.\r\nОт тази сутрин средната цена на петрола на Организацията на страните износителки на петрол (ОПЕК) се повиши до 66,00 долара за барел. В четвъртък един барел от кошницата на ОПЕК се търгуваше за 65,28 долара.\r\nЗа определяне на цената на петрола на ОПЕК се използва т. нар. петролна кошница, включваща 14 сорта петрол за износ на страните членки на картела: Лек арабски (Саудитска Арабия), Басра лек (Ирак), Бони лек (Нигерия), Ес Сидер (Либия), Жирасол (Ангола), ирански тежък (Иран), Кувейт експорт (Кувейт), Мерей (Венецуела), Мурбан (ОАЕ), Ориенте (Еквадор), Катар марин (Катар), Шахаран бленд или \"Сахарска смес\" (Алжир), Раби лек (Габон) и Зафиро (Екваториална Гвинея).\r\nИсторическият максимум за \"кошницата на ОПЕК\" е цената от 140,73 долара за барел, отчетена на 3 юли 2008 година.", "date": "2018.11.19", "title": "По бензиностанциите тази седмица: Бензинът надолу, дизелът се държи"}
{"url": "https://www.dnes.bg/sofia/2018/11/19/chetiri-sofiiski-kvartala-bez-parno-v-studa.394025", "text": "Четири квартала в София са със спряно топлоподаване заради авария, това съобщиха от „Топлофикация София“ ЕАД.\n\r\nТоплоподаването е спряно от вечерта на 18 ноември в целия ж.к. Белите брези и на бул. “България”, бул. “Гоце Делчев”, ул. “Кестенова гора”, ул. “Руен” и ул. “Траянова врата” в ж.к. Стрелбище. \r\nОт сутринта на 19 ноември авария е спрялa топлоподаването и в ж.к. Света Троица в района между улиците “Габрово”, “Варна”, “Хайдут Сидер”, “Цар Симеон”, “Зографски манастир”, бул. “Тодор Александров” и бул. “Константин Величков”, както и в ж.к. Хиподрума в блокове 101,102, 103, 104, 105, 106, 107, 108, 109, 110 и 111 и на ул. „Смилица“ №9 и №16.", "date": "2018.11.19", "title": "Четири софийски квартала – без парно в студа"}
{"url": "https://www.dnes.bg/stranata/2018/11/19/absurd-na-absurdite-kyshta-vyv-vyzduha-postroena-nezakonno.394002", "text": "Китайските инженери и архитекти винаги успяват да изумят света със своите инфраструктурни решения. Този път, обаче, интересна сграда ще изникне другаде, много по близо, отколкото си мислим – в българското Дебрен.\r\nблагоевградското село се строи къща над реката - против всички закони на гравитацията. Основите на сградата се крепят на двата края на дере, а долният етаж буквално виси във въздуха.\r\nЖителите на селото определят сградата като \"абсурд на абсурдите\" и се притесняват, че тя може да се окаже опасна.\r\n\r\nЖителите на село Дебрен се опасяват, че при затлачване на дерето може да се стигне до наводнения. Търгът за строежа на сградата е бил направен инкогнито и почти никой не е знаел за него.\r\n                    \n                    \n                \"Всичко започва през 2013 г., когато нашата улица разбра, че в част от моста надолу се отдават площадки под наем, но с учредено право на строеж. Събрахме подписка – 110 човека, че сме против застрояването на дерето… Нашите опасение са, че ще се наводни. Тук става една тапа и всичко ще влиза при нас. Отделно какво е това нещо – да се строи на въздух, над река? Това са зелени площи тук, надолу направиха 5 пейки, за да изпишат пари, а тук ни оставиха без бордюр, без нищо\", коментираха засегнатите пред bTV.\r\nОт Басейновата дирекция съобщават, че постройката е незаконна и на първо четене е изградена несъгласно Закона за водите. В чл. 143, т. 4 категорично се забранява извършването на строежи върху покрити участъци от подводни обекти.\r\nОбщината и регионалния отдел на Национален строителен контрол са били уведомени от Басейновата дирекция, че изграждането на подобна сграда е напълно недопустимо и нарушава закона. Сезирани са и всички компетентни органи, казват от Дирекцията.\r\n\"Формулировката на продажбата, доколкото помня почти точно, е продажба на въздух над дере. Дотам стигнахме – продавахме всичко, сега продаваме и въздух. Това беше тогава коментарът на съветниците. Търгът беше обявен за ден Байрям, огледът беше на втория ден на Байряма, продажбата на третия ден. По принцип търговете в нашата община се провеждат инкогнито – тайно от всички. Знае само човекът, който е заинтересован от това\", коментира казуса общинският съветник Верхад Ислямов.\r\nА собственичката на строежа – Кира Вълкова, не вижда нищо лошо в построената над дерето сграда: \"Защо да не е нормално? Да не строим само ние във въздуха? Това е сухо дере. Не е река, а дере\".", "date": "2018.11.19", "title": "Абсурд на абсурдите: Къща във въздуха, построена незаконно!?"}
{"url": "https://www.dnes.bg/notifikacii/2018/11/19/razbi-se-turski-ucheben-samolet-ne-e-iasno-kolko-dushi-sa-bili-na-borda.394023", "text": "Турски учебен самолет се разби в югозападния окръг Денизли, предаде турската телевизия СиЕнЕн-Тюрк.\r\nЗасега не е известно колко души са се намирали на борда на самолета, нито причините за катастрофата.\r\nВ района е предприета спасителна операция, предаде БТА.\r\nВалията на Денизли Хасан Карахан заяви, че в спасителната акция участват екипи на бърза помощ и на Дирекцията за управление при бедствия и извънредни ситуации (АФАД).\r\n ", "date": "2018.11.19", "title": "Разби се турски учебен самолет, не е ясно колко души са били на борда"}
{"url": "https://www.dnes.bg/stranata/2018/11/19/do-60-dni-280-chisto-novi-oborudvani-lineiki.394016", "text": "Министърът на здравеопазването Кирил Ананиев и Стоян Желев, представител на \"София франс ауто\" АД подписаха договори за доставка на 280 линейки тип В и С. Договорите са в изпълнение на проект за модернизация на спешната помощ. Проектът предвижда осигуряване на общо 400 линейки, както и ремонт и изграждане на филиали на спешни центрове. Договорът беше подписан в присъствието на министъра на регионалното развитие и благоустройството Петя Аврамова.\r\n\"Първите линейки трябва да бъдат доставени до 60 дни от днешна дата, а останалите - 120 дни от заявката на възложителя - по график, определен за следващите три години\", каза министър Ананиев.\r\nИ по двата договора авансово МЗ ще плати 35 на сто с ДДС от цялата стойност. Гаранционният срок е пет години. Документът влиза в сила от днес, предаде БТА.\n\n\n\r\n                    \n                    \n                \"Една част от линейките ще бъдат за превоз на пациенти, чието лечение може да бъде отложено до пристигането в лечебно заведение, а другата част от автомобилите ще бъдат за полагане на интензивни грижи\", обясни здравният министър. По думите му към момента в системата на спешната помощ има 651 линейки, като по-голямата част от тях са доста амортизирани.\r\nМинистър Аврамова поздрави министър Ананиев за положените усилия и изрази надежда, че ще има напредък за осъществяването на целия проект.\r\n\"Той е в рамките на ОП \"Региони в растеж\", в процес на изпълнение са над 450 проекта, одобрени за плащане са 34 процента\", посочи министър Аврамова.\r\n\"С новите линейки ще се осигури по-добър достъп на гражданите до спешна помощ\", каза още министър Ананиев.\r\nТой припомни, че имаше опасност да се загубят средствата от ЕС по проекта, който е на обща стойност 163 млн.лв.\r\nМинистър Ананиев отбеляза, че все още не са постъпили предложения за доставка на високопроходими линейки.\r\nСтоян Желев каза, че договорът не е лесен, условията са изключително ангажиращи, но имайки предвид огромната нужда от автомобили за спешна помощ, ще бъдат положени всички усилия за доставка на качествени линейки.", "date": "2018.11.19", "title": "До 60 дни – 280 чисто нови оборудвани линейки "}
{"url": "https://www.dnes.bg/stranata/2018/11/19/vyzrastna-jena-zagina-pri-pojar-v-tutrakansko-selo.394024", "text": "85-годишна жена е загинала при пожар в дома й в тутраканското село Калугерене, съобщиха от Областната дирекция на МВР в Силистра. \r\nИнцидентът е станал на 16 ноември около 02.55 часа. Причините за огъня на този етап са неустановени.\r\nОгнеборци, които загасили пожара, открили в една от стаите трупа на жената. Работи се за изясняване на причините за пожара. \r\nПо случая е образувано досъдебно производство.", "date": "2018.11.19", "title": "Възрастна жена загина при пожар в тутраканско село"}
{"url": "https://www.dnes.bg/akoshtete-vqrvaite/2018/11/19/koga-modata-nosi-seriozni-riskove-za-zdraveto.393863", "text": "Любими цветове и десени, актуални за сезона материи, поредният шопинг ден... Ние, жените, обичаме да добавяме нови и нови неща към гардероба си. Честото обновяване ни кара да се чувстваме по-привлекателни, чрез промяната в стайлинга преоткриваме себе си. Но докато модата ни диктува какво да носим, не се замисляме за рисковете за нашето здраве. Вижте 7 неща от гардероба, които крият риск за здравето.\r\n\r\nСкини дънките са секси, но могат да причинят здравословни проблеми. Стегнати по тялото ни, те увеличават натиска върху нервните окончания и възпрепятстват свободното движение, което може да доведе до изтръпване, подуване и влошаване на разширените вени. В допълнение, плътно прилепналите дънки увеличават потенето и по този начин създават идеална среда за развитието на бактерии.\r\n                    \n                    \n                \r\nЧестото носене на обувки с висок ток, променя механиката на ходене, деформира мускулите, сухожилията и ставите, увеличава риска от травми. Високи токчета днес, болка в краката утре.\r\n\r\nСред любимите ни са обувките тип балерина, сандали на равна подметка, гуменки. Ниските обувки с равни подметки могат да бъдат не по-малко опасни за здравето. Те не поддържат крака и не позволяват на мускулите на краката да функционират оптимално, което може да доведе до проблеми с коленете и гърба и появата на плантарен фасциит (болки в областта на свода и петата).\r\n", "date": "2018.11.19", "title": "Кога модата носи сериозни рискове за здравето?"}
{"url": "https://www.dnes.bg/muzika/2018/11/19/grafa-cvetnoto-mi-nastroenie-se-prenese-v-ogyn.394040", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНовият проект на Владимир Ампов-Графа - \"Огън\", привлече вниманието на феновете и се радва на голям интерес. Парчето вече е гледано десетки хиляди пъти в във видео платформите, а клипът определено грабва окото. Видеото е заснето в далечна Индия, като само в рамките на 4 минути може да се види страната от различни гледни точки. И със сигурност различна от туристическата представа.\n\r\n\"Парчето е много цветно. Точно каквото е и настроението ми през последните месеци. Докато подготвях песента си представях точно такова видео. Освен това Индия е държава, която исках да посетя от доста дълго време. Затова, когато Башмоушън и екипа на Монте се съгласиха да се включат в това предизвикателство, скочихме директно в организацията. Истината е, че каквото и да си представяш, каквото и да си чел, то е нищо в сравнение с това, до което се докосваш в тази необикновена страна\", сподели пред  Графа.\n                    \n                    \n                \r\nБлагодарение на \"Намасте България\" от музикалната компания се свързват с боливудския продуцент Рохит Кхайтан, който заедно с екипът си от Glamour Stuck Production се заемат с подготовка на локации, кастинг и цялостната логистика. \n\r\nЗадачата е трудна, защото Графа и Башмоушън са били решени да отидат до далечни села, да снимат обикновени хора и да разкрият Индия отвъд нейния туристически образ. \n\r\nМеждународния екип пътува над 5000 километра вътрешни полети, за да снима в Мумбай, Джайпур, синия град Джодпур и други.\n\r\nСледващото голямо предизвикателство пред певеца са двата му концерта в зала 1 на НДК в София на 27 и 28 ноември. Специално за шоуто са поръчани ново поколение мултимедиини конструкции от Италия, които зрителите на концерта ще видят вплетени в сценографията. Музикантите, с които Графа ще се появи на сцената, са Борислав Бояджиев, Краси Тодоров, Мирослав Иванов, Венци Трифонов, Александър Обретенов, Васил Крумов и LaTiDa.\n\r\nDnes.bg и Монте Мюзик ви дават възможност да спечелите две двойни покани за шоуто,  ", "date": "2018.11.19", "title": "Графа: Цветното ми настроение се пренесе в \"Огън\"!"}
{"url": "https://www.dnes.bg/obrazovanie/2018/11/19/mon-shte-motivira-decata-kym-injenerni-nauki.394017", "text": "За следващата година е предвидено 1,5 млн. лв. за стипендии на ученици, които се обучават в дуална форма.\r\n\"Дуалната форма на обучение трябва да се разширява. За следващата година сме гласували такива средства за стипендии на ученици, които са включени в дуална форма на обучение. Предстои да се стартира проект, който ще подготвя допълнителни условия за разширяване на дуалната форма на обучение\", посочи министърът на образованието и науката Красимир Вълчев на конференция \"Ценности и образование\".\n\r\nРазработваме проектна стратегия за възпитателната работа, но искаме да провокираме разговор по нея, каза Вълчев. Образователният министър изтъкна, че се надява по време на дебатите да се откроят наборите от ценности, в които искаме да възпитаме децата си, кои са инструментите и как въобще отделяме време за възпитателни дейности.\r\n                    \n                    \n                \"В проекта се залага да възпитаме децата в толерантност, уважение, нравствени и патриотични ценности. Стратегията е засегнала и трудовото възпитание, дисциплина и отговорност\", коментира Вълчев.\r\n\"Нашата цел е да мотивираме повече деца да се включат в техническо-професионално образование с инженерно-технически специалности в системата на висшето образование\", каза още министърът.\r\n\"Образователната реформа в дуалното и професионалното обучение трябва да продължи със стъпките, които сме приели, но в по-ускорена форма. В момента правим преструктуриране на приема. Догодина формулата за преструктуриране ще бъде от профили и професии, свързани с предмети като математика, природни науки и техника. Нашата цел е да мотивираме повече деца да се включат в техническо-професионално образование с инженерно-технически специалности в системата на висшето образование\", посочи той.\r\nСпоред него в тези сфери ще бъде най-големият бъдещ недостиг на кадри. \"Най-голямата загуба ще бъде, ако не подсигурим специалисти. Добрата новина е, че се увеличава броят на учениците и паралелките в дуална форма на обучение\", обясни образователният министър. \r\nТой посочи, че скоро са били направени и законови промени, които да облекчат дуалната форма на обучение. \r\n\"Надявам се, че ще продължи този политически консенсус за разширяване на тази образователна форма. Тя дава възможности да върнем част от загубената репутация на професионалното образование. Днес пазарът на труда ни казва, че позициите, които изискват професионално-техническо образование ще бъдат тези с най-висок ръст на доходите, с най-голямо търсене и ние трябва да направим всичко възможно да мотивираме повече деца да се включат в това образование\", каза той.", "date": "2018.11.19", "title": "МОН ще мотивира децата към инженерни науки"}
{"url": "https://www.dnes.bg/snimka-na-denia/2018/11/19/za-sniag-za-dyjd-jylt-kod-e-obiaven-dnes-za-cialata-strana.393981", "text": "Жълт код за дъжд и снеговалежи е обявен за цялата страна днес. \n\r\nСнеговалежи ще има днес в областите Видин, Монтана, Враца, Плевен, Ловеч, Габрово, Велико Търново, София - град, София – област, Перник и Кюстендил. Там количествата ще са между 10 и 25 л/кв. м., а снежна покривка в планинските райони - до 10 см. През втората половина от деня валежите от югозапад ще спират.\n\r\nВ четири области - Благоевград, Пазарджик, Пловдив и Смолян, се очакват значителни валежи предимно от дъжд, а в планинските райони в нощните часове и от сняг. Количествата ще са между 20 и 30 л/кв. м. Снежна покривка в планината ще бъде до 10-15 см.\n\r\nИнтензивни валежи от дъжд се очакват в областите Кърджали, Хасково, Сливен, Стара Загора, Ямбол, Търговище, Русе, Разград, Шумен, Добрич, Варна, Бургас и Силистра. Количествата ще са между 20 и 30 л/кв. м.\r\n                \n                В сутрешните часове в централните райони на Северна България е възможно да се образуват поледици.\r\nПътните настилки са мокри, заснежени, а по усойните и планински райони частично заледени, обработени и проходими при зимни условия.\n\r\nОще преди обяд от югозапад валежите ще отслабват до вечерта и ще спрат, най-късно привечер в Североизточна България, сочи  на НИМХ при БАН. \n\r\nВятърът ще е умерен, в Източна България до силен и ще се ориентира от северозапад. \n\r\nМинималните температури ще са между минус 1 и 4 градуса, в Източна България - до 12 градуса. \n\r\nМаксималните температури в крайните югозападни райони, Горнотракийската низина и по Черноморието ще са между 9 и 14 градуса, в останалата част на страната - предимно между 1 и 6 градуса. \n\r\n ", "date": "2018.11.19", "title": "За сняг, за дъжд… Жълт код е обявен днес за цялата страна"}
{"url": "https://www.dnes.bg/eu/2018/11/19/mei-uverena-skliuchva-do-dni-sporazumenie-za-brexit.393983", "text": "Британският премиер Тереза Мей е уверена, че ще успее да сключи споразумението за Brexit на предстоящото заседание на Европейския съвет, съобщиха Ройтерс и ТАСС. Агенциите цитират части от словото й, което тя ще произнесе днес на Годишна конференция на основната британска организация на работодателите - Конфедерацията на британската промишленост (КБП - CBI).\n\r\n\"Предстои ни напрегната седмица на преговори до извънредното заседание на Европейския съвет в неделя\", 25 ноември, ще заяви Мей.\n\n\r\n\"През това време очаквам напълно и окончателно да финализираме рамковото споразумение, което ще закрепи бъдещите ни отношения и аз съм уверена, че ние можем да постигнем сделка на заседанието на Европейския съвет, която да мога да предам обратно в Камарата на представителите\", се казва в текста на речта й.\n                    \n                    \n                \r\nБританският премиер ще заяви също, че постигнатото миналата седмица между Лондон и ЕС проектоспоразумение за Brexit е най-добрата сделка за Великобритания.\n\r\nЛидерът на опозиционната Лейбъристка партия Джереми Корбин, който също ще говори на конференцията, ще опише споразумението като \"нескопосана, най-лоша сделка\" за Великобритания. \r\n/БТА/\r\n ", "date": "2018.11.19", "title": "Мей уверена – сключва до дни споразумение за Brexit"}
{"url": "https://www.dnes.bg/science/2018/11/19/ucheni-razgadaha-tainata-na-paiajinata.393982", "text": "Американски специалисти, изучаващи паяците-отшелници, разбраха на какво се дължи здравината на паяжината - тя се състои не от едно влакно, а от свръхтънки \"нановлакна\", които образуват кабел, съобщи в. \"Дейли мейл\".\r\nБроят на нановлакната в една нишка паяжина достига 2500. Затова тя е пет пъти по-здрава от стоманен кабел със същото тегло.\r\nНановлакната не са преплетени или усукани като въже, а са подредени успоредно. Те се отделят лесно едно от друго, което показва, че връзките между тях са слаби. Ключова за здравината е дължината на всяко индивидуално нановлакно.\r\nОткритието ще помогне на специалистите да създадат много по-здрава изкуствена коприна.\r\nУчените от факултета по приложни науки в колежа \"Уилям енд Мери\" са използвали изключително чувствителен атомно-силов микроскоп, за да изследват структурата на паяжината на молекулярно ниво. \r\n/БТА/\r\n ", "date": "2018.11.19", "title": "Учени разгадаха тайната на паяжината"}
{"url": "https://www.dnes.bg/obshtestvo/2018/11/19/mechyt-i-prystenyt-na-han-kubrat-pristigat-u-nas.393984", "text": "\"Радвам се, че ще успеем да покажем меча на хан Кубрат и неговия пръстен в България. Това ще стане по време на Дните на Ермитажа в нашата страна, които подготвяме съвместно с най-големия руски музей през 2019 година. Уникалните предмети са част от Перешчепинското съкровище. Тази изключителна идея е на премиера Борисов и за мен ще е чест да я реализирам.\" Това заяви министърът на културата Боил Банов след завръщането си от Санкт Петербург.\n\r\nСъкровището от Малая Перешчепина е най-значимото българско съкровище и едно от двете извън съвременните български земи, пише . Значението му се определя от факта, че то е доказано на Кубрат – дешифриран е мечът на хана с дължина 94 см. Мечът датира от 30-те години на 7 век. Изработен е в Източната Римска империя и е подарък на Кубрат от император Ираклий. \n                    \n                    \n                \r\nСъкровището съдържа и няколко пръстена-печати и други лични вещи. То е от погребението на Кубрат е открито на 29 май 1912 г. в степта.\n\r\nМинистър Банов участва в Седмия международен културен форум - уникално събитие от световен характер, което от 6 години се организира в Санкт Петербург\n\r\nОт 2012 година досега дискусионните платформи привличат над 20 хиляди участници от цял свят – министри на културата, експерти, световни звезди на театъра, операта и балета, изтъкнати режисьори и музиканти, публични фигури, представители на бизнеса и академичните среди.\n\r\nФорумът, чията тема бе “Културата като стратегически потенциал на всяка страна”, бе открит от руския президент Владимир Путин.\n\r\nБоил Банов проведе работни срещи с Михаил Швидкой, съветник на Путин по въпросите на културното сътрудничество, както и със зам.-министъра на културата на Русия Алла Манилова.\n\r\n ", "date": "2018.11.19", "title": "Мечът и пръстенът на хан Кубрат пристигат у нас"}
{"url": "https://www.dnes.bg/sofia/2018/11/19/izkaraha-cialata-snegopochistvashta-tehnika-v-sofiia.393987", "text": "Всички снегопочистващи машини са били на терен тази нощ. В момента  работят 56 машини. Това съобщиха от пресцентъра на Столична община. \n\r\nОбработени със смеси против заледяване са пътните платна на улиците, по които се движи общественият транспорт, общинските пътища, както и главните улици в кварталите на София. \n\r\nВъв високите места на столицата, където има по-големи количества сняг, е извършено  избутване на снежни маси от пътните платна. Планинските пътища Алеко-Драгалевци и Бояна-Златни мостове са опесъчени. \r\nКъм момента се изпълняват всички  маршрути на градския транспорт.\n\r\nЕкипите, ангажирани със снегопочистването, и техниката ще останат на терен и ще продължат работата си при необходимост и през деня.\n                    \n                    \n                \r\nОт общината призовават водачите на пътни превозни средства да излизат на пътя само с добре оборудвани за зимата автомобили и да шофират със съобразена със зимната обстановка скорост. Напомня се на управителите на търговски обекти и етажна собственост да предприемат действия по почистване на прилежащите към сградите тротоарни площи.\n\r\n\r\n ", "date": "2018.11.19", "title": "Изкараха цялата снегопочистваща техника в София"}
{"url": "https://www.dnes.bg/notifikacii/2018/11/19/putin-otiva-v-turciia-turski-potok-trygva-po-susha.393986", "text": "Президентът на Русия Владимир Путин пристига днес в Истанбул по покана на турския държавен глава Реджеп Тайип Ердоган. \n\r\nДвамата лидери ще участват в церемонията по полагане на турска територия на съоръженията от направлението по суша на газопровода \"Турски поток\" след завършването на работите по морския участък, предаде БТА. \n\r\n\"Турски поток\" е смятан за стратегически най-важния проект между Турция и Русия.\n\r\nПланирано е преди това в Истанбул Ердоган и Путин да обсъдят двустранните отношения, а също така регионални и глобални проблеми. Акцент в разговорите ще бъде ситуацията в Сирия и в региона на Близкия изток, както и доставката на руските ракети С-400.\n                \n                \r\nИзграждането на втория етап по суша от газопровода \"Турски поток\" ще започва от Къйъкьой - китно рибарско градче в окръг Къркларели, в района на турско-българската граница. Съоръженията на \"Турски поток\" от морския участък свършват край Къйъкьой и оттук ще продължават по суша на турска територия.\n\r\nВладимир Путин и Реджеп Тайип Ердоган ще пристигнат с хеликоптер от Истанбул, а церемонията по излизането на тръбата на суша ще се състои на платформа в морето.\n\r\nМинистри и отговорни представители от енергийните сектори на двете страни ще участват в събитието.\n\r\nРуският министър на енергетиката Александър Новак заяви в интервю за Анадолската агенция, че проекти като \"Турски поток\" са база за дългосрочно стратегическо сътрудничество между Русия и Турция.\n\r\nПо думите му взаимният стокообмен през настоящата година между двете страни е нараснал с 26 на сто. Броят на руските туристи, посещаващи Турция, се очаква да достигне шест милиона души през 2019 г., а тази година бяха 4,7 милиона души. Двете страни преговарят и по въпроса за отмяна на визите за турските граждани.\n\r\nГазопроводът \"Турски поток\", който Владимир Путин преди няколко години предложи на Турция след отказа на България да участва в строителството, включва две отделни линии с капацитет по 15,75 млрд.куб.метра газ. Едната линия ще задоволява потреблението на турския пазар, а другата ще бъде предназначена за потреблението на европейските клиенти.\n\r\nСпоред специалисти Атина много активно лобира втората линия да минава през Гърция и да стига до Италия. Има обаче и вариант тръбата да минава през България и да стига до Сърбия.\n\r\nСтроителството на втората линия на суша се предвижда да започне догодина. \n\r\n ", "date": "2018.11.19", "title": "Путин отива в Турция, \"Турски поток\" тръгва по суша"}
{"url": "https://www.dnes.bg/world/2018/11/19/nov-kervan-migranti-potegli-ot-salvador-kym-sasht.393990", "text": "Близо 200 мигранти, желаещи да влязат в САЩ без виза, въпреки заплахите да бъдат върнати, сформираха нов керван в Централна Америка, този път в Салвадор, откъдето потеглиха вчера, предаде Франс прес.\n\r\nКандидатите, които казват, че бягат от бандитизма и мизерията в родината си, се събраха на площад в столицата Сан Салвадор, откъдето с три автобуса се отправиха към съседна Гватемала. Сред тях имаше много семейства с деца, облечени в топли дрехи и с раници на гърба.\n\r\n\"Истината е, че нямам голям избор. Не искам да заминавам, но какво да правя тук, сама с две деца. Никой не ни помага, бандите ни заплашват, така че по-добре да заминем\", заяви 36-годишната Сесилия Бониля, придружавана от синовете си на 5 и 13 години.\n                    \n                    \n                \r\nНа 13 октомври хиляди хондурасци се отправиха към Съединените щати. Те се събират в мексиканския град Тихуана на границата със САЩ, но почти нямат шанс да я преминат, отбелязва агенцията. Към тях се присъединиха други мигранти, главно салвадорци.\r\nМеждувременно стотици жители на мексиканския град Тихуана се събраха вчера на протестен митинг срещу хилядите централоамерикански мигранти, които са пристигнали там с надеждата за нов живот в САЩ, предаде Асошиейтед прес.\n\r\nНапрежението в града, разположен до границата със САЩ, нарасна с прииждането на близо 3000 мигранти през последните дни. Федералното правителство смята, че броят им скоро може да достигне 10 хиляди.\r\nАмериканските гранични власти обработват само около сто молби за убежище в граничния пункт \"Сан Исидро\" между Тихуана и град Сан Диего в щата Калифорния, отбелязва агенцията.\n\r\nВчера недоволни жители на Тихуана размахваха мексикански знамена, пееха националния химн и викаха \"Вън! Вън!\" по адрес на мигрантите. Те ги обвиняваха, че са мръсни, неблагодарни и че представляват опасност за Тихуана. Протестиращите изразяваха също опасения, че техните данъци ще бъдат похарчени за грижи за мигрантите.\n\r\nМакар че мнозина в Тихуана са съпричастни към съдбата на мигрантите и се опитват да им помагат, някои местни жители ги ругаят, замерват си с камъни и дори ги бият, отбелязва агенцията, цитирана от БТА. Това хладно отношение рязко контрастира с топлите чувства, проявени към мигрантите в Южно Мексико, където жителите на малки градчета ги посрещаха с топла храна и дори жива музика.\n\r\nКметът на Тихуана Хуан Мануел Гастелум нарече пристигането на мигрантите \"лавина\", с която градът е зле подготвен да се справи. Той изчисли, че мигрантите ще останат в Тихуана още най-малко шест месеца, докато чакат разглеждането на молбите им за убежище.\n\r\n\r\n ", "date": "2018.11.19", "title": "Нов керван мигранти потегли от Салвадор към САЩ"}
{"url": "https://www.dnes.bg/index/2018/11/19/receptata-dnes-kremsupa-s-gybi-i-smetana.393788", "text": ":\r\n5 чаши нарязани гъби\r\n1 и ½ чаши пилешки бульон\r\n½ чаша ситно нарязан лук\r\n1/8 чаена лъжица сушена мащерка\r\n3 супени лъжици брашно\r\n¼ чаена лъжичка сол\r\n¼ чаена лъжичка черен пипер\r\n1 чаша сметана\r\n1 супена лъжица шери\r\n3 супени лъжици разтопено масло\r\n \r\n:\r\n \r\nВ голям дълбок тиган задушете гъбите, лука, мащерката и бульона, докато гъбите омекнат или за около 15 минути. Пасирайте, докато се получи пюре като си оставите малко количество зеленчуци настрана за гарниране. Оставете всичко настрана.\r\n \r\nВ тигана разтопете маслото. В него разбъркайте брашното. Добавете зеленчуковото пюре, солта, пипера и сметаната. Разбърквайте през цялото време, докато кипне и се сгъсти. Добавете още подправки на вкус заедно с шерито преди сервиране. Декорирайте със заделените зеленчуци.\r\n\r\n\r\n \r\n ", "date": "2018.11.19", "title": "Рецептата Dnes: Кремсупа с гъби и сметана "}
{"url": "https://www.dnes.bg/usa/2018/11/19/trymp-si-pishe-6-kato-prezident-na-sasht.393985", "text": "Американският президент Доналд Тръмп си постави оценка \"шест плюс\" за своята дейност като държавен глава за почти двете години, откакто е на власт, предаде ТАСС, като се позова на телевизия \"Фокс нюз\".\n\r\nПопитан в интервю за \"Фокс нюз\" да оцени своята дейност, Тръмп отговори: \"Вижте, мразя да правя това, но ще го направя. Поставям си \"шест плюс\". Това достатъчно ли е? Мога ли да отида още по-високо?\"\n\r\nТой заяви, че \"върши отлична работа\" като президент и даде за пример силния ръст на американската икономика и напредъка в уреждането на ситуацията на Корейския полуостров.\n\r\nТръмп изрази съжаление по повод решението си да не посети Арлингтънското национално гробище във Вашингтон в Деня на ветераните.\n                    \n                    \n                \r\n\"Трябваше да направя това\", каза президентът, който рядко съжалява публично за свои решения.\n\r\n\"Бях извънредно зает заради телефонни разговори\", обясни Тръмп, който беше разкритикуван, че е нарушил традицията и не е поднесъл венец на Гроба на незнайния воин, както са правили неговите предшественици на този ден.\r\n \r\n/БТА/\n\r\n ", "date": "2018.11.19", "title": "Тръмп си пише 6+ като президент на САЩ"}
{"url": "https://www.dnes.bg/obshtestvo/2018/11/19/zaplatata-za-nachalnik-v-tolsistemata-do-1600-leva.393988", "text": "До 1600 лв. ще е заплатата на началник-сектор “Контрол и правоприлагане” в новото Национално толуправление. Основната заплата за длъжността е от 1300 лв. до 1600 лв. и ще зависи от професионалния опит на кандидата, става ясно от обявите, с които Агенция “Пътна инфраструктура” набира кандидати.\n\r\nАгенцията търси по един такъв началник за поделенията си в 9 големи града в страната, пише .\n\r\nИзискванията към кандидатите са да са бакалавър, да имат компютърна грамотност и шофьорска книжка за лек автомобил. Трябва да имат и поне 3 години опит.\n\r\nУправлението си търси също по трима юрисконсулти за деветте големи града. Заплащането е от 1100 до 1300 лв., като не се изисква професионален опит.\n                    \n                    \n                \r\nСъщата заплата Националното толуправление предлага на инспекторите в отдел “Контрол и правоприлагане”. За областните градове се търсят общо 655 инспектори. Те ще контролират превозните средства, които се движат по платената пътна мрежа, като ще събират и таксите. Ще отчитат събраните приходи и съставените и връчени актове.\n\r\nКандидатите и за тези позиции трябва да познават добре нормативните актове, имащи отношение към дейността на отдела.\r\n ", "date": "2018.11.19", "title": "Заплатата за началник в толсистемата – до 1600 лева"}
{"url": "https://www.dnes.bg/obshtestvo/2018/11/19/niama-tiradjii-dori-za-4400-leva-vnasiame-si-besarabski-bylgari.393989", "text": "България ще внесе 2000 шофьори от Молдова и Украйна. Това ще стане с подписването на спогодба с Украйна, обясни заместник-министърът на транспорта Ангел Попов на общото събрание на Съюза на международните превозвачи у нас.\n\r\nФирмите изпитват сериозен недостиг на международни шофьори, като в момента има свободни между 2000 и 3000 работни места за тираджии, пише \"Труд\". \n\r\nЛипсата на кадри ще доведе до загуби за икономиката в размер на близо 2,2 млрд. лева през 2019 г., показва изследване, поръчано от бранша.\n\n\n\r\nСпоред него заплатите на международните шофьори са между 1800 и 4400 лева, но интерес към професията няма.\n                    \n                    \n                \r\nЗатова бизнесът настоява държавата да вземе спешни мерки за внос на работници.\r\n\"Говорим за бесарабски българи от Украйна, Молдова. Просто трябва да вкараме поне две-три хиляди шофьори, които да поемат\", каза Йордан Арабаджиев от съюза.\r\nСамо преди дни от Агенцията по заетостта съобщиха, че 500 000 работници няма да достигат на бизнеса в следващите пет години. \n\r\nПървата карта на нужната работна ръка разкрива, че шивачки, шофьори и продавачи ще са най-нужни на бизнеса. Традиционно ще се търсят и строители, заварчици и касиери. \n\r\nВъпреки развитието на технологиите основният глад според самите работодатели ще са професиите, свързани с правоспособност - трактористи, комбайнери, багеристи, кранисти, огняри, заварчици.\n\r\nПри висшистите най-търсени ще са учителите, лекарите и медицинските сестри. Следват библиотекари, журналисти, инженери, юристи, финансисти, психолози и пр.\n\r\nПовечето работодатели се нуждаят от средноквалифициран персонал за индустрията и строителството.\n\r\nЧаст от работодателите обаче не могат да прогнозират нуждата от бъдещи кадри заради навлизането на роботите и дигитализацията на пазара на труда, посочиха експерти.\n\r\nСпоред проучвания още сега 30% от задачите на 70 на сто от професиите могат да се изпълняват от машини.", "date": "2018.11.19", "title": "Няма тираджии. Дори за 4400 лева! Внасяме си бесарабски българи"}
{"url": "https://www.dnes.bg/politika/2018/11/19/shumnite-bitki-na-radetelia-za-tishina-kakvo-svyrshi-valeri-simeonov.393992", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПодалият оставка като вицепремиер Валери Симеонов стана едно от най-спорните назначения в настоящия кабинет на премиера Бойко Борисов.\r\nОт избора му досега беше яростно критикуван, а самият той не пропускаше да влезе в конфликт с всички. \r\nОстрият език преследваше Валери Симеонов от първия му ден като вицепремиер. Веднага след избирането му опозицията започна с атаките и припомни старо изказване на Симеонов от 2014 година.\n\n\n\n\r\nНе пропуснаха да му напомнят и опита му да не допусне български турци да гласуват у нас, а по-късно оградата го границата с Турция, която трябва да спира бежанския поток го вкара в нов обяснителен режим. \r\n                    \n                    \n                Най-шумната битка на Симеонов несъмнено се оказа... шумът от дискотеките по морето. Тези акции вдигнаха градуса на напрежение между него и министъра на туризма Никола Ангелкова.\r\nНо това далеч не беше най-тежкият сблъсък на Симеонов в кабинета. Той обвини премиера, че управлява еднолично заради решението му да смени трима министри след катастрофата край Своге. \r\nСимеонов вероятно ще се върне в парламента, а оттам ще си тръгне Миглена Александрова от \"Атака\".", "date": "2018.11.19", "title": "Шумните битки на радетеля за тишина: Какво свърши Валери Симеонов?"}
{"url": "https://www.dnes.bg/stranata/2018/11/19/baba-naile-podplashena-krava-ia-spasi-ot-kryvojaden-vylk.393991", "text": "Нападение на вълк подплаши жителите на първомайското село Буково.\r\nВълкът е нападнал 74-годишната баба Найле, която била спасена от подплашена крава.\r\nВъзрастната жена извела на паша овцете си. Вълкът обаче я нападнал, започнал да я хапе. Тогава възрастната жена успяла да се спаси, качвайки се на дърво. След нападението е прекарала в болница 4 дни.\r\n\"Силно стресирана беше жената. Разказа ми, че е стояла до някакъв трън и била клекнала. И изневиделица вълкът дошъл и започнал да я хапе, да се борят. И просто по някое време тя се е качила на някакво дърво. Дошла някаква крава. Пазило се е животното и изгонило вълка по този начин\", разказа пред bTV кметът на селото Али Баджаклъ.\r\n                    \n                    \n                В последните седмици в село Буково и в околните Искра и Брягово вълчите нападения са зачестили. Вълците нападат крави и овце.\r\nСпоред кмета на селото обаче случаят с нападнатата жена е прецедент.\r\nМестните ловци са получили разрешение да отстрелят кръвожадния вълк, но засега усилията им не се увенчават с успех.", "date": "2018.11.19", "title": "Баба Найле – подплашена крава я спаси от кръвожаден... вълк"}
{"url": "https://www.dnes.bg/stranata/2018/11/19/avtobus-ot-sofiia-za-varna-v-kanavka-krai-sevlievo.393993", "text": "Обилният снеговалеж предизвика задръствания и катастрофи в страната. \r\nАвтобус, движещ се по направлението София – Варна, пропадна в канавка, малко след Севлиево, в близост до разклона за село Буря.\r\nРейсът се наклонил рязко надясно, но инерцията му била отнета от ниските дървета край пътя, които не позволили да се преобърне.\r\nНатрошени са стъклата на прозорците от дясната страна. Пътуващите към Велико Търново и Варна се разминали само с уплаха и леки натъртвания, съобщи bTV. \r\nСкоро след инцидента са били извозени. Автобусът обаче останал в канавката през цялата нощ.\r\n ", "date": "2018.11.19", "title": "Автобус от София за Варна – в канавка край Севлиево"}
{"url": "https://www.dnes.bg/sofia/2018/11/19/chasti-ot-sofiia-ostavat-bez-voda-vyv-vtornik-vijte-kyde.394001", "text": "\"Софийска вода\" временно ще прекъсне водоснабдяването в някои части на столицата\n\r\nНа 20 ноември 2018 г. (вторник), във връзка с изграждане на сградно водопроводно отклонение на ул. \"Никола Славков“ Център, се налага спиране на водоподаването от 09:00 до 17:00 часа на клиентите на \"Софийска вода\", живеещи в района на: ул. \"Родосто“, ул. \"Никола Славков“, ул. \"Орфано“, ул. \"Порто Лагос“, ул. \"Адриана Будевска“\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Никола Славков“ ъгъла с ул. \"Родосто“.\n                    \n                    \n                \r\nНа 20 ноември 2018 г. (вторник), във връзка с реконструкция на уличен водопровод на ул. \"Черни връх“ с. Бистрица, се налага спиране на водоподаването от 09:00 до 19:00 часа на клиентите на \"Софийска вода\", живеещи в района на: ул. \"Стефан Стамболов“, ул. \"Ябълкова градина“\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Никола Крушкин - Чолака“ ъгъла с ул. \"Стефан Стамболов“.\n\r\nНа 20 ноември 2018 г. (вторник), във връзка с прекъсване на сградно водопроводно отклонение на ул. 715 вилна зона \"Килиите“, се налага спиране на водоподаването от 09:30 до 17:00 часа на клиентите на \"Софийска вода\", живеещи в района на:  бул. \"Цар Борис III\" от ул. \"Синята скала\" до бензиностанция Газпром / нечетни номера/,  ул. “Църквище\" от бул. \"Цар Борис III\" до ул. \"722-ра“ ,ул. \"Поибрене“, ул. 721-ва, ул. \"10-ти километър“, ул. 600-та,  ул.601-ва , вилна зона \"Мала кория“\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: бул. \"Цар Борис III\" ъгъла с ул. \"Свети Лука“.\n\r\nНа 20 ноември 2018 г. (вторник), във връзка с подмяна на сградно водопроводно отклонение на ул. 546 кв. \"Васил Левски“, се налага спиране на водоподаването от 09:30 до 17:30 часа на клиентите на \"Софийска вода\", живеещи в района на: ул. \"Витиня“, ул. 546, ул. 547, ул. \"Летоструй“\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. 546 ъгъла с ул. \"Витиня“.\n\r\nНа 20 ноември 2018 г. (вторник), във връзка с подмяна на хидрофорна уредба до бл. 44 жк. \"Лев Толстой“, се налага спиране на водоподаването от 10:00 до 19:00 часа на клиентите на \"Софийска вода\", живеещи в района на: бл. 44, бл. 45, бл. 46 – висока зона\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: бл. 45.\n\r\nНа 20 ноември 2018 г. (вторник), във връзка с изпълнение на инвестиционен проект за реконструкция на уличен водопровод на ул. \"Шумако“ кв. \"Симеоново“, се налага спиране на водоподаването от 09:00  до 19:00 часа на клиентите на \"Софийска вода\", живеещи в района на: ул. \"Шумако“ от №11 до №16, по ул. \"Извор“ от ул. \"Ягода“ до ул. \"Шумако“, ул. \"Божур“  от ул. \"Малина“ до ул. \"Шумако“, ул. \"Малина“ №9, №11, №12 \n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Шумако“ №16.\n\r\nСлед възстановяване на водоснабдяването е възможно временно повишаване  мътността на водата.\n\r\nСлед реализацията на този инвестиционен проект клиентите на \"Софийска вода\" живеещи в района ще почувстват значително подобреното качество на предоставяните услуги.\n\r\nНа 20 ноември 2018 г. (вторник), във връзка с подмяна на сградно водопроводно отклонение на ул. \"Пролет“ кв. \"Горубляне“, се налага спиране на водоподаването от 09:00 до 17:00 часа на клиентите на \"Софийска вода\", живеещи в района на: ул. \"Пролет“, ул. \"Роса“\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Пролет“ ъгъла с ул. \"Роса“.\n\r\nНа 20 ноември 2018 г. (вторник), във връзка с подмяна на сградно водопроводно отклонение на ул. 13 кв. \"Обеля“, се налага спиране на водоподаването от 09:00 до 16:30 часа на клиентите на \"Софийска вода\", живеещи в района на: ул. 13 от ул. 8 до ул. 10,  ул. 9 от ул. 14 до ул. 2, ул. 10 от ул. 14 до ул. 2\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. 8 ъгъла с ул. 13.\n\r\nНа 20 ноември 2018 г. (вторник), във връзка с изграждане на уличен водопровод на ул. \"Христо Ботев“ кв. \"Филиповци“, се налага спиране на водоподаването от 10:00 до 22:00 часа на клиентите на \"Софийска вода\", живеещи в района на: ул. \"Христо Ботев“, ул. \"Васил Левски“, ул. \"Поручик Хранов“,  ул. \"Братя Найденови“ от ул. \"3-ти  март“ до ул. \"Бабин кладенец“ \n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: пред кметството.\n\r\nНа 20 ноември 2018 г. (вторник), във връзка с подмяна на сградно водопроводно отклонение на ул. \"Войводина могила“ кв. \"Княжево“, се налага спиране на водоподаването от 09:30 до 18:00 часа на клиентите на \"Софийска вода\", живеещи в района на: ул. \"Люлински път“ от ул. \"Боженци“ до ул. \"Войводина могила“\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Люлински път“ ъгъла с ул. \"Боженци“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството -  .\n\r\n“Софийска вода\" АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.11.19", "title": "Части от София остават без вода във вторник – вижте къде!"}
{"url": "https://www.dnes.bg/akoshtete-vqrvaite/2018/11/19/sedmichen-liuboven-horoskop-za-19-25-noemvri.393867", "text": "Звездите ще ни накарат да гледаме прекалено идеалистично на любовта. Няма да виждаме ясно нещата, което в даден момент може да се окаже катастрофално за нас. Без да се притесняваме ще искаме да прекараме повече време в розовия балон на любовта. А кога той ще се спука? Повече за това какво ви очаква в любовта, вижте в любовния хороскоп на Az-jenata.bg\r\n\r\nВашият владетел Марс, както и пълнолунието тази седмица, ще ви накарат да се замислите върху любовния си живот. Живеете в някаква любовна заблуда. Имате мечта, която искате да направите реалност и не искате да се откажете от нея. Дали има смисъл да продължавате да се надявате, да чакате?\r\n\r\n                    \n                    \n                Ако сте в позиция, в която чакате да намерите някого, който да се грижи за вас, може би е време да си припомните нещо много важно за знака на Телеца. Вие сте повече от способни да създадете материалната сигурност, която желаете. Може би е добре да спрете да търсите някого, който да се грижи за вас, на когото да разчитате да ви осигури нужния комфорт. Само тогава любовта ще ви последва.\r\n\r\nБлизнаците ще бъдат емоционални тази седмица. Пълнолунието през тези 7 дни ще ви направи по-уязвими. Това може да е период, в който емоциите ще са объркани, динамични и може би ще прозрете някаква истина. Що се отнася до любовта, изглежда, че нямате друг избор освен да обичате и да вярвате в нейната власт. Може би това ще бъде най-добрият избор от всички.\r\n", "date": "2018.11.19", "title": "Седмичен любовен хороскоп за 19 – 25 ноември"}
{"url": "https://www.dnes.bg/politika/2018/11/19/oae-tyrsiat-da-kupiat-hiliadi-hektari-zemia-v-bylgariia-da-se-hraniat.393980", "text": "Обединените арабски емирства (ОАЕ) искат да купят в България хиляди хектари земеделска земя като част от приоритетната си програма за продоволствена сигурност.\n\r\n\"Наскоро една от големите ни компании - \"Ал Дахра Груп\", се сдоби с 57 хиляди хектара земя в района на румънския град Браила. Идеята ни е да направим същото и тук, в България\", каза пред Мариам ал Мехаири - държавен министър на продоволствената сигурност на ОАЕ.\n\r\nПо време на посещението си в София Мариам ал Мехаири се срещна с министъра на земеделието, храните и горите Румен Порожанов и с министъра на икономиката Емил Караниколов. В делегацията са включени и хора от ръководството на компанията, която изкупува земеделски земи.\n                    \n                    \n                \r\nВизитата у нас е вследствие на проведените разговори между премиера Бойко Борисов и престолонаследника на Абу Даби принц Мохамед бин Зайед ал Нахаян миналия месец.\r\nТогава за пръв път бе лансирана и идеята за изграждането на продоволствени хранителни хъбове на Балканите.\n\r\n ", "date": "2018.11.19", "title": "ОАЕ търсят да купят хиляди хектари земя в България – да се хранят!"}
{"url": "https://www.dnes.bg/stranata/2018/11/19/sled-pyrviia-sniag-obstanovkata-kyde-natrupa-nai-mnogo.393994", "text": "Първият сняг образува снежна покривка в голяма част от България. Най-много е натрупалото количество в Плевен - 23 сантиметра.\r\nВ София 169 снегопочистващи машини са били на терен през цялата нощ. В момента над 50 машини са в готовност да влязат по улиците при необходимост. Проблеми със заледяването в столицата няма по думите на кмета Йорданка Фандъкова, а градският транспорт се движи по планирания си маршрут без забавяния.\n\n\r\nВ Пернишко, магистралите \"Струма\" и \"Люлин\" са били почистени от 58  снегопочистващи машини. За градските улици са се погрижили 3 комбинирани  машини и два трактора. Движението в областта се осъществява нормално на  този етап. \n                    \n                    \n                \r\nНа проходът Шипка в момента има 25-сантиметрова снежна покривка.  Настилката и по южния, и по северния склон на прохода е почистена и  обработена. Движението се осъществява нормално при зимни условия.\r\nВ Добрич пътните настилки са влажни и хлъзгави. В града превалява слаб дъжд.\r\nВ Пловдивско и Смолянско пътищата са влажни заради превалявания от дъжд. Пътните настилки по високите и по-опасните участъци са опесъчени и проходими.\r\nВ Пазарджик пътищата също са мокри, а движението е натоварено. В района превалява слаб дъжд; сняг превалява само в по-високите части на областта. 10 населени места в областта са без електрозахранване след падналия сняг. Сред тях са Панагюрище и Пещера.\r\nВ Кюстендил пътищата са проходими при зимни условия. Настилките са мокри и хлъзгави. Пътищата продължават да се обработват и опесъчават.\r\nВ Сливенска и Шуменска област пътищата също са мокри и хлъзгави. Движението по основните пътни артерии в област Сливен е натоварено.", "date": "2018.11.19", "title": "След първия сняг, обстановката: Къде натрупа най-много?"}
{"url": "https://www.dnes.bg/izlojbi/2018/11/19/fontfabric-praznuva-10-godini-s-izlojba.394059", "text": "На 22 ноември българското студио за дизайн на шрифтове със световно влияние – Fontfabric, посреща десетия си рожден ден с изложба в Галерия 2.0. \n\r\nВ рамките на една седмица в споделеното пространство за изкуство на ул. \"6-ти септември\" 26 посетителите ще могат да видят някои от най-емблематичните типографски проекти на студиото от създаването му до днес. Те ще бъдат визуализирани под формата на арт инсталации, постери и печатарски семпли, изпълнени с оригинални шрифтове, а посетителите ще могат да видят и първия каталог на най-продаваните шрифтови фамилии на Fontfabric. \n\r\nДигиталната шрифтолеярна, създадена в София, вече 10 години заема челни места в световната класация с най-продавани шрифтове на популярния типографски сайт MyFonts.com. \n                    \n                    \n                \r\nСред най-известните шрифтове, създадени от постоянно развиващия се млад екип дизайнери на Fontfabric, са: Intro, Nexa, Uni Sans, Muller, Panton, Intro Rust. Дизайн студиото, основано от Светослав Симов – Свет през 2008 г., създава оригинални продукти за световни и български брандове като Nike, Dacia, McDonalds, KFC, Lipton, Nestle, Telenor, Viasat, bTV, Plovdiv 2019 и много други в повече от 50 държави.\n\r\nОфициалното откриване на изложбата 10 години Fontfabric е на 22 ноември в Галерия 2.0., която ще се превърне и във временна сцена за предпремиерното представяне на част от новия албум на Иван Шопов и Теодосий Спасов – InFusion, чиято визуална идентичност и типография е дело на дизайнерите от Fontfabric. Шрифтът Squad, използван за заглавието на албума му, е специално приспособен и персонализиран за InFusion, за да е в пълен синхрон с универсалния дух, който музиката му носи. \n\r\n10 години Fontfabric е в споделеното пространство за изкуство Галерия 2.0 на ул. \"6-ти септември\" №26 от 22 до 29 ноември, от 12 до 19 ч.  Вход – свободен. ", "date": "2018.11.19", "title": "Fontfabric празнува 10 години с изложба"}
{"url": "https://www.dnes.bg/temida/2018/11/19/traikov-se-chudi-i-mae-za-zapora-do-stotinka-sym-obiasnil-no.393995", "text": "Ексминистърът на енергетиката Трайчо Трайков обяви, че е разбрал от медиите за искането на антикорупционната комисия за запор над значителна част от имуществото му.\r\n\"На сайта на комисията няма такова съобщение\", настоя той.\n\n\n\r\nТрайков разказа пред bTV, че е написал много подробно на комисията всичко за своите приходи, което смята, че тя няма откъде да намери от публични регистри.\r\n\"Всичко до стотинка съм им написал от 2007 до 2017 г. Но не ми е ясно по каква методика комисията смята разходите и приходите ми?\", попита той.\r\nПоводът е изфабрикуваното според него дело за продажбата на държавните акции от ЕВН, което той не е спрял като министър.\r\nКъм момента магистратите са запорирали 1/2 от апартамент, ателие, дворно място, паркомясто, акции, както и влогове и депозити на политика.", "date": "2018.11.19", "title": "Трайков се чуди и мае за запора: До стотинка съм обяснил, но..."}
{"url": "https://www.dnes.bg/health/2018/11/19/suha-zima-suha-koja-kak-da-ia-predpazim.393999", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСмяната на температурите неизбежно оказва влияние върху нашата кожа. Рязката смяна на сезоните, на която ставаме свидетели напоследък, може да доведе до различни кожни възпаления. Затова е важно да се грижим целогодишно за кожата си, а когато живакът падне до нулата – да бъдем особено внимателни, защото кожата ни е по-чувствителна и ранима. \n\r\nОсновните фактори, които въздействат върху кожата ни през есенно-зимните месеци на годината са студения и по-сух въздух, температурните амплитуди, вятъра и замърсяването на въздуха. Всичко това води до значително по-суха кожа, намалява степента и на хидратация и водно-липидната защита. \n                    \n                    \n                \r\n\"Сега е времето, в което трябва да започнем с по-усилена хидратация на кожата на лицето, тъй като първият сняг и ниските температури я дехидратират\", каза пред  дерматологът д-р Радина Денкова.\n\r\nЕкспертът сподели, че е важно да използваме козметика, съобразена с типа на нашата кожа, но вътрешната грижа също е от особено значение и не трябва да се пренебрегва.\n\r\n\"Важно е да се отбележи, че това е един много дълъг процес, чудеса не съществуват\", отбеляза още д-р Денкова.\n\r\n ", "date": "2018.11.19", "title": "Суха зима - суха кожа... Как да я предпазим?"}
{"url": "https://www.dnes.bg/obshtestvo/2018/11/19/i-sled-simeonov-maikite-na-obeshtaniia-ne-viarvat.393997", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОставката на Валери Симеонов е само началото и малка спечелена битка от майките на деца с увреждания. Те обаче са готови да протестират, докато оставката на лидера на НФСБ бъде приета в Народното събрание.\r\nТова стана ясно от думите на Вера Иванова от инициативата \"Системата ни убива\" в студиото на . Майките очакват и гласуването на предложените промени в Закона за интеграция на хората с увреждания.\r\n\"Толкова пъти сме лъгани, толкова пъти ни е обещавано\", отбеляза Вера Иванова.\n\n\n\n\r\n                    \n                    \n                В редиците на протестиращите майки се появиха взаимни обвинения за преследване на политически интереси и задкулисие. Иванова подчерта, че разделение няма, но се появяват майки, които нямат деца с увреждания и преследват други цели. По думите ѝ те са започнали да обикалят медиите от тяхно име и да говорят каквото си искат.\r\n\"Ние сме майки, които нямаме политически цели и мисли, за да реагираме на такава ситуация\", уточни Вера Иванова.\r\n\"Много е тежко, защото 6 месеца сме нападани от кого ли не. На всяка изява обясняваме, че сме аполитични и сме там единствено заради децата си\", каза от своя страна Ирена Юручка от \"Системата ни убива\".\r\nТя подчерта, че хорото на Орлов мост след новината за оставката на Симеонов, е нормална човешка реакция и не смята, че това е нещо лошо.\r\n\"Ние сме хора като вас, също изпитваме радост и болка. Обществото трябва да приеме, че ние не сме по-долна класа. Борим се това общество да е едно. Не искаме да ни съжаляват и само да плачем\", обясни Юручка в \"България сутрин\".\r\nМайките на деца с увреждания се надяват да променят системата, с което да променят и надписа на своите тениски \"Ситемата ни убива\". Надяват се в скоро време да заменят черните тениски с бели. ", "date": "2018.11.19", "title": "И след Симеонов... Майките на обещания не вярват"}
{"url": "https://www.dnes.bg/obshtestvo/2018/11/19/manolov-skochi-na-protestyrite-ne-sa-avtentichni.393996", "text": "Протестите в страната са повече привидност, а не носят автентична гражданска енергия. Това заяви президентът на КТ \"Подкрепа\" Димитър Манолов. Той допълни, че недоволството на протестиращите е формулирано с твърде широки искания.\r\n\"Протестите срещу Валери Симеонов обаче са автентични\", заяви Манолов. Той изрази съмнението, че Симеонов е подал оставка като вицепремиер заради протестите и предположи, че въпросът е бил вътрешнопартиен. \r\n\"Продължаваме да бъдем страната с най-ниските доходи и най-ниското качество на живот в ЕС - с най-ниски доходи и най-голямо неравенство, но за това не се говори\", уточни той. По думите му, паралел с протести във Франция не може да се прави.\n\n\n\r\n                    \n                    \n                През следващата седмица КТ \"Подкрепа\" организира протест срещу идеята на ЕС \"да се закрие българската въглищна енергетика\". Това по думите му са 150 000 работни места и 47% от произведената енергия в страната. \n\r\n\"Утре имаме среща с Министерството на енергетиката и на околната среда, за да видим каква ще е позицията на България на предстоящата среща в Катовице, където ще се разискват тези неща. Това е нещо автентично. Казваш, че има проблем, и насочваш протестна енергия\", обясни Манолов пред БНТ. \r\nПо думите му \"не можем да живеем нормално\" е твърде общо оплакване, а при ниска заплата се протестира пред работодателя. \r\nДимитър Манолов уточни, че този протест няма адресат: \"Кой ще ви повиши заплатата, ако не конкретният работодател? Много по-лесно и автентично е да му затвориш фабриката\".\r\n\"Ако синдикатите свалят правителство, ще угодят на неговите опоненти, но не и на тези, гласували за него\". Той изтъкна, че ролята на синдикатите не е да сваля правителства, а да се бори за социални политики. Като пример той даде борбата на КТ \"Подкрепа\" нощният труд да се заплаща повече.\r\nЗа протестите има всякакви хипотези - дори участие на външни сили или да са организирани от самите управляващи, за да имат повод да подадат оставка. \"Автентичонст не се вижда\", завърши той.", "date": "2018.11.19", "title": "Манолов скочи на протестърите: Не са автентични!"}
{"url": "https://www.dnes.bg/sofia/2018/11/19/noshtniiat-transport-rabotesht-liulinchani-sa-1-shte-go-byde-li.394004", "text": "Около 12-13 хиляди билета на месец се продават за нощния градски транспорт в София, съобщиха от столичния Център за градска мобилност.\r\nОттам обясниха, че няма разлика в посещаемостта през лятото и тази през есента, всеки месец новата услуга се ползва от приблизително еднакъв брой хора.\r\nОт пускането на нощния транспорт на 7 април до 26 септември са продадени около 73 хил. билета за пътуване от 2 лв., а до момента продажбите са над 90 хил. \n\n\n\r\nЗасега няма взето решение дали след месец и половина Столичната община ще продължи услугата.\r\nГрадската управа трябва да реши до края на годината дали експериментално пуснатият нов вид транспорт да стане постоянен.\r\n                    \n                    \n                Най-натоварени са автобусите по маршрута до кв. \"Люлин\", а след тях се нареждат тези до кв. \"Студентски град\".\r\nАвтобусите са най-пълни в дните от петък до неделя, когато обикновено се ползват 700 души.\r\nДосега не е имало пътници, опитали да се возят без билет в нощния транспорт. Притесненията, че той ще бъде превзет от пияници не се оправдаха, увериха от ЦГМ.\r\nДосега не е имало нито един случай на нападение на контрольори или шофьори в автобусите, включени в тази услуга. Те са снабдени с камери, а с цел безопасност кабината на шофьорите е отделена от мястото за пътниците. Във всяко превозно средство има кондуктор, който продава билетите.", "date": "2018.11.19", "title": "Нощният транспорт – работещ! Люлинчани са №1. Ще го бъде ли?"}
{"url": "https://www.dnes.bg/notifikacii/2018/11/19/shveicariia-s-nemislim-obrat-unizi-belgiia.394005", "text": "Швейцария сътвори немислимото и постигна фамозен обрат от 0:2 до 5:2 срещу Белгия в среща от Лига А и втора група в турнира за Лигата на нациите.\n\r\nДвете страни се изправиха една срещу друга в Цюрих, а домакините започнаха мача по кошмарен начин. Братът на Еден Азар - Торган, откри за \"червените дяволи\" още във 2-ата минута след удар около точката на дузпата, а само 15 минути след това отново той се разписа и белгийците удвоиха аванса си в своя полза.\n\r\nПри второто попадение той отправи страховит удар от границата на наказателното поле и шокира противниковия страж. По всичко изглеждаше, че гостите лесно ще стигнат до успеха, но в крайна сметка не се случи точно така.\n                \n                \r\nРодригес успя да намали в 25-ата минута от дузпа, а точно шест минути след това Сеферович засече хубаво подаване на далечната греда и изравни, след като вкара топката в опразнения ъгъл.\n\r\nСензационният обрат стана факт в 44-ата минута, след като Сеферович отправи страхотен удар от наказателното поле и така домакините обърнаха резултата до 3:2 в своя полза.\n\r\nЕлведи в 62-ата минута засече прекрасно центриране на Шакири в наказателното поле и увеличи аванса на \"кръстоносците\", а за крайното 5:2 точен бе Сеферович в 84-ата минута, който с този гол оформи хеттрика си.\r\nСлед успеха си Швейцария финишира като лидер с 9 точки, а Белгия има също толкова, но е втора. Така \"кръстоносците\" ще се класират за финалното каре и ще се доближат до участие на Евро 2020. Там вече място намериха Португалия и Англия.\r\n\r\n ", "date": "2018.11.19", "title": "Швейцария с немислим обрат, унизи Белгия"}
{"url": "https://www.dnes.bg/obshtestvo/2018/11/19/feik-sled-feik-d-r-sashka-grei-naukata-pornoto-zashto-viarvame.394006", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\r\n\r\nВероятно тези текстове са ви познати, защото снимките на тези хора обиколиха социалните мрежи в България и предизвикаха възхищение у стотици хиляди потребители. Такива светила в сферата на науката, избрали да се развиват в страната ни... в БАН?!\r\n                    \n                    \n                Всичко щеше да е прекрасно, ако беше вярно. Има, обаче, една малка подробност, която убегна на мнозината, споделили публикациите – това нито са българи, нито са учени. Това са известни порноактьори.\n\r\nВсичко това за пореден път извади на дневен ред проблема с фалшивите новини и липсата на критично мислене сред обществото.\r\n\r\n\"В ситуация сме, в която приемаме желаното за действително. Хора, те дори външно не приличат на учени. Това е изключително показателно, че лесно може да бъдем лъгани. Иска ни се фалшивите новини да бъдат истина - това е информационна перверзия\", коментира пред  експертът Александър Христов.\r\nПо негово мнение не вярваме на Facebook, а на тези, които са споделили дадена новина и с готовност споделяме това, което те смятат. Според него всеки от нас трябва да е добър в управляването на дигиталното си присъствие.\r\nХристов подчерта, че доверието не е безгранично и трябва да сме критични към информацията, както към всичко останало, което ни заобикаля.\r\n\"Може би има дефицит на герои в обществото, за да си създадем нови хора, по които да повлечем крак. Самите снимки са точно като свалени от интернет. Поне господинът да си беше направил труда да изглеждат по-реално\", каза журналистът и актьор Павел Владимиров.\r\nТой отбеляза, че има някакъв нарцисизъм да събереш повече лайкове.\r\n\"Повечето хора след това се оправдават, че са разбрали за какво става въпрос, но са имали друга идея\", смята Владимиров.\r\n\"Когато е свързано с професията ти, тогава е важно да си проверяваш източниците и да сверяваш информацията\", посочи още журналистът.", "date": "2018.11.19", "title": "Фейк след фейк: Д-р Сашка Грей, науката, порното... Защо вярваме?"}
{"url": "https://www.dnes.bg/televizia/2018/11/19/familno-praznuva-pyrvata-si-godishnina.394008", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПредаването, което приема за мисия откриването на тайната за здравата и дълголетна фамилия – \"Фамилно\", навърши една година. Когато работата и семейството се слеят – разказва водещата на предаването Деляна Маринова-Джуджи.\n\r\n\"Не разбрах как се изтърколи тази една година. Започнах работа в  октомври месец миналата година. Мразя да правя равносметки. Искам да благодаря на колегите и ръководството на телевизията, които ми имат доверие. Нашето предаване е абсолютно различно от останалите сутрешни блокове. Ние сме напълно лишени от политика. За тази 1 година ние показвахме достойни и стойностни хора, който имат какво да покажат и не са случайни\", сподели тя в \"България сутрин\". \n                    \n                    \n                \r\nВодещата отбеляза , че рубриката \"Фамилен албум\" ѝ е любима. \"Ние се опитваме да разказваме за известните българи, чрез техните наследници. Готвим нова рубрика \"Успелите български деца\". Това е едно приятно предаване за цялото семейство. Освен стойностни неща, показваме и културни събития\", изтъкна още Джуджи.\r\n ", "date": "2018.11.19", "title": "\"Фамилно\" празнува първата си годишнина"}
{"url": "https://www.dnes.bg/rusia/2018/11/19/ozdravitelno-nov-danyk-za-salamite-v-rusiia.393998", "text": "Саламите, кренвиршите и беконът може силно да поскъпнат в Русия, пише \"Известия\" - ресорните ведомства обмислят законопроект за по-висок акциз върху продуктите от червено месо: над 160 рубли за килограм. Това разказват пред вестника инициаторите за облагане на тази продукция от правителствения Експертен съвет. В крайна сметка цената на колбасите може да нарасне почти с 30 на сто.\n\r\nСпоред Експертния съвет със средствата от новия акциз трябва да бъдат субсидирани производителите на най-полезните хранителни изделия.\r\nНапример да се премахне или свали ДДС върху ядките, бобовите храни, пресните зеленчуци и плодове, зехтина и др. Защото според официалната статистика потреблението на плодове и зеленчуци в Русия намалява.\r\n                    \n                    \n                Новата мярка се очаква да съдейства за оздравяване на руската нация, за увеличаване на продължителността на живота, посочват експертите.\n\r\nЗдравното министерство в Москва подкрепя вдигането на акциза и напомня, че СЗО препоръчва тези мерки като ефикасно средство за борба с неинфекциозните заболявания. Месопроизводителите обаче са против използването на данъчни инструменти за тази цел. А според шефа на руското им национално сдружение Сергей Юшин \"трябва да се отчете и това, че не всички граждани имат готовност да минат на салата\".\n\r\n/БТА/", "date": "2018.11.19", "title": "Оздравително! Нов данък за саламите в Русия?"}
{"url": "https://www.dnes.bg/sofia/2018/11/19/pojar-goria-v-baraki-na-okolovrystnoto.394018", "text": "\nПожар е горял в бараки на \"Околовръстното\" в София, съобщиха от МВР.\r\nСигналът за пожар, възникнал в близост до магазин \"Икеа\", е подаден около 10:00 ч.\r\nОгънят е потушен. Няма пострадали.\r\nПричините за инцидента се изясняват.", "date": "2018.11.19", "title": "Пожар горя в бараки на \"Околовръстното\""}
{"url": "https://www.dnes.bg/technology/2018/11/19/za-siemens-parite-ne-mirishat.394038", "text": "Главният изпълнителен директор на германския индустриален конгломерат Siemens Джо Кезер ще пътува в края на ноември за икономически и инвестиционен форум в Саудитска Арабия въпреки напрежението, свързано със случая Кашоги. Кезер бе един от последните икономически лидери, който отказа посещението си в Рияд през октомври заради силния международен натиск, но стори това в последния момент.\r\nНа конференцията на 26-и ноември обаче е планирано той да държи и реч, пишат днес германските Süddeutsche Zeitung и Der Spiegel. Кезер ще участва в подиумна дискусия на тема „Визия 2030: локализация и индустриален ръст“ в Dhahran Expo Center в град Дамам – родното място на най-големия в света петролен производител Saudi Aramco. Кезер ще е в добра компания – останалите участници според предварителната програма са Лоренцо Симонели от компанията за петролни услуги Baker Hughes (General Electric), Паал Кибсгаард от производителя на петролни помпи Schlumberger и Джефри Милър от Halliburton.\r\n                    \n                    \n                В Саудитска Арабия германският Siemens има около 2000 служители, предимно местни жители. Преди пет години компанията спечели договора за изграждане на автономно метро в Рияд на стойност почти 2 млрд. евро. То още не е пуснато, но след завършването му германците трябва да поемат поддръжката. През миналата година арабите поръчаха електроцентрала от Siemens на стойност повече от 400 млн. евро. В основата на проекта е голяма газова турбина, за която пазар в други части на света буквално липсва.\r\nСлед убийството на журналиста Джамал Кашоги обаче отношенията на Siemens с властите в Рияд бяха подложени на ожесточена критика и Кезер трябваше да отмени участието си в инвеститорската конференция. По време на форума през октомври компанията очакваше да добави още големи договори, включително и за амбициозния голям проект „Неом\", който се ръководи от стария довереник на Кезер Клаус Клайнфелд в качеството му на съветник на саудитския принц и де факто владетел Мохамед бин Салман. Бившият шеф в Siemens и Alcoa Клейнфелд строи нов суперград в пустинята от името на Салман - на площадка с размерите на провинция Хесен и с обем на инвестициите от около 500 млрд. долара.\r\n\r\n ", "date": "2018.11.19", "title": "За Siemens парите не миришат"}
{"url": "https://www.dnes.bg/notifikacii/2018/11/19/karaiancheva-pred-imperatora-iaponiia-e-kliuchov-faktor.394030", "text": "Япония е ключов фактор в регионалната и международната политика. Тя е третата икономика в света и на едно от челните места по технологични постижения и иновации. Стратегическото партньорство между ЕС и Япония и интересите на България за привличане на инвестиции и технологично развитие са причината за приоритетното място на българо-японските отношения във външната ни политика. Това заяви председателят на Народното събрание Цвета Караянчева на аудиенцията си при Негово Величество император Акихито. Българска делегация, водена от председателя на парламента, е на официално посещение в Токио, съобщи пресцентърът на НС.\n\r\nЦвета Караянчева подчерта, че 2019 г. ще е важна за двустранните отношения между България и Япония, защото ще бъдат чествани две годишнини – 110 г. от началото на контактите между двете страни и 80 г. от установяване на дипломатическите отношения. \n                \n                \r\n\"Те ще бъдат отбелязани с богата културна програма и размяна на визити на високо равнище, което ще допринесе за по-нататъшното опознаване и сближаване на двата народа и ще даде импулс на двустранния обмен във всички области от взаимен интерес\", допълни председателят на Народното събрание.\n\r\n\"Българският народ традиционно храни дълбоки чувства на симпатия и уважение към японския народ за неговото трудолюбие, толерантност и богата духовна култура. Япония е изключително популярна в България със своята уникална култура, принос в световната цивилизация и икономически и технологични постижения\", подчерта Цвета Караянчева. \n\r\nТя благодари за оказаното топло гостоприемство и внимание, което по думите й възприемаме като израз на уважение и на приятелски чувства към България.\n\r\nПредседателят на парламента оцени високо приноса за задълбочаването на разбирателството между двете страни на посещенията в България на Техни императорски Величества император Акихито и императрица Мичико в качеството им на престолонаследник и съпруга през 1979 г., и на членове на императорското семейство. \n\r\n\"Бихме приветствали визити в България на членове на императорското семейство, особено в светлината на предстоящите значими годишнини през 2019 г.\", посочи Цвета Караянчева. \n\r\nПо думите й ключов фактор за укрепване на приятелството и взаимното опознаване на местните култури, обичаи и традиции е богатият културен и академичен диалог. Караянчева изрази задоволство и от активизирането на сътрудничеството в областта на науката и технологиите и благодари за отпусканите японски държавни стипендии за обучение на наши студенти и специализанти.\n\r\nПо време на разговора бяха отбелязани активните връзки между български и японски общини, често обединени от символа на розата (Казанлък с Фукуяма, Пловдив с Окаяма и др.). „С интерес следим взаимодействието между двете ни страни по линия на японската инициатива за градове-домакини (host town initiative) за провеждане на подготвителни лагери за Летните олимпийски игри през 2020 г.“, посочи председателят на парламента.\n\r\nВ състава на българската делегация са заместник-председателят на Групата за приятелство България – Япония Ихсан Халил, членовете на групата Димитър Данчев, Николай Александров и Пламен Христов, както и заместник-министърът на външните работи Георг Георгиев.", "date": "2018.11.19", "title": "Караянчева пред императора: Япония е ключов фактор!"}
{"url": "https://www.dnes.bg/sofia/2018/11/19/sled-parnoto-avariia-i-v-toka-4-stolichni-kvartala-na-tymno.394050", "text": "Повреда в съоръжение в подстанция на ЧЕЗ остави без ток улици в четири столични квартала. \r\nЕлектрозахранването в \"Сердика\", \"Разсадника\", \"Лагера\" и \"Красно село\" все още се възстановява, съобщи\r\nСъщо заради авария други четири столични квартала останаха без топла вода и парно. Топлоподаването е спряно от снощи в целия квартал \"Белите брези\" и в ж.к. \"Стрелбище\". \r\nТази сутрин авария е спрялa топлоподаването и в ж.к. \"Света Троица\" и в ж.к. \"Хиподрума\". \r\nЕкипи на \"Топлофикация София\" работят по отстраняването на авариите, но от дружеството не посочват кога се очаква екипите да приключат работа.", "date": "2018.11.19", "title": "След парното, авария и в тока – 4 столични квартала на тъмно"}
{"url": "https://www.dnes.bg/obshtestvo/2018/11/19/plodorodna-zemia-sirene-rozovo-maslo-s-kakvo-vpechatlihme-oae.394022", "text": "Плодородна земя, благоприятен климат, чист въздух и хубави и качествени продукти. Това е нещото, което е впечатлило ОАЕ, които искат да купят в България хиляди хектари земеделска земя като част от приоритетната си програма за продоволствена сигурност.\r\nПотенциалът на България е голям и има място на пазара в Обединените Арабски Емирства, заяви в интервю за БТА Мариям Бинт Мохамед Саид Хареб Ал-Мехаири - държавен министър за продоволствената сигурност на ОАЕ, която в рамките на визитата си у нас имаше срещи с българските министри на икономиката и на земеделието, храните и горите, с председателя на Селскостопанската академия, с главния секретар на БТПП.\n\r\n                    \n                    \n                \"Убедени сме, че България има голям потенциал в това, което търсим, и по-конкретно - много плодородна земя, благоприятен климат, чист въздух, хубави, качествени и чисти продукти, а също така и еко и био продукти, които са в резултат на благоприятните условия\", заяви Мариям Ал-Мехаири.\r\nПо думите й всичко това води до конкретни продукти, които биха могли да бъдат експортирани към ОАЕ. \"Страната ви влиза напълно в рамките на критериите за качество и в момента България има напълно зелена светлина за търговия в ОАЕ\", отбеляза тя.\r\nВиждаме огромен потенциал за търговия с пресни и животински продукти, имаме търсене на мед, риба и рибни продукти, посочи министърът.\r\n\"Като държавен министър за бъдещата продоволствена сигурност, мога да заявя, че ОАЕ като държава сме изключително заинтересовани да предоставим на населението качествена храна, но не разполагаме с толкова плодородна земя, каквато е, например, в България. Затова сме длъжни да търсим други алтернативи, които да ни подсигурят не просто хранителни продукти, а много добри, с отлично качество. Целта на моята визита във вашата прекрасна страна е да търся възможности в тази област, като подсигуря не просто едно сътрудничество днес и в близките дни, целта е да намеря дългосрочни партньори\", отчете Мариям Ал-Мехаири.\r\nТя посочи, че ще бъде организиран форум между България и ОАЕ, който ще се проведе в началото на следващата година. \"Този форум ще бъде една базисна платформа, на която двете правителства ще отворят широко вратите за бизнеса и частния сектор, където двете страни да преговарят, да предоставят своите възможности и да сключват съответните споразумения. Това е изключително добра инициатива, която смятаме да осъществим в най-скоро бъдеще като първа стъпка в нашето сътрудничество в тази област. Бихме искали да се фокусираме върху хранителната промишленост, като търговията с храни и хранителни продукти ще е от голямо значение за нас\", посочи министърът. \n\r\nТя уточни, че ОАЕ иска да се възползва още и от нашия аграрен бизнес и опитът в селското стопанство. \"Важно поприще за сътрудничество също така е и туризмът, който е от голяма значение за нас\", посочи Ал-Мехаири.\n\r\n\"Имам информация, че някои от фермерите са насочили своето производство предимно към еко и био продукти. Това е доста интересно, тъй като ние в ОАЕ доста използваме такива продукти с високо качество. А това вече е и световна тенденция. Това ни насочва и към възможности за инвестиции. Пакетирането на храните също е от значение. При вас то също е на ниво. Така че, както виждате, много са областите в хранително-вкусовата промишленост, които биха могли да бъдат застъпени в нашето сътрудничество\", посочи министърът от ОАЕ.\r\nМариям Бинт Мохамед Саид Хареб Ал-Мехаири отбеляза, че страната й проявява интерес към някои от емблематичните български продукти - розово масло и всичките производни от него, сирене и кисело мляко.\r\n\"Мисля, че това е едно от нещата, в които България е уникална и може да се гордее с това производство. Отваряйки врати за българския бизнес и инвеститорите, ще бъде една добра възможност да се седне на масата на преговорите и да се намерят допирните точки, в които нашите две страни да си сътрудничат. Това са възможности не само за България в Обединените арабски емирства, но и да се види какви са възможностите за ОАЕ да прави бизнес в България и да влезе с инвестиции. Това би бил един фантастичен старт и за двете страни\", отбеляза тя.\r\nМинистър Ал-Мехаири, че в последниге години е имало спад на търговските отношения между двете страни, въпреки че в годините назад българските хранителни продукти са заемали доста голямо място в целия Арабски регион.\r\n\"Имате уникална минерална вода и водни източници, това е цяло богатство. Имате прекрасен климат, който много ми допадна. Имате невероятно вкусна кухня. Впечатлена съм от храната ви и националните български ястия, които са невероятно вкусни, наистина. Мисля, че е назряло времето и у нас да опитат от вашата прекрасна кухня и вашите хранителни продукти, те не само са вкусни, но и много полезни и здравословни. И най-важното - са натурални. Пожелавам вашите продукти колкото се може по-скоро да са на нашата трапеза в ОАЕ\", завърши в заключение министър Мариям Бинт Мохамед Саид Хареб Ал-Мехаири.", "date": "2018.11.19", "title": "Плодородна земя, сирене, розово масло... С какво впечатлихме ОАЕ?"}
{"url": "https://www.dnes.bg/technology/2018/11/19/noviiat-robot-na-softbank-po-sramejliv-ot-pepper.394039", "text": "Японският конгломерат SoftBank Corp. представи нов робот, но за разлика от приказливия му предшественик Pepper, който беше пуснат в продажба преди три години, наследникът пропуска рaзговорите и просто чисти пода, предава Bloomberg.\r\nWhiz, автономната машина за почистване на подове, предназначена за компании, ще се появи на пазара в Япония през февруари, обяви самата SoftBank. 32-килограмовото устройство се задвижва от самоуправляващ се софтуер и редица сензори от Brain Corp., базиран в Сан Диего стартъп, който е част от 100-милиардния Vision Fund на SoftBank. Машината ще може да се наема за 25 хил. йени (222 долара) месечно.\r\nPepper, първият опит в сферата на роботиката на SoftBank, беше рекламиран като \"компания у дома\" и като \"асистент по продажбите\" в магазините. Въпреки че роботът за 1600 долара има език, подобен на този на човека, и може да поддържа очен контакт, водейки кратки неангажиращи разговори, той така и не успя да набере инерция.\r\n                    \n                    \n                Brain, от своя страна, не прави собствения си хардуер, а вместо това се насочва към разработката на софтуер, който позволява на машините да са автономни в затворени пространства.\r\n„Ние в Brain искаме да видим бъдещето, в което роботите ще са навсякъде“, коментира Юджийн Ижкевич, основател и главен изпълнителен директор на компанията. „Искаме да позволим тази революция“.\r\n\r\n ", "date": "2018.11.19", "title": "Новият робот на SoftBank – по-срамежлив от Pepper"}
{"url": "https://www.dnes.bg/eu/2018/11/19/gigantski-vylni-unishtojavat-hoteli-na-tenerife.394037", "text": "\r\nГигантски вълни с височина на 3-етажно здание пометоха хотели на остров Тенерифе, част от Канарските острови, съобщават световните агенции.\n\r\nОт публикувано видео, в местните испански медии, се вижда как бурята унищожава терасите на местата за почивка на популярния остров.\r\nЗа силата на стихията може да се съди по видяното – те са стигнали до третия етаж на хотел от първа линия.\r\nСлужбите за сигурност на остров Тенерифе са евакуирали стотици души, преди стихията да достигне жилищните райони. Няма данни за сериозно пострадали.\r\n                    \n                    \n                В настоящия момент времето се успокоява и вятърът утихва, което намалява и силата на образуваните вълни. \r\n", "date": "2018.11.19", "title": "Гигантски вълни унищожават хотели на Тенерифе"}
{"url": "https://www.dnes.bg/science/2018/11/19/kultivirano-ot-kletki-laboratorno-meso-v-nashata-chiniia.394000", "text": "Американските власти се споразумяха как да регулират хранителните продукти, култивирани от животински клетки, проправяйки пътя на така нареченото \"лабораторно месо\" към американските чинии.\r\nМинистерството на земеделието и Администрацията по храните и лекарствата се споразумяха също така да споделят резултатите от регулирането на клетъчно-култивираните хранителни продукти.\r\nДокато техническите подробности все още предстои да бъдат потвърдени,  (FDA) ще наблюдава събирането и диференциацията на клетките. Министерството на земеделието на САЩ пък ще наблюдава производството и етикетирането на хранителните продукти.\r\n                    \n                    \n                \"Тази регулаторна рамка ще подпомогне, както опита на FDA за регулация на клетъчната култура, така и живите биосистеми, а опитът на Министерството на земеделието на САЩ в регулирането на добитъка и птичи продукти за човешка консумация\", се казва в споразумението.\r\nОказва се, че агенциите и контролните органи не виждат нужда от законодателство по въпроса с \"лабораторното месо\".\r\nВъпросът дали да се одобрят клетъчно-култивирани хранителни продукти никога не е възниквал в САЩ. Всъщност вече съществуват няколко нови лабораторни проекта, но производствените разходи са много високи и никой, де факто, не разполага с продукт, който да е готов за продажба.\r\nКалифорнийската компания Just, известна със своята безяйчна майонеза, заяви, че планира да продаде клетъчно култивирано месо до края на тази година, пише Medicalxpress.\r\nДруги, като Memphis Meats and Mosa Meat в Холандия, работят за намаляване на производствените разходи - с известна подкрепа от селскостопанската и хранително-вкусовата промишленост.\r\nПоддръжниците на \"лабораторното месо\" твърдят, че избягването на кланета на животните ще намали както страдащите, така и емисиите на парникови газове - и е устойчива възможност за хранене на нарастващите популации, жадни за протеини.\r\nСъществува обаче несъгласие със земеделските организации за това дали такива продукти наистина могат да бъдат наречени \"месо\".", "date": "2018.11.19", "title": "Култивирано от клетки! \"Лабораторно месо\" в нашата чиния?"}
{"url": "https://www.dnes.bg/obshtestvo/2018/11/19/studenti-ot-vuzf-tyrsiat-poslanika-na-promianata.394060", "text": "Студенти от Висшето училище по застраховане и финанси търсят будителя на 21 век. София Вълчева и Цанислав Генчев от Студентския съвет на ВУЗФ стартираха инициативата \"Посланик на промяната\", с която целят да открият онзи българин, който е символ на вдъхновение и е пример за подражание сред младите хора в момента. \n\r\nДо 30 ноември всеки може да номинира онлайн  преподавател на ВУЗФ или  човек, когото определя като мотивиращ, успешен и чрез действията си се е доказал като двигател на положителната промяна. Човекът, който грабне най-много гласове и номинации, ще получи и титлата \"Посланик на промяната\".\n\r\n\"Във време, в което има стотици инфлуенсъри, писачи и хора, които са известни просто с това, че са известни, ние решихме да потърсим нашия будител – на младите. Ако преди години хора като Ботев и Левски са били морален ориентир за обществото, то днес границите до голяма степен са размити – и това е нормално. Но е добре да имаме някава категория за човек, когото да виждаме като двигател на промяната. Човек, на когото да се възхищаваме, и който да ни показва, че има смисъл и успехът в България е възможен\", обясни София Вълчева. \n                    \n                    \n                \r\nСофия учи в бакалавърската програма \"Бизнес психология и човешки ресурси\" във ВУЗФ, като паралелно с това работи и в shkolo.bg - стартъп на годината на състезанието Central European Startup Awards (CESA). Тя е категорична, че всеки ден е от значение и винаги има начин да промениш към по-добро средата, в която се намираш. \n\r\nНа подобно мнение е и Цанислав, който е друго лице зад кампанията: \n\r\n\"Има много вдъхновяващи примери за хора, които проактивно и упорито работят за подобряването на средата в България чрез лични, социални или бизнес постижения в полза на общността. Но не винаги се говори за тях. Искаме да дадем трибуна за тях и техните идеи. Всеки, който иска да участва в инициативата, е свободен да номинира себе си, колега или просто човек, на когото се възхищава и смята за посланик на промяната.\" \n\r\nЦанислав е студент в програмата \"Финансов мениджмънт и маркетинг\" във Висшето училище по застраховане и финанси (ВУЗФ). Основател е на младежката платформа за личностно и професионално развитие YOUth TALENTs (www.YOUthTALENTs-bg.com). Нейната цел е да помогне за изграждането на мост между образованието и бизнеса и създаване на по-устойчива и благоприятна среда за развитие на младите хора. Цанислав има опит в управлението на човешките ресурси, неформалното образование и дигиталния маркетинг.", "date": "2018.11.19", "title": "Студенти от ВУЗФ търсят посланика на промяната"}
{"url": "https://www.dnes.bg/eu/2018/11/19/jyltite-jiletki-blokiraha-petrolni-depa-vyv-franciia.394045", "text": "Френските \"жълти жилетки\" отново се събраха, за да продължат протестите срещу увеличението на цените на горивата. Те отново нарушиха движението на автомобилите днес сутринта и блокираха петролни депа, съобщиха журналисти от Франс прес.\n\r\nРазпокъсаните блокади на пътищата продължават още от масовите протести в събота, след които един човек загина и стотици бяха ранени, съобщи Асошиейтед прес, цитирана от БТА.\n\r\nСлужител по сигурността каза днес, че около 30 души са били арестувани миналата нощ, докато полицията се е опитвала да разпръсне протестантите.\n\r\nПредставителят на протестиращите Бенжамен Коши заяви пред радио Ер Ем Се, че шофьорите са блокирали около 10 петролни депа днес и искат намаление на цените на горивата, които по думите му засягат непропорционално работническата класа.\n                    \n                    \n                \r\nДнес сутринта две петролни депа бяха блокирани - във Верн, близо до Рен (източната част на страната) и във Фо-сюр-мер (в югоизточната част). Достъпът до тях \"не е възможен\", обяви енергийната корпорация Тотал (Total) пред Франс прес, като уточни, че към настоящия момент рафинериите не са засегнати.\n\n\r\n\"Беше важно да останем тази нощ, нищо не сме постигнали\",заяви Себастиен, авиационен техник на 21 години, близо до депото на Лепинас, северно от Тулуза.\n\r\nПремиерът на Франция Едуар Филип заяви, че иска да поддържа \"посоката\" въпреки \"гнева\" и \"страданието\" на протестиращите.\n\r\n\"Ние също имаме посока и това ще продължи\", каза Кевин Дюжарден от барикадата в северния град Кале, където бяха организирани пропускателни бариери по магистрала А16, довели до забавяне на движението.\n\r\n\"Движението не е нещо изключително\" и \"очевидно не е със същите мащаби като събота\" , заяви пред телевизия Синюс държавният секретар към министерство на вътрешните работи на Франция Лоран Нунес. Той напомни, че органите на реда са били инструктирани да \"се намесят всеки път, когато са блокирани структурни артерии или когато има насилие\".\n\r\nНяколко инцидента белязаха нощта на неделя срещу понеделник. В Кале английски автомобилист и австралийски шофьор на ТИР бяха задържани под стража, след като се опитаха да пробият бариерата.\n\r\nВ Сен Дизие (източната част на страната) водач на камион бе разпитан от жандармерията, след като нарани един от протестиращите, който бе откаран до болница.\n\r\nВ събота близо 290 000 души протестираха на 2034 места. Нови протести имаше вчера на 150 места, каза министърът на вътрешните работи Кристоф Кастанер.\n\r\nПротестите отразяват все по-голямото разочарование от президента на Франция Еманюел Макрон, чието правителство поддържа поскъпването на горивата като част от усилията за по-чиста околна среда, отбелязва Асошиейтед прес. \r\n ", "date": "2018.11.19", "title": "\"Жълтите жилетки\" блокираха петролни депа във Франция"}
{"url": "https://www.dnes.bg/notifikacii/2018/11/19/risunki-na-bylgarski-shampioni-v-stolichen-podlez.394054", "text": "\n\r\nРисунки на български шампиони разкрасиха подлеза при Спортната палата в София.\r\n\"Спортен подлез\" бе реализиран с помощта на София – Европейска столица на спорта от екипа на ПОдЛЕЗНО.\r\nСтилизираните рисунки са направени по фотоси в екшън ситуации на тенисиста Адриан Андреев, щангиста Христо Христов, скиора Алберт Попов, боксьора Даниел Асенов, таекуондиста Владимир Далаклиев, сабльорката Йоана Илиева, лекоатлетката Мирела Демирева, спортния катерач Петър Иванов, ансамбъла по художествена гимнастика, плувеца Антъни Иванов и др. \r\nГрафитите са изрисувани от младия художник Димитър Стафидов с асистенцията на Цветан Узунов и Емил Михов.\r\nСлед Музикален подлез, Филмов подлез, Научен подлез, Космически подлез, сегашният Спортен подлез е седмият проект на организацията ПОдЛЕЗНО.", "date": "2018.11.19", "title": "Рисунки на български шампиони в столичен подлез"}
{"url": "https://www.dnes.bg/stranata/2018/11/19/zaradi-snega-kamion-s-dyrva-padna-ot-most-v-svishtov.394062", "text": "Камион с дърва е паднал от моста при местността \"Паметниците\" в Свищов, няма пострадали при инцидента.\r\nСъстоянието на шофьора е стабилно, въпреки че ТИР-ът е паднал в дерето и всичката дървесина се е разпиляла. Причината за инцидента е усложнената зимна обстановка в региона.\r\nКъм момента положението е овладяно и няма затворени и непочистени пътища, съобщи за \"Фокус\" кметът на Община Свищов Генчо Генчев.\r\nСнеговалежът е спрял около 06:00 часа тази сутрин. През денонощието са работили общо 7 почистващи машини. Всички входно-изходни артерии на Свищов, както и главните улици и пътищата към селата на територията на общината са в добро състояние.\r\n\"Няма населени места без ток и вода. Единственият проблем беше във времето от 02.00 до 04.00 часа, когато се налагаше да оказваме съдействие на тежкотоварни автомобили в няколко участъка\", обясни кметът Генчев.\r\n                    \n                    \n                Критичните отсечки са били Совата – Царевец и Царевец – Свищов. Той увери, че образователните и социалните институции са обезпечени с отопление и работят без проблеми.\r\n ", "date": "2018.11.19", "title": "Заради снега: Камион с дърва падна от мост в Свищов"}
{"url": "https://www.dnes.bg/akoshtete-vqrvaite/2018/11/19/mihaela-marinova-i-gadjeto-i-1-godina-obich-i-rozi.394026", "text": "Михаела Маринова и футболистът Александър Дюлгеров отпразнуваха 1 година, откакто са двойка, показват техни постове в Instagram от миналата седмица. И двамата влюбени качиха снимки, на които се вижда, че младата певица е получила огромен букет като подарък за годишнината. \r\n\"Днес ни е празник\", написа футболистът на ЦСКА-София и добави числото 1, което кара почитателите да смятат, че празнуват, че от 1 година са заедно.\r\n \r\nА изпълинтелката на \"Не ти ли стига\" отбелязва, че има най-добрия мъж. Феновете веднага ги затрупаха с коментари и им пожелаха да са все така влюбени.\r\n \r\nДвамата се криеха от светлините на прожекторите за известно време, но от пролетта започнаха да публикуват общи снимки и накрая Мишето разкри, че наистина имат връзка.\r\n \r\nМихаела съобщи в социалните мрежи, че скоро ще излезе новата и́ песен. \"Наближава, нямам търпение\", заяви победителката в петия сезон на \"Като две капки вода\".\r\n \r\n", "date": "2018.11.19", "title": "Михаела Маринова и гаджето й: 1 година обич и... рози!"}
