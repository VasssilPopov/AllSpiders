{"url": "https://www.dnes.bg/balkani/2019/03/06/bolnogledach-samo-za-17-dni-skandalyt-s-falshivi-diplomi-v-bosna.403811", "text": "\r\nРаботата на Мирела Турулия е тежка, но въпреки това тя обича професията си. Тя е една от болногледачките в дом за възрастни в Сараево вече 12 години. \n\r\nМирела работи до изнемога, защото персоналът не е достатъчен за общо 400-те обитатели на дома. Болногледачите работят по 11-12 часа на ден и взимат около 500 евро, въпреки високата си квалификация. \n\r\n\"Трябва да завършиш средното медицинско училище, а това не е толкова лесно. Още за да влезеш ти трябват отлични оценки\", пояснява Мирела пред . \n                    \n                    \n                \r\nБолногледачите получават висока квалификация и много от тях бягат в чужбина, където способностите им са високо оценени. \n\r\nНаскоро обаче избухна скандал, който хвърля сянка върху професията. Няколко училища в Босна издават дипломи срещу пари и без никакво обучение. Схемата е разкрита от Азра Омерович, която се представила за кандидат за училището и се свързала с измамник. \n\r\n\"Обадих му се по телефона и го попитах дали може да ми помогне за преквалификация. Той се съгласи и на другия ден се срещнахме. Каза ми, че ако му дам 2500 босненски марки (около 2500 български лева - бел. ред.) ще получа съответната диплома, а другото било негова работа\", разказва Азра. \n\r\nВсичко продължило точно 17 дни - от обаждането, до полчуаването на диплома. Без дори и кракът й да стъпи в училището. \n\r\nТова разгневява хора като Мирела, която е наясно, че дори и опитни медицински сестри могат да допуснат грешки. \n\r\n \r\n", "date": "2019.03.06", "title": "Болногледач само за 17 дни: Скандалът с фалшиви дипломи в Босна"}
{"url": "https://www.dnes.bg/temida/2019/03/06/dojivoten-zatvor-za-ubiistva-i-iznasilvane-ot-1990-g.403865", "text": "Доживотен затвор постанови пловдивският апелативен съд на 64-годишния Тодор Чаръкчиев. През 1991 г. той е осъден на \"смърт чрез разстрел\" за две убийства, изнасилване и средна телесна повреда. Престъпленията са били извършени година по-рано в село край Стара Загора, пише \"\". \n\n\n\r\nПловдивските магистрати отмениха по-снизходителното наказание от 30 г. затвор, постановено от колегите им в Стара Загора, и така уважиха протеста на прокуратурата. Решението им не подлежи на обжалване.\n\r\nТе смятат, че положителна промяна в поведението на Чаръкчиев има, но тя може да се отнесе към последните две години от изтърпяване на наказанието.\n                    \n                    \n                \r\nСъдиите в Пловдив приемат за основателно възражението на прокурора, че този период не може да се квалифицира като достатъчен, за да се мотивира извод, че се касае за трайна, продължителна, сигурна и дългосрочна промяна. Така не може да се мотивира извод, че в условията на неконтролирана и неструктурирана среда - сред обществото, личностните особености няма да се проявят по неблагоприятен за останалите членове на обществото начин.\n\r\nЧаръкчиев е излежал повече от 28 години, от които последните две в Старозагорския, а преди това е бил в затвора в Бургас.\n\r\nАпелативният съд е взел предвид, че една от особеностите при осъденото лице и сфера, в която работещите с него заключават, че имат проблеми, е признанието на вината и съжалението за стореното. В последната си дума пред старозагорските магистрати Чаръкчиев е заявил, че не се счита за престъпник.", "date": "2019.03.06", "title": "Доживотен затвор за убийства и изнасилване от 1990 г."}
{"url": "https://www.dnes.bg/zvezdi/2019/03/06/samo-na-21-kaili-djenyr-stana-nai-mladata-miliarderka.403874", "text": "Кайли Дженър влезе в историята като най-младата милиардерка в света. Според списание \"Forbes\", състоянието на 21-годишната красавица вече е 1 млрд. долара, с което задмина създателя на Facebook Марк Зукърбърг, който печели първия си милиард на 23.\r\nУспехът на риалити звездата се дължи на нейното известно семейство Кардашян, на широката й популярност в социалните мрежи, както и на собствената ѝ марка козметика.\r\n \r\n\"Благодаря, \"Forbes\", написа Кайли в Instagram и сподели публикацията на изданието.\r\n \r\n\"Наистина ли си щастлива? Сигурен съм, че толкова много хора биха искали да мислят, че парите купуват щастие, но дали е така?\", написа нейна последователка под публикацията.\r\n \r\n\"Не го очаквах. Няма как да предвидиш бъдещето, но (след признанието) се чувствам много добре\", сподели още Кайли Дженър.\r\n \r\nСпоред информацията на \"Forbes\", само козметичната компания на Кайли струва 900 млн. долара. През 2018 г. приходите на звездата бележат ръст от 9%. Само след пускането на продуктите Lip Kit в магазинната мрежа, тя е спечелила 54,5 млн. долара.\r\n \r\n\"Продуктите се появиха в няколко магазина, направих обичайното като реклама в социалните мрежи, направих това, което обикновено правя и то проработи\", коментира още Дженър, която има над 175 млн. последователи в социалните мрежи, което също допринася за приходите ѝ.\r\n \r\nKylie Cosmetics стартира през 2015 г. В началото разходите на риалити звездата са минимални, защото тя решава да продава продуктите си само онлайн. По думите ѝ, за нея работят седем служители на пълен работен ден, както и още пет почасово.\r\n \r\nДанните на \"Forbes\" показват още, че Джеф Безос остава най-богатият мъж в света със състояние от 131 млрд. долара. Най-заможната жена пък е Франсоаз Бетанкур-Майерс – собственичката на козметичната компания L'Oreal, която разполага с 49,3 млрд. долара.\r\n \r\n", "date": "2019.03.06", "title": "Само на 21: Кайли Дженър стана най-младата милиардерка"}
{"url": "https://www.dnes.bg/obshtestvo/2019/03/06/novite-kasovi-belejki-shte-vdignat-cenite-na-gorivoto.403869", "text": "Възможно е цената на горивото да скочи заради новите изисквания за съдържанието на касовите бележки. За това алармира Андрей Делчев, изпълнителен директор на Българската петролна и газова асоциация. \n\r\nОт 1 април касовите бележки, които получаваме при заредено гориво ще се по- подробни. Целта на финансовото ведомство е потребителят да е по-информиран, но според петролната и газова асоциация бензиностанциите на практика ще са принудени да предоставят неверни  данни във фискалния бон.\n\n\n\r\n \r\n\"Но се въвежда един термин за придобивна цена на горивото, което създава сериозни проблеми. В резервоарите на една бензиностанция ежеседмично се налива гориво от няколко цистерни. Това гориво много често се придобива на различни цени, защото цените варират. В един и същи момент се оказва, че в резервоара на тази бензиностанция има различни партиди и каквато и цена да посочите няма да е вярна\", обясни пред \"Дарик\" Андрей Делчев.\r\n \r\nТой изтъкна още, че новите изисквания ще затруднят търговците на горива и вероятно някои от тях ще се принудени да спрат работа. Заради новите текстове много компании вероятно ще са принудени да повишат цените, стана ясно от думите на Делчев.\r\n \r\n\"Всяко административно изискване, което налага инвестиране на допълнителни средства, утежнява себестойността на продукта, които продавате. Държавата с всяко едно изискване добавя нещо към тази себестойност, т.е тя утежнява цената на горивата. Не е обаче това основното, заради което горивата биха скочили с 2 или 3 стотинки. Но естествено, всеки търговец като влага пари в допълнителен софтуер, по някакъв начин трябва да ги избие\", коментира експертът.\n                    \n                    \n                \r\nОт Българската петролна и газова асоциация настояват за среща с премиера Борисов, за да бъдат чути аргументите им и срокът за подробните касови бележи да бъде удължен.", "date": "2019.03.06", "title": "Новите касови бележки ще вдигнат цените на горивото?"}
{"url": "https://www.dnes.bg/index/2019/03/06/djon-laidyn-kiit-se-samoubi-zashtoto-nikoi-ne-go-obichashe.403872", "text": "Кийт Флинт бил \"разрушен\", защото бил оставен абсолютно сам. Това твърди вокалистът на британската пънк група Sex Pistols, Джон Лайдън.\r\nДвамата били близки приятели, но думите му относно самоубилия се фронтмен на The Prodigy са наистина сурови: \"Сърцето ми е разбито. Бяхме близки и... не ме разбирайте погрешно, но никой не го обичаше. Той беше сам и това го довърши.\"\n\n\r\nСпоред Лайдън, повечето музиканти рано или късно биват изоставяни и това е един от най-големите проблеми на музикалната индустрия. \"Не трябва да умираме, трябва да започнем да си говорим\", призовава вокалиста, който търси промяна на ситуацията.\r\n                \n                49-годишният Флинт, чиито приятели се страхуваха, че няма да доживее 50, бе намерен обесен в къщата си в Есекс. За последно е видян на маратон в парка, в особено добра форма , а малко по-късно се отбил и в бара за по бира. Хората там твърдели, че Кийт изглеждал \"в добро състояние на духа\". Той се смеел и купил на себе си и треньора си обяд. Дори помолил за няколко бутилки сайдер, които да отнесе у дома \"за по-късно\".\r\nНо зад обичайното за Флинт добро и приветливо настроение, се криели личните му демони. Твърди се, че музикантът бил в депресия, след като съпругата му го напуснала. Той я умолявал да остане, но въпреки това тя си събрала багажа и отлетяла за Япония, където е през последните няколко месеца.\r\nСпоред близки на Кийт, той вярвал, че нещата ще се оправят и й звънял непрестанно. Тя обаче не променила мнението си и настояла да продадат къщата си. Именно това пречупило фронтмена на легендарната група и го накарало да сложи край на живота си точно три години след като в интервю заявява: \"Когато се изчерпам, просто ще се самоубия\".\r\n ", "date": "2019.03.06", "title": "Джон Лайдън: Кийт се самоуби, защото никой не го обичаше!"}
{"url": "https://www.dnes.bg/rusia/2019/03/06/antiruskite-sankcii-iznositeli-i-zemedelci-pecheliat-gubi-narodyt.403844", "text": "Пет години след въвеждането на антируските санкции мнението на експертите е, че износителите и земеделци печелят от тях, а населението губи. Това е изводът, който прави в свой анализ Би Би Си.\n\r\nРуският премиер Дмитрий Медведев заяви, че икономическите санкции на САЩ и ЕС срещу Москва, наложени точно преди пет години, не са постигнали целта си. Според експерти влиянието на санкциите върху икономиката на Русия се е оказало твърде нееднозначно.\r\n\"Каква бе всъщност главната цел на санкциите? Да подкопаят нашата икономика. Както виждате, този опит се провали. Днес санкциите само забавят развитието на отношенията с европейските ни партньори, да не говорим какви загуби понасят всички\", каза Медведев в интервю за люксембургския в. \"Люксембургер ворт\". \"Възпитателният ефект\" от санкциите също излезе нулев и мнозина партньори на Русия \"осъзнават цялата безперспективност на този курс\", добави той.\r\n                    \n                    \n                Президентът на САЩ Доналд Тръмп заяви тези дни, че удължава санкциите срещу лицата, отговорни според Вашингтон за \"подронването на демократичните процеси и институции в Украйна\".\r\nПървите антируски санкции бяха въведени от ръководството на САЩ през март 2014 г. след анексията на Крим и избухването на въоръжения конфликт в Донбас. Скоро страните от ЕС наложиха и собствени санкции на Москва.\r\nСпоред икономисти, запитани от Би Би Си, за пет години ограничителните мерки на западните държави са повлияли и негативно, и позитивно върху икономиката на Русия.\n\r\n\"Нямаше изявления, че целта е да бъде подкопана руската икономика. Ставаше дума да бъдат нанесени щети на хора, близки до Кремъл и отговорни за вземането на известни решения\", обяснява Кирил Тремасов, шеф на аналитичния отдел в \"Локо-инвест\".\r\nОсновния ефект от санкциите виждаме в оттичането на капитал и отслабването на националната валута. Нашите компании-износителки и собствениците им само спечелиха от това, защото получиха отслабен курс на рублата. \"Русал\" например спечели миналата година повече пари и увеличи производството на алуминий, защото алуминият поскъпна, а рублата отслабна.\r\nНаселението обаче изгуби от санкциите. Спадът в доходите, засилената инфлация до голяма степен също са предизвикани от девалвацията на рублата. И ако всъщност целта на санкциите е била да се накажат хора, близки до Кремъл, постигнат е обратен ефект.\n\r\nСпоред Владимир Тихомиров, главен икономист на \"Би Си Ес Глобал маркетс\", ако стремежът е бил да се промени политическото поведение на Русия, тази стратегия е претърпяла провал. \"Колкото до икономическия ефект от санкциите, той безспорно е налице: упражнен бе натиск върху икономическите агенти в Русия, стеснен е кръгът от стоки и услуги, достъпни за руските граждани\", смята той.\r\nОт друга страна, макроикономическият ефект отчасти е позитивен. Много руски компании фактически бяха отрязани от световните капиталови пазари, оттеглянето на чуждестранните кредитори ги принуди да преразгледат икономическата си стратегия. В крайна сметка дълговото им бреме съществено олекна. За пет години външният дълг спадна с 30 на сто.\r\nМиналата година руската икономика се стабилизира и започна да излиза от рецесията, големите компании постепенно успяха да се преустроят и приспособят към новите условия. От гледище на средносочната и дългосрочната перспектива това направи руската икономика по-устойчива към едни или други отрицателни явления по световните пазари. Но в краткосрочна перспектива санкциите удариха потреблението и затрудниха дейността на много компании.\r\nНе бива да забравяме, че през 2014 г. санкциите съвпаднаха със спад в цените на петрола. И главно заради това жизненото равнище се понижи много силно, курсът на рублата се срина, доходите на населението взеха да падат.\r\nИ още нещо, властите минаха към плаващ курс на рублата: от една страна, това предизвика спад в жизненото равнище, от друга - даде възможност да запазим резервите и да намалим обвързаността на курса на рублата с цените на петрола.\r\n\"Безспорно санкциите винаги целят нанасяне на икономически щети. Но трябва да посочим, че Русия е сред малкото страни, санкционирани през последните десетилетия, които са вградени доста дълбоко в глобалната икономика. Затова през 2014 г. приложихме контрасанкции - променихме кошницата на нашия износ и въведохме някои ограничения, предимно в търговията\", обяснява Наталия Орлова, главен икономист на \"Алфа-банк\".\r\n\"Щом бяха наложени санкциите, минахме към таргетиране на инфлацията (когато централната банка създава в икономиката по-дълги хоризонти, гарантирайки, че цените ще растат стабилно - бел. изд.). Потенциалният икономически растеж вследствие на това решение може да стигне 0,5 от БВП всяка година. Съответно са близо толкова и загубите от санкциите за момента. Сиреч новата вътрешна политика всъщност ги е неутрализирала.\r\nНякои сектори печелят от санкциите - например селското стопанство, получило значителна подкрепа от държавата.\r\nВ дългосрочна перспектива обаче ефектът може да не е позитивен - селското стопанство расте в оранжерийни условия заради ограничения внос, но щом ограниченията бъдат смекчени и вдигнати, на дневен ред ще застане въпросът колко е жизнеспособен вътрешният сектор, доколко е готов за конкуренция. Затова дългосрочната политика за заместване на вноса обикновено не се смята за твърде успешна\", допълни икономистът. /БТА/\r\n ", "date": "2019.03.06", "title": "Антируските санкции: Износители и земеделци печелят, губи народът"}
{"url": "https://www.dnes.bg/obshtestvo/2019/03/06/proverka-pokaza-arhitekturnoto-ni-nasledstvo-v-opasnost.403838", "text": "Архитектурното културно наследство в България е в опасност. Това показва последният доклад на Сметната палата след проверка в периода от началото на 2015-а до края на юни 2018 година.\n\r\nСпоред документа не е извършван мониторинг на състоянието на културните обекти с изключение на тези, които са в категорията \"световно значение\", а именно - старинният град Несебър, Ивановските скални църкви, Мадарският конник и Рилският манастир.\n\r\nВ доклада на Сметната палата се посочва, че няма данни за всички недвижими културни ценности, липсва стратегия за управлението им и кадрова обезпеченост.\n\r\nПо-малко от една четвърт от архитектурно-строителните паметници са с предоставен статут на културна ценност.\n                    \n                    \n                \r\nВсички останали, близо 15 хил., са само декларирани, без да са изучени задълбочено и да е направена оценка на качеството им на културни ценности. За голяма част от обектите не са извършени дейности по поддържането им.\n\r\nНяма досиета за значителна част от обектите, а националният документален архив не отговаря на нормативните изисквания.\n\r\nКултурното наследство е обект на закрила от самото създаване на българската държава, отбелязват още от Сметната палата и посочват, че са отправили препоръки за подобряването на ситуацията.", "date": "2019.03.06", "title": "Проверка показа: Архитектурното ни наследство - в опасност!"}
{"url": "https://www.dnes.bg/akoshtete-vqrvaite/2019/03/06/3-zodii-koito-iskat-otvoreni-vryzki.403831", "text": " Някои зодиакални знаци не могат да са моногамни. Когато са по-млади, но и не само, те не могат да останат верни на един партньор, не знаят какво е сериозна връзка, искат постоянно да опитват нещо ново, просто не умеят да са лоялни. Не виждат как могат да прекарат живота си само с един човек и какъв е смисълът на сериозните и стабилни връзки. Ето кои зодии предпочитат да са в отворена връзка, за да могат да имат и други сексуални партньори.\r\n\r\n \r\nБлизнаците са отлични комуникатори, затова много добре умеят да изясняват нещата. Обясняват на половинката защо искат да са в отворена връзка, какви са предимствата на това и как това ще ги направи по-щастливи и доволни. Тези знаци успяват да поддържат отворена връзка, именно защото са искрени, комуникират и обясняват как стоят нещата. Те предпочитат да се забавляват. Въздушни знаци са, не са фенове на дълбоките и драматични връзки, искат нещо леко и разтоварващо. Обичат промените и лесно се адаптират, затова смяната на партньори не е проблем за тях. Не преживяват тежко раздели, защото не приемат нещата твърде сериозно. Лесно се отегчават, затова искат да имат няколко гаджета, да поддържат страстта.\r\n\r\n\r\n \r\nПроучване, проведено от \"Open Minded\" през 2016 г., показва, че Козирозите са зодиакалните знаци, които е най-вероятно да са в отворена връзка. По принцип са много сериозни и отговорни хора, затова това изглежда странно. Но тези знаци се отдават повече на работа, учене, преследване на цели и затова не влагат толкова енергия и усилия в любовните отношения. Те са мъдри и дисциплинирани земни знаци, и точно затова успяват да измислят правила за отворената връзка. Приемат, че на света съществуват и такива отношения, достатъчно емоционално узрели са за тях. Много са амбициозни, затова им харесва, че могат да очароват не само един партньор, а няколко.\r\n \r\n", "date": "2019.03.06", "title": "3 зодии, които искат отворени връзки"}
{"url": "https://www.dnes.bg/stranata/2019/03/06/voennomorskite-sili-unishtojiha-opasen-boepripas-v-burgasko.403878", "text": "Военноморските сили са унищожили опасен боеприпас, намерен между селата Вресово и Руен, съобщиха от пресцентъра на ВМС. \r\nНа 6 март дежурният в Районно полицейско управление-Руен подава сигнал за намерен боеприпас между село Вресово и село Руен. След разпореждане от началника на отбраната е сформирана група за разузнаване, транспортиране и унищожаване на невзривени боеприпаси.  \r\nПри огледа на района е установено, че боеприпасът е 76 мм осколъчно – фугасен снаряд с взривател и е силно корозирал. \r\nВ следобедните часове опасният боеприпас е унищожен на място, с отцепване на района и при стриктно спазване на мерките за безопасност.", "date": "2019.03.06", "title": "Военноморските сили унищожиха опасен боеприпас в Бургаско"}
{"url": "https://www.dnes.bg/za-da-se-razbirame/2019/03/06/5-nachina-da-se-sblijite-s-kolegite.403774", "text": "Започването на нова работа е истинско предизвикателство, не само от гледна точка на справянето с новите ангажименти в новата работна среда, но и от гледна точка на сближаването и сработването с новите колеги. В повечето от случаите вписването в колектива не е лека задача, защото доста от хората в офиса могат да са враждебно настроени, други могат да приемат трудно нови колеги, а пък трети могат да изразяват тотална липса на интерес към вас като ново попълнение.\r\nНа каквато и ситуация да попаднете е важно задължително да опитате да се впишете в колектива. Така не само ще се чувствате по-добре психически (което е от огромно значение за работата), а и работата ви ще ви носи удоволствие. Да не говорим, че продуктивността на работещите в задружен екип е значително по-висока.\r\n                    \n                    \n                И така, какво можете да направите, за да се сближите с колегите си?\r\n\r\nРазличните фирми организират различни извънработни занимания, имащи за цел разпускане и сближаване на колегите. Това помага в процеса на работа, развива доверието и изгражда екипа. Ако ръководителите ви са решили да организират излет с благотворителна цел, игра-предизвикателство или игра за работа по отбори, парти след края на работното време или тиймбилдинг, не ги пропускайте. Участието ви в такива дейности дава възможност да се сближите с колегите и ръководителите си.\r\n\r\nАко наблизо има фитнес или зала за тренировки, която посещават вашите колеги, включете се и вие. Така ще можете да се разтоварите и едновременно с това да откриете повече общи теми на разговор с хората, с които работите. \r\n", "date": "2019.03.06", "title": "5 начина да се сближите с колегите "}
{"url": "https://www.dnes.bg/notifikacii/2019/03/06/rakiia-vino-izzeha-nad-4600-l-alkohol-v-selo-krai-peshtera.403834", "text": "Общо 4630 литра нелегален алкохол са открити в дома на мъж от пещерското село Радилово, съобщиха от Областната дирекция на МВР в Пазарджик.\r\nПри полицейска проверка в къщата на 39-годишен мъж от селото са намерени 3000 литра ракия, 1630 литра вино и съоръжение за варене на ракия. Открити са също 240 литра дизелово гориво без документи за произход.\r\nНелегалният алкохол и горивото са иззети, а срещу мъжа са образувани полицейски производства.", "date": "2019.03.06", "title": "Ракия, вино... Иззеха над 4600 л алкохол в село край Пещера"}
{"url": "https://www.dnes.bg/health/2019/03/06/kak-da-namalite-riska-ot-bolka-v-kolianoto.403772", "text": "Коленете са едни от най-натоварените стави в човешкия скелет. Те имат нелеката задача да носят тежестта на цялото тяло, като същевременно участват във всяко движение на скелета по време на естественото придвижване в пространството. С напредване на възрастта рискът от поява на болки в тези стави, както и тяхното увреждане, нараства. Има няколко неща, които можете да направите от по-ранна възраст, за да намалите този риск и да се предпазите от болки и скованост в коленните стави, както и тяхното износване.\r\n\r\nТялото работи като перфектно смазана машина, всяка част от която е свързана с останалите. Ето защо, за да се предпазите от проблеми с коленете е важно да им осигурите добра подкрепа. За целта правете редовни упражнения за стягане на мускулатурата на бедрата. Те също участват активно в носенето на тежестта на тялото. От значение е и силата на мускулатурата на гръбнака. Тя подкрепя и разпределя правилно тежестта, падаща върху носещите стави, каквито са коленете и тазобедрените стави.\r\n                    \n                    \n                \r\nНепрекъснатите повтарящи се движения са пагубни за всяка става, включително и за коленете. Упражнения или физическа дейност, свързана със специфична професия, при които се налага еднообразно движение на определени стави в тялото оказват вредно влияние, което в бъдеще води не само до болки, но и до увреда на ставата. Пример за такива дейности са тичането, колоезденето, скачането – занимания, при които най-голяма тежест пада върху коленните стави.\r\n", "date": "2019.03.06", "title": "Как да намалите риска от болка в коляното"}
{"url": "https://www.dnes.bg/temida/2019/03/06/rekord-na-30-godini-s-23-ta-prisyda-no-i-zatvoryt-ne-mu-myrda.403853", "text": "30-годишният Д. С. получи 23-та си присъда, след като бе признат за виновен от Варненския окръжен съд, съобщиха от Прокуратурата. За грабеж, представляващ опасен рецидив, и за кражба на шест мобилни телефона на ученици, извършена при условията също на опасен рецидив. Той ще изтърпи общо наказание 5 години лишаване от свобода при строг режим.\n\n\n\r\nДимитър напуснал варненския затвор на 22 септември 2017 г., след като бил освободен условно предсрочно. Оставали му да доизтърпи още 6 месеца лишаване от свобода. В изпитателния срок на предходната си присъда той извършил грабежа и кражбата в условията на опасен рецидив, за които бе осъден сега.\n                    \n                    \n                \r\nНа 11 ноември 2017 г. той извършил грабеж на свой познат от затвора. Стойността на отнетото със сила според съдебно-оценителната експертиза възлиза на близо 350 лева. Два дни по-късно 30-годишният мъж откраднал 6 мобилни телефона на ученици от училище \"Найден Геров\", които били във физкултурния салон. Димитър влязъл в класната им стая и като в магазин откраднал онова, което му харесва, после напуснал сградата. Шестте откраднати телефона са на обща стойност над 700 лева.\n\r\nПрисъдата на Варненския окръжен съд подлежи на обжалване пред Апелативния съд.", "date": "2019.03.06", "title": "Рекорд: На 30 години с 23-та присъда! Но и затворът не му мърда"}
{"url": "https://www.dnes.bg/notifikacii/2019/03/06/kim-izpitva-tyrpenieto-na-trymp-izdiga-pak-raketnata-si-ploshtadka.403852", "text": "Странна активност се забелязва на територията на Северна Корея - площадката за изстрелване на ракети, която Ким Чен Ун заповяда да бъде разрушена като знак на уважение към Доналд Тръмп след първата им среща, се издига отново.\r\nМакар екипът на президента на САЩ да твърдеше, че е постигнат напредък относно използването на ядрени оръжия от Северна Корея, разговорът очевидно не се е харесал на Ким. Само седмица по-късно строителните дейности кипят за да се появи отново площадката за изстрелване на ракети, въпреки че корейският лидер бе обещал пълна денуклеаризация на страната си. Първите данни за строежа се появяват само два дни след края на срещата във Виетнам.\n\n\r\n                \n                Според американския съветник Джон Болтън, ако режимът на Ким не спази обещанието си да се отърве от опасните оръжия, съществуващите вече санкции към страната ще станат още по-сурови. Той е притеснен и от още нещо - най-голямото международно политическо постижение на Доналд Тръмп е на път да се превърне в провал.\r\nВсъщност площадката Tongchang-re така и не се е използвала по предназначение, тъй като от нея са били изстрелвани само сателити и са били тествани двигателите на ракетите, които обаче могат да стигнаг до САЩ. Решението тя да бъде разрушена Ким взима, за да покаже, че Вашингтон може да му има доверие. А факта, че е заповядал площадката да бъде построена отново може да значи само едно - Северна Корея вече не вярва в преговорите с американците.\r\nСпоред експертите, това е провокация, която иска да покаже на САЩ, че макар и малка и изолирана, страната има добра технология за сглобяване и изстрелване на ракети от която няма да се откаже толкова лесно. И най-вече - по този начин Ким изпитва търпението на Доналд Тръмп.\r\n ", "date": "2019.03.06", "title": "Ким изпитва търпението на Тръмп – издига пак ракетната си площадка"}
{"url": "https://www.dnes.bg/televizia/2019/03/06/kakvo-se-sluchva-v-semeistvoto-kogato-vratite-sa-zatvoreni.403820", "text": "Появил се в момент, в който всекидневно се говори за домашно насилие, българският сериал  \"Денят на бащата\" улучва пулса на времето. Продукцията разглежда болната страна на обществото ни, в което възрастните не са дорасли да се грижат за себе си, за близките си и най-вече за децата, които сами създават.\r\nРежисьорът Павел Г. Веснаков изследва какво се случва зад стените на семейството, когато то остане само, без надзора на близките. Главните роли са поверени на Захари Бахаров и Весела Бабинова, на чиито герои им предстои развод. И двамата – неподготвени за подобна ситуация, трудно успяват да съхранят миналото и себе си, а най-голямата тежест пада върху детето, в което всеки от родителите се вкопчва, сякаш за да запази малкото от онова време, в което нещата са изглеждали по друг начин.\r\n                    \n                    \n                Веснаков ясно посочва проблемите около създалата се ситуация и колко неподготвен е човек да я приеме.  Камерата на оператора Александър Станишев отблизо наблюдава случилото се. Следва в гръб героите, улавяйки стъпките им, водещи наникъде. Често ги (из)оставя самотни на детска площадка, обградена от панелки, за да регистрира отчуждението им. Студените и схлупени цветове на работното място на героинята на Бабинова изобразяват вътрешната й дистанцираност към ставащото. Метрономът над пианото отмерва безизходицата и неспособността на персонажите да се разделят хуманно с партньорите си. \r\nСюжетът проследява как освен детето си двойката разделя и приятелите си. А всички заради някакво неписано  правило застават зад жената, смятайки, че тя има повече права и по-малко вина. Сякаш за да компенсират тази \"закономерност\" авторите на сериала, макар и с претенцията за наблюдение на двете страни в една раздяла, застават (не)волно зад бащата.\r\nТака, макар да изглежда сипматична в първите епизоди, героинята на Бабинова е лишена от способността да вникне в същността си, да отсъди адекватно. Обречена от сценария напълно да загуби емпатията и майчинското чувство, тя разделя детето си от неговия баща, несъзнавайки колко важно за него е присъствието му. Съвсем лесно героинята се оставя да бъде подведена от близките си (естествено пак жени - майка и приятелка), които я настройват срещу бившия й и я нахъсват да превърне сина си в оръжие.\r\nВ другата крайност е поставен героя на Бахаров. Той следва правилата, с активна гражданска позиция. Цели се нависоко, макар и само в залата за катерене. Готов е да прости, да съдейства, да разбере, да поеме вината, да се откаже дори от сина си, само за да го спаси. И именно той е отритнатият от обществото. Сякаш сериалът не разглежда толкова случващото се между двама души в общата им раздяла, а отбелязва колко дълбока е пропастта между мъжа и жената. Бащата - безгрешен, майката затъва все повече.\r\nЕдностранчивото обобщено вглеждане в поведението на мъжа и жената личи и в присъствието на приятелското семейство, изиграно от Глория Петкова и Александър Сано. Отново жената е тази, която е поставена в образа на манипулатор, егоист, тровещ идилията и хармонията в една връзка. Затова пък пак бащата е този, който играе с детето, усеща желанията му, същността му. Търпи!\r\nКъм финала има женско извинение, но разкаяние - не.\r\n\"Денят на бащата\" не остава равнодушен и към безхаберието на институциите, неспособни да се справят в подобни ситуации, но същевременно юристите ще се подразнят на дребните неточности в сериала относно разрешаването на тези казуси.\r\nДобре са се получили епизодите с участието на деца. Особено силно е присъствието на малкия Патрик Шон Хесън, влязъл в образа на сина на Бахаров и Бабинова. Незабелязаният му за възрастните зов за помощ въздейства – от висенето по первазите, през дребните кражби до посягането към ножа. Сценаристите следват Чеховата фраза, че ако в първо действие виси пушка, то тя задължително трябва да гръмне на финала. А завършекът е достоен, обърнат към детето в риск, неразбрано от най-близките си: сред тишина до балони, чудещо се да направи ли крачката към неизбежното.\r\n ", "date": "2019.03.06", "title": "Какво се случва в семейството, когато вратите са затворени?"}
{"url": "https://www.dnes.bg/notifikacii/2019/03/06/viena-otkaza-da-zashtitava-avstriiskite-djihadisti-ot-id.403858", "text": "Джихадистите от австрийски произход, сражавали се на страната на \"Ислямска държава\" няма да могат да разчитат на помощ от Австрия.\n\n\r\nВиена реши, че ще лиши от консулска защита своите граждани, които са се присъединили към терористичната групировка, предаде Reutes. По-рано САЩ призова европейските държави да репатрират пленените бойци на ИД, за да могат те да бъдат съдени в страните си. \r\n\"Следователно няма да приемем тези хора обратно\", цитира австрийското издание \"Пресе\" думите на австрийския вътрешен министър Херберт Кикъл.\r\n\"Хора, които са се присъединили към терористични организации и са отхвърлили основните ценности на австрийското общество, не могат да претендират за помощ от страна на Австрия\", гласи предложената поправка в закона за консулската защита според \"Пресе\".", "date": "2019.03.06", "title": "Виена отказа да защитава австрийските джихадисти от ИД"}
{"url": "https://www.dnes.bg/obshtestvo/2019/03/06/v-kraia-na-mart-pak-smeniame-vremeto-dokoga-shte-vyrtim-strelkite.403841", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ края на месец март отново ще преместим стрелките с един час напред. През 2020 година обаче смяната на времето трябва да спре и всички страни в Европа да преценят на кое време ще останат целогодишно. Решението на ЕС идва след проучване, на което 90% от гражданите на Сюъза споделиха, че смяната им се отразява отрицателно.\n\r\nВ България също беше направено проучване, което обаче не показа ясна позиция на българите. \n\n\n\"Проучването не беше направено по нормалния начин под формата на анкета, която да даде ясни емпирични резултати. Обхвана едва 17 хиляди души при много ниска информативност на хората и за факта, че има проучване и за това - какво означава фиксиране върху лятно или зимно часово време. При тази информационна мъгла е трудно да се говори за адекватни резултати от проучването\", коментира пиар експертът Ани Алашка в \"България сутрин\".\n                    \n                    \n                \r\nПо думите ѝ, за съжаление продължава да липсва дебат и информативност, а нещата вече отиват към прекратяване на практиката .\n\r\n\"Всички сме част от вселената - това е една интегрална голяма система и ние сме свързани с нея. Когато търпим някакво насилствено влизане вътре - страда тялото, хормоните и психиката не на последно място\", обясни психологът Полина Василева\n\r\n, че адаптацията е различна при всеки и е по-трудна е там, където има хронични заболявания. По думите ѝ и около месец е необходимо на организма да се настрои към новото време.\n\r\n ", "date": "2019.03.06", "title": "В края на март пак сменяме времето. Докога ще въртим стрелките?"}
{"url": "https://www.dnes.bg/politika/2019/03/06/patriotite-skochiha-sreshtu-pomoshtite-na-raboteshtite-socialno-slabi.403856", "text": "Да се спират социалните плащания на тези, които взимат помощи, а демонстрират охолен живот, които са трайно безработни и не подобряват квалификацията си. Това предлагат \"Обединени патриоти\" с поправки в Закона за социално подпомагане. \n\n\n\r\nПромените са част от мерките за реализирането на концепцията на вицепремиера Красимир Каракачанов за реална интеграция на ромските общности. С тях патриотите ще се борят срещу хората, които \"работят социално слаби и безработни\".\n\r\n\"Имаме огромна маса хора, които получават пари през Закона за социалното подпомагане. Те се отучват от труд и очакват държавата да издържа тях и тяхното потомство. С този закон предлагаме най-после държавата да въведе някакви изисквания към хората, които получават социални плащания\", обясни Искрен Веселинов.\n                    \n                    \n                \r\nС поправките се предвижда трайно безработните, които получават помощи, да бъдат ежегодно оценявани, да им бъдат поставяни задачи в посока социализация, повишаване на квалификация и грамотност. Неизпълнението на тези задачи ще бъде основание за намаляване на помощите. Ежегодната оценка ще се прави от Агенцията за социално подпомагане и тя ще стъпва на критерии, които ще се утвърдят от министерството.\n\r\nС промените се предвиждат и санкции за тези, които получават помощи, а демонстрират висок стандарт на живот. Затова се посочва конкретно и какво е недобросъвестно получени средства. Когато има такова нарушение, получателят ще трябва да върне помощите и те ще бъдат спирани.\n\r\n\"Всички знаем за сериозните цигански сватби с по 200, 300, 500 човека, които не съответстват на това, че човекът, който ги вдига, всъщност получава помощи\", даде пример Александър Сиди.", "date": "2019.03.06", "title": "Патриотите скочиха срещу помощите на \"работещите социално слаби\""}
{"url": "https://www.dnes.bg/eu/2019/03/06/prostreliaha-ohranitel-pri-opit-za-obir-na-letishte-kioln-bon.403849", "text": "Германските власти издирват трима заподозрени, нападнали днес превозващ пари в брой камион и простреляли охранител на летище Кьолн-Бон, предаде Асошиейтед прес.\n\r\nСпоред полицията на Кьолн не е ясно дали заподозрените са успели да откраднат пари от камиона, който все още се намира на летището в Кьолн, Западна Германия, предаде БТА.\r\nСлед атаката нападателите избягали с черен автомобил, който впоследствие запалили в южните покрайнини на Кьолн.\r\nНе е известно колко тежки са раните на простреляния охранител, който е приет в болница.", "date": "2019.03.06", "title": "Простреляха охранител при опит за обир на летище Кьолн-Бон "}
{"url": "https://www.dnes.bg/notifikacii/2019/03/06/katrin-manoilova-shte-presledva-olimpiiskata-si-mechta.403848", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗала \"Арена Армеец\" в София приема този уикенд най-добрите състезатели по шорттрек на Световното първенство, на което страната ни е домакин.\n\r\nЗа него у нас ще пристигнат състезатели от повече от 35 държави. Между тях има 10 златни медалисти от последните две зимни олимпиади. Голямата звезда при мъжете е многократният шампион - канадецът Шарл Амлен.\n\r\nБългария пък ще бъде представена от шестима състезатели. Това са Зорница Пенчева, Ана Якимова, Лилия Джустрова, Димитър Георгиев, Калоян Ангелов и Катрин Маноилова, която е под въпрос.\n\r\nТози сезон не стартира добре за нея, след като претърпява няколко контузии, включително счупено стъпало и скъсани сухожилия, които я вадят от леда за повече от месец. Въпреки това тя си е поставила високи цели с оглед на започналия олимпийски цикъл.\n                \n                \r\nКатрин е подкрепяна и от Евгения Раданова и днес неслучайно е най-перспективната ни състезателка в шорттрека.\n\r\n\"Точно преди срещата ми с Евгения Раданова, всъщност аз бях на ръба да се откажа. Осъзнах, че не мога да живея без да прекарам и ден тук и затова потърсих нейната подкпрепа и се радвам, че тя се отзова. Тя е причината поради която продължих\", разказа Катрин \n\r\nСамата Жени Раданова пък призна, че нейните успехи трудно ще бъдат достигнати, но това не значи, че е неръзможно.", "date": "2019.03.06", "title": "Катрин Маноилова ще преследва олимпийската си мечта"}
{"url": "https://www.dnes.bg/notifikacii/2019/03/06/narkomani-s-noj-sreshtu-lekar-otkazal-im-zelena-recepta.403855", "text": "Двама наркозависими са задържани в Пазарджик, след като са заплашили лекар с нож, съобщиха от Областната дирекция на МВР.\r\nСлучаят е станал вчера следобед в кабинета на общопрактикуващ лекар в областния град. В кабинета влязъл първо единият, а после и вторият, които искали от лекаря да им издаде рецепти за купуване на забранени за свободна продажба лекарствени средства с така наречената \"зелена рецептурна бланка\".\r\nДокторът отказал категорично и обяснил, че това не може да стане, без да са налице необходимите изисквания за издаване на такъв вид бланки.\r\nМъжете разбрали, че планът им няма да успее и единия от тях извадил нож, заплашил лекаря със саморазправа и се заканил да използва ножа. Цялата случка се разиграла пред пациенти, присъстващи в приемната или в лекарския кабинет.\r\n                \n                Бил подаден сигнал за случващото се на телефон 112, а нападателят и неговият съучастник избягали. Незабавно към периметъра били насочени дежурни автопатрулни екипи от РУ-Пазарджик. Минути по-късно в резултат на активното издирване са заловени. Оказало се, че двамата мъже са от Пазарджик, на 50 и 28 години, криминално проявени, наркозависими. Те са задържани в ареста на РУ-Пазарджик за срок от 24 часа. Спрямо тях е образувано бързо производство под наблюдението на прокуратурата.", "date": "2019.03.06", "title": "Наркомани с нож срещу лекар, отказал им \"зелена рецепта\""}
{"url": "https://www.dnes.bg/rusia/2019/03/06/rusiia-izlovila-465-agenti-na-chujdi-razuznavatelni-slujbi.403862", "text": "През 2018 година, 129 щатни служители и 465 агенти на чуждестранни разузнавателни служби били изловени от руските органи за сигурност. Това съобщи днес Владимир Путин пред колегията на Федералната служба за сигурност (ФСС), предаде ТАСС\r\nПрезидентът на Русия заяви, че чуждестранните специални служби се опитват да повишат своята активност в  Русия, като \"по всички начини търсят достъп до сведения от политически,  икономически, научен и технологичен характер\". Но предвид колко много агенти са били заловени, Путин е горд с това, че през миналата година руското контраразузнаване е действало \"резултатно и настъпателно\".\r\nРуският президент съобщи, че за периода от последните десет години броят на  престъпленията с терористичен характер е намалял почти стократно. Преди десет години тези престъпления били 997, а днес - едва девет. Този напредък, разбира се, бил резултат от работата на специалните служби по осуетяване на действията на терористите.\r\n                    \n                    \n                Путин още заяви, че независимо от обтегнатите си отношения с някои държави, Русия е готова да сътрудничи с тях в борбата с тероризма.\r\nНовата цел на органите за сигурност ще е да се справят с кибератаките, които само за 2018 година са били 17 хил. Путин отбеляза, че  от 2014 г. насам броят на такива нападения постоянно расте и постави  пред контраразузнавачите задачата да се готвят за по-нататъшното им  увеличаване.\r\n \r\n \r\n ", "date": "2019.03.06", "title": "Русия изловила 465 агенти на чужди разузнавателни служби"}
{"url": "https://www.dnes.bg/tenis/2019/03/06/zavryshta-li-se-andi-myri-na-korta-ne-chuvstval-bolka.403880", "text": "Със сигурност това лято, Анди Мъри няма да участва на \"Уимбълдън\", но бившият №1 в световната ранглиста не губи надежда, че отново ще играе тенис. \n\r\nЕдва преди няколко месеца, бившият №1 се оттегли от корта със сълзи на очи. Шотландецът претърпя операция на тазобедрената става в края на януари, а за сега възстановяването му върви добре. Мъри твърди, че вече не изпитва болка.\r\n\"Моето желание е да продължа да играя\", категоричен е Мъри, който говори по време на визита на събитие в Лондон на един от спонсорите си, цитиран от БНР.\n\r\n\"Казах го и в Австралия. Въпросът е, че не знам дали това ще бъде възможно да се случи. Със сигурност сега съм много по-щастлив, отколкото бях в последните 12 месеца след първоначалната операция на хълбока. Сега вече не изпитвам болка, а това не ми се беше случвало дълго време. Рехабилитацията е бавна, но дава много добри резултати. Просто трябва да бъда търпелив и да видя как ще се развият нещата, но ако е възможно, със сигурност ще искам да се върна на корта\", допълва 31-годишният шотландец.", "date": "2019.03.06", "title": "Завръща ли се Анди Мъри на корта? Не чувствал болка"}
{"url": "https://www.dnes.bg/stranata/2019/03/06/uchenik-zaplashi-direktorka-v-karlovo-policiiata-go-arestuva.403845", "text": "Дванадесетокласник от карловска гимназия се озова в полицейския арест за хулиганска проява. Вчера служители на реда в подбалканския град се отзовали на сигнал от директорката на средно училище, че сутринта в кабинета й нахлул 18-годишен ученик и отправил към нея заплахи и обиди, съобщиха от МВР. \n\r\nПри проверката е установено, че момчето се обучава в индивидуална форма в учебното заведение, след като за същото провинение в края на миналата година му било наложено наказание от педагогическия съвет.\r\nСлед доклад на случая в районната прокуратура, извършителят е задържан за срок до 24 часа. Срещу него е образувано бързо производство.\r\n ", "date": "2019.03.06", "title": "Ученик заплаши директорка в Карлово, полицията го арестува"}
{"url": "https://www.dnes.bg/za-da-se-razbirame/2019/03/06/seks-po-vreme-na-mesechen-cikyl-kak-da-byde-priiaten.403525", "text": "Настъпването на месечния цикъл е свързано с редица неразположения, които се проявяват още по време на предменструалния синдром. В онези дни емоциите, които ни връхлитат се сменят толкова бързо...\r\nВ един момент искаме да си лежим и да хапваме любимия сладолед или шоколад, а в друг да правим любов. Сексът по време на месечен цикъл, помага на тялото да освободи всички видове биохимикали, включително окситоцин и ендорфини, които облекчават дискомфорта.\r\nАко онези дни не пречат на вас и любимия човек да се наслаждавате на интимността си, вижте 3 секс пози за чувствено изживяване.\r\n\r\nТази поза не само ще ви осигури повече комфорт, но ще ви помогне да се свържете емоционално с половинката си, особено в период, в който се чувствате по-уязвими, по-раздразнителни от обикновено. Поза кученце с подложена една или две възглавници под корема, повдига таза нагоре, осигурява дълбоко проникване, облекчава напрежението в мускулите, действа успокояващо, интимно.\r\n                    \n                    \n                Тя може да бъде много чувствена, всичко зависи от вас и партньора ви. Ако предпочитате тази поза, партньорът ви би могъл да проникне и отзад.\r\n", "date": "2019.03.06", "title": "Секс по време на месечен цикъл - как да бъде приятен? "}
{"url": "https://www.dnes.bg/stranata/2019/03/06/drogirana-predizvika-verijna-katastrofa-v-plovdivsko.403850", "text": "56-годишна жена е предизвикала верижна катастрофа под въздействието на наркотици, съобщиха от пресцентъра на МВР.\r\nКатастрофата е станала вчера около 8 часа между Пловдив и Марково.\r\nЛекият автомобил \"Хюндай\", управляван от нея, ударил отзад \"Опел\", който от своя страна се блъснал в \"Хонда\".\r\nВ болница с множество фрактури е настанена 43-годишната шофьорка на втората кола. Медицинска помощ е оказана на пътувалите заедно с нея три деца, на 6, 7 и 10 години, и 39-годишна жена.\r\nНяма данни за употреба на алкохол от тримата водачи, но при 56-годишната тестът за наркотици дал положителен резултат.", "date": "2019.03.06", "title": "Дрогирана предизвика верижна катастрофа в Пловдивско"}
{"url": "https://www.dnes.bg/usa/2019/03/06/buntaryt-ityn-koito-se-vaksinira-na-18-viarvaniiata-vi-sa-opasni.403857", "text": "\"Израснах с майка, която вярва, че ваксините са опасни и открито говори за това онлайн и на живо\". Това бяха думите на Итън Линдънбъргър, който вчера се изправи пред американските сенатори, експерти и представители на здравеопазването. 18 години той живее без нито една ваксина. Застрашен е от тетанус, зетски паралич, морбили...\n\r\nОсъзнавайки реалната ситуация обаче, в момента, в който става на 18, Итън отива сам да направи всички пропуснати инжекции. Този бунт срещу майка му му спечели покана в американския Конгрес.\r\n\"Бавно започнах да си давам сметка за доказателствата. Бях  заинтригуван от факта, че толкова много хора изразяват несъгласие с  майка ми\", разказва Итън. Това го подтикнало да намери повече информация по случая и за това се обърнал към статии на  американските здравни служби, организации за обществено здраве и от научни издания. За разлика от него, майка му подхранвала своите вярвания с данни само от Facebook.\r\n                    \n                    \n                Когато показал обаче на майка си научна статия, в която пишело, че  ваксината срещу морбили, заушка и рубеола не причинява аутизъм, тя му  отговорила: \"това е, което искат да вярваш\".\r\n\"Продължавам да бъда толкова уважителен и любезен, колкото е възможно, и  опитвам да й покажа истината. Мисля, че тя разбира, че това е важно за  мен. Това само по себе си е достатъчно, за да бъдат изградени  отношения\", заявява Итън пред конгресмените. Той не хвърля вината върху убежденията на майка си, а върху социалните мрежи, които предизвикват дезинформация.\r\n\"Хората всъщност не се влияят от числа и данни. Майка ми защитаваше  позицията си с аргумента, че познава хора и е станала свидетел на лични  истории. Корелативната връзка обаче не е причинно-следствена връзка\",  каза Итън.\r\n\"Нейните вярвания са опасни\", категорично беше момчето.\r\nГолям брой ваксини на теория са задължителни в САЩ, за да можеш да ходиш на училище. Четирийсет и седем от общо 50-те щата обаче разрешават да не се правят ваксини по \"лични\", \"философски\" или \"религиозни\" причини. Сред тях е и щатът на Итън - Охайо.\r\nИтън стана известен през ноември с публикацията си в сайта Reddit, озаглавена: \"Родителите ми са леко глупави и не вярват във ваксините. Сега, след като станах на 18, къде мога да отида да се ваксинирам? На моите години мога ли да се ваксинирам?\".\r\nИтън получил хиляди отговори и дори привлякъл вниманието на няколко медии и сенатори.\r\nНяколко седмици след публикацията си той бе ваксиниран срещу хепатит А и Б, грип, тетанус и папиломен вирус. Впоследствие е ваксиниран срещу рубеола, морбили, заушка и детски паралич.\n\r\n ", "date": "2019.03.06", "title": "Бунтарът Итън, който се ваксинира на 18: Вярванията ви са опасни!"}
{"url": "https://www.dnes.bg/notifikacii/2019/03/06/chudovishteto-na-nacionalizma-ili-zashto-evrozonata-vyrvi-nazad.403833", "text": "Преди седем години европейските лидери се споразумяха да защитят от кризи банките на Стария континент, като поставят по-голяма част от сектора под надзора на ЕС, а сега националните правителства и регулаторни органи подкопават тези усилия. Европейските правителства се договориха през 2012 година да създадат банков съюз с единен надзорен орган и система за оздравяване за всички системообразуващи банки в еврозоната. Все още обаче липсват големи парчета от проекта. Сред тях са Европейска схема за гарантиране на депозитите, която ще защитава спестяванията на гражданите еднакво в 19-членната еврозона и ще бъде в подкрепа на националните гаранции. Липсва и обща фискална предпазна мрежа за фалирали банки, пише в свой анализ европейско издание на сп. \"Политико\".\r\n                \n                Резултатът е сектор, заседнал по средата между федерална система и национална регулация. Неспособна политически да завърши банковия съюз, еврозоната проявява притеснители признаци за даване на заден ход и то така, че щетите, нанесени от следваща финансова криза, биха могли да бъдат още по-тежки.\r\nНе предвещавайки нищо добро, правителствата от Берлин до Рим помагат за спасяването на затруднени банки с парите на данъкоплатците или като използват националните прерогативи и вратички в разпоредбите на ЕС, за да заобикалят надзорните и оздравителни механизми, които те са създали в Европейската централна банка (ЕЦБ).\r\nТова обезсмисля така ценените от ЕС \"еднакви правила на играта\". Също така пречи на слабите да фалират и възпрепятства трансграничните сливания и придобивания, необходими за създаването на здрави общоевропейски банки, способни да финансират икономиката на еврозоната и да се конкурират с американските и азиатските си събратя. Сред виновниците е Германия, която обича да назидава другите за бедите, свързани с риска от недобросъвестност и необходимостта безразсъдните банки да плащат за прочистване на финансовите институции, а не гражданите да покриват загубите.\r\nПрез последните няколко седмици германската провинция Долна Саксония предостави държавни гаранции с благословията на Берлин за държавните германски спестовни банки с цел да бъде спасена затруднената Nord LB, която е обременена от лоши кредити на транспортни компании.\r\nNord LB се представи най-зле на тестовете за устойчивост, проведени от Европейския банков орган миналата година.\r\nСъщевременно италианското популистко правителство, съставено от извънсистемни партии, който поеха ангажимента да прекратят практиката данъкоплатците да спасяват банките, подкрепи с държавна гаранция усилията да бъде спасена затруднената Banca Carige. Десетата по големина кредитна институция на страната бе поставена под временно управление от надзорните органи на ЕЦБ.\r\nДори ако такава държавна помощ е разрешена от еврокомисаря по конкуренцията, тя предизвика безпокойство от двойния стандарт при изпълнението на правилата и използването на вратички, за да се избегне засягането на политически влиятелни акционери и да се накарат притежатели на облигации с преимуществени права да поемат загубите.\r\nДруг аспект на протекционизъм в банковия сектор е усилието да се предпазят националните първенци, а не да се позволи на пазарните сили да имат преимущество. Берлин отказва да коментира непрекъснатите информации в медиите, че се опитва да уреди брак по неволя между два германски гиганта - Deutsche Bank и Commerzbank, в която притежава 15%. Такова мега сливане може да създаде банка, която е \"прекалено голяма\", за да фалира, увеличавайки риска за данъкоплатците. В същото време Берлин е първостепенен нарушител в ограничаването на свободата на трансграничните чуждестранни банк, които имат подразделения в Германия.\n\r\nБанкерите, които говориха на финансовата среща на върха, организирана от POLITICO в Париж миналия месец, бяха изключително критични по въпроса за пречките, с които се сблъскат при правенето на бизнес. Те намекнаха, че националните регулатори връзват ръцете на техните транснационални банкови групи, като им пречат да прехвърлят капитал и ликвидност през границите в рамките на европейския пазар.\r\nИма конфликт между ЕС и националното равнище, каза Филип Ейм, заместник главен изпълнителен директор на Societe Generale, третата по големина френска банка по активи. \"Не е възможно да почувстваме ползите от тази консолидация, ако възприемаме потоците между всяка част от банковия съюз като външни потоци.\"\r\nЖан-Пиер Мюстие, главен изпълнителен директор на италианската UniCredit, която притежава банки в Германия, Австрия, Румъния и България, каза, че правомощията на Единния надзорен механизъм и Единния оздравителен механизъм на ЕЦБ трябва да бъдат разширени, така че едни и същи разпоредби да важат еднакво за всички.\r\nЕвропа се нуждае от по-големи банки за финансирането на малки и средни предприятия, каза той. \"Нужно е да гарантираме, че банковият сектор е възприеман като един сектор. Финансовият отчет в Германия и Италия трябва да означават едно и също нещо,\" допълни той.\r\nНе всички новини са лоши. Единният надзорен орган на ЕЦБ за големите системообразуващи банки помогна да се повишат стандартите и прозрачността в еврозоната, засилвайки доверието на пазара в банковата система, а евродепутатите съвсем неотдавна одобриха нови правила за третирането на просрочените кредити. Някои линии от графиката обаче сочат в грешната посока. Италианско правителство отправи предизвикателство към бюджетните правила на ЕС, а това даде основание на т.н. Ханзейски съюз, съставен от малки, държави, привърженички на консервативните бюджетни правила, да оказват съпротива на идеята за общ бюджет, фискална подкрепа или гарантиране на депозитите за валутния съюз.\r\nСеверните страни, включително и Германия, продължават да поставят условя преди да се съгласят да споделят някои по-големи рискове. Първо беше банките да се освободят от наследството от лоши кредити. След това настояха банките да намалят притежаваните облигации на държавите си или да поемат покритие по рисковете от тези книжа. Сега добавиха, че европейските закони за несъстоятелност първо трябва да бъдат хармонизирани.\r\nЛидерите на ЕС поеха ангажимент през 2012 да прекъснат \"порочния кръг\" между банките и държавите. Йорг Кукис, държавен секретар към германското финансово министерство, подчерта на срещата, организирана от POLITICO, че ЕС е направил много съществен напредък в прекъсването на връзката \"между оздравяването на банките и парите на данъкоплатците\", тъй като сега всяка банка има по-големи буфери от наличен капитал, които могат да бъдат използвани преди да се посегне към държавни средства.\r\nИма обаче много още да се свърши. Колкото е важно общоевропейското гарантиране на депозитите и фискалната предпазна мрежа за оздравяването на банките, толкова важно е и прехвърлянето на целия банков надзор на европейско равнище и подрязването на крилата на националните регулатори. Докато това не стане, ЕС няма да има истински устойчив на бури банков съюз. За съжаление изглежда ще трябва още една финансова криза преди да бъде постигната тази цел. (БТА)\r\n ", "date": "2019.03.06", "title": "Чудовището на национализма или защо еврозоната върви назад"}
{"url": "https://www.dnes.bg/zvezdi/2019/03/06/kakto-poveliava-tradiciiata-antoniia-batinkova-s-pishtna-pogacha.403871", "text": "40 жени орисаха сина на Антония Петрова-Батинкова. Навръх 1 март, Мис България 2009 направи погача за здравето на малкия Благовест.\r\n\"След като бе достойно представен пред Бог, с чиста молитва, Благовест бе представен и пред обществото в присъствието на 40 специални, успели, реализирани, добри и силни жени, майки, роднини и приятелки! Благодаря на тези 40 жени, които орисаха на 40-ия ден нашия Принц!\", написа тя във Фейсбук и качи снимки от събирането.\r\n \r\nБатинкова е избрала белия и червения цвят като основни за погачата. По думите ѝ, те са олицетворение на сила и чистота. Тя се похвали, че е държала да съчетае българските традиции и съвременни тенденции в едно.\r\n \r\n\"Сине, орисваме те да си здрав, честит, силен, щастлив, успешен и благословен, като името си! Бест Батинков (Best Batinkov) бъди пръв и най-добрия във всичко, с което се захванеш, като името си! Да бъде!\", пише още Антония, която наела ресторант за събитието.\r\n \r\nМеждувременно още една известна майка направи погача за детенцето си. Актрисата, певица и влогърка Мона Гочева избра да събере най-близките си приятелки вкъщи, за да ги почерпи за здравето на сина си Никола.\r\n \r\n\"Вълнуващо, емоционално и толкова хубаво! Благодаря на любимите си момичета и семейство, че бяхте с нас в този приказен ден! Никола си има най-прекрасните орисници! Силно вярвам, че всичко което му пожелахте ще се сбъдне...\", коментира тя по-късно.\r\n \r\nМона Гочева споделя снимки и клипове на бебето още от самото му раждане. В своя профил в YouTube тя разкрива подробности за отглеждането на момченцето.\r\n\r\n", "date": "2019.03.06", "title": "Както повелява традицията: Антония Батинкова с пищна погача"}
{"url": "https://www.dnes.bg/cars/2019/03/06/alfa-romeo-podgotvia-konkurent-na-audi-q3.403864", "text": "Италианският производител Alfa Romeo представи на автосалона в Женева концептуалния модел Tonale, който нагледно показва как ще изглежда първият компактен кросоувър на марката.\n\r\nАвтомобилът е кръстен на планински проход в Северна Италия (както и по-големият Stelvio), като дава препратки към модели на марката от миналото. Например, характерните 21-цолови джанти напомнят за старите телефони и препращат към модела 33 Stradale от 1960 г.\r\nВ салона италианците залагат на 12,3-инчов приборен панел и 10,25-инчов сензорен екран на информационно-развлекателната система. Дефлекторите на системата за вентилация имат вградени екрани, на които се изобразява температурата.\r\nЗасега от компанията не разкриват техническите характеристики на Tonale,  но се предполага, че той е изграден на платформата на Stelvio. Все пак,  от Alfa Romeo обявиха, че серийният модел ще бъде хибрид, който се  зарежда от електропреносната мрежа. Той ще се появи на пазара през 2022  г.\r\n                    \n                    \n                ", "date": "2019.03.06", "title": "Alfa Romeo подготвя конкурент на Audi Q3 "}
{"url": "https://www.dnes.bg/world/2019/03/06/zashto-planyt-na-makron-niama-da-sraboti.403814", "text": " \r\nОсвен страстния призив за съпротива срещу национализма и защитата на европейския проект, изборният манифест на Макрон съдържа редица конкретни предложения. Повечето от тях биха създали нови бюрократични структури на ЕС, пише в свой коментар за Bloomberg Леонид Бершидски.\r\nЕдна европейска агенция за защита на демокрациите ще помогне на държавите членки да защитават изборните си процедури срещу кибератаки и манипулации; „обща гранична сила“ и европейската служба за убежище ще наложат единна имиграционна политика за Шенгенското пространство; Европейският съвет за вътрешна сигурност по някакъв начин ще включва Великобритания след Brexit и ще взема колективни решения по въпросите на отбраната; Европейската климатична банка ще финансира екологичния преход; европейската агенция за безопасност на храните „ще подобри контрола върху храните ни”; Европейският съвет за иновации ще получи „бюджет, равен на този на САЩ“, за да финансира технологични пробиви. \r\nЗа да се обсъдят всички тези промени, а вероятно всички други, които могат да се случат по-късно (тъй като последните предложения са различни от онези, които Макрон направи в своята запомняща се реч в Сорбоната през 2017 г.), Макрон би желал да свика конференция за Европа с представители на институциите на ЕС, държавите членки, експертите, предприятията и широката общественост, които биха имали „открит разум дори да променят договорите\". Тази идея е близо до повторното оформяне на съюза с още повече институции, отколкото вече има той, въпреки че всеки, който се опитва да рецитира списъка им, бързо ще загуби бройката; има дори и специална уеб страница, в която всеки може да търси агенциите на ЕС, които са повече от 40.\r\nПодходът е типичен за Макрон, който сякаш обича да нахвърля идеи, за да види кои от тях ще оцелеят. Проектът Le Macronometre, създаден от мозъчния тръст iFRAP, показва, че президентът е стартирал 60 вътрешни реформи, от които три са отпаднали, а останалите са или приети или са в ход. Въпреки това тези реформи варират в зависимост от степента, в която Макрон е спазил своите предизборни обещания. iFRAP оценява, че 27% от тях не са спазени, 40% повече или по-малко спазени, а 33% - напълно спазени.\r\nМакрон не се задоволява с този малко хаотичен блиц, защото и французите също не се задоволяват с него. Макар че президентът успя да успокои протестите на „жълтите жилетки“ със сериозни подаяния, неговата партия събира подкрепа от около 22 процента, почти същата, каквато има и националистическият Фронт на Марин Льо Пен. Така че той се опитва да поправи това с така наречената „Голяма национална дискусия“, състояща се от хиляди местни срещи и усилия за събиране на оплаквания и предложения онлайн. Натрупано е огромно количество материал; няма начин да се работи по него, без да оставят повечето участници недоволни от резултатите.\r\nНа европейските избори позицията на Макарон се усложнява от нежеланието му да се присъедини към някоя от вече съществуващите европейски партии. Неговата „Република, напред!“ е свързан с АЛДЕ, либералната фракция, която е четвъртата по големина в настоящия Европейски парламент, но е по-вероятно партията на Макрон да се опита да сформира нов съюз, който да включва някои членове на АЛДЕ. Предвижда се партията му да спечели 22 места от общо 705, и ще са необходими изключително сериозни усилия за изграждане на съюзи, за да се постигне влиянието, необходимо за напредък на амбициозните планове на Макрон.\r\n", "date": "2019.03.06", "title": "Защо планът на Макрон няма да сработи?"}
{"url": "https://www.dnes.bg/obshtestvo/2019/03/06/osnovniiat-koz-pri-imotni-izmami-falshivoto-zaveshtanie.403809", "text": "Както преди 10 години, така и сега фалшивото саморъчно завещание се оказва най-разпространената измама за имоти в София, обясниха полицаи от Столичната дирекция на вътрешните работи (СДВР).\n\r\nПреди дни заедно със Специализираната прокуратура те заловиха една от най-оборотните банди за имотни измами в София - тази на Георги Янев-Джеймса. За няколко години ромският бос и хората му, сред които бивш нотариус, задигнали 23 имота. През миналата година в СДВР са работили по 70 случая на имотни измами.\n\r\nМошениците прибягват до завещание, когато научат, че заможен човек е починал. Тогава те не могат да му откраднат подписа, не могат и да изготвят пълномощно, с което да го заблудят, че ще извършват нещо в негов интерес. Със завещанието обаче прехвърлят имуществото на бушон, който не е осъждан. Причината – ако го хванат, да се размине с условна присъда. Завещанието е добър способ за измами и когато починалият има роднини. С него те ги елиминират. Най-апетитни за измамниците са случаите, когато покойникът е без семейство.\n                    \n                    \n                \r\nОт гилдията на нотариусите казват, че измамите със саморъчното завещание могат да се пресекат, ако се въведе възможността за съставяне на т.нар. тайно завещание.\n\r\nЗа разлика от саморъчното то може да е написано на компютър или пишеща машина. Документ обаче се подписва от завещателя и от двамата свидетели и тримата отиват при нотариуса, който също прави надпис върху завещанието.\r\nТогава то се запечатва и се оставя на съхранение при него. Информацията за заможни покойници без наследници изтича към имотната мафия от полицията или от съдебна медицина, разказват разследващи пред \r\nКак става? Ако самотно живеещ мъж умре в апартамента си, по закон, дори и смъртта да не е насилствена, винаги се завежда дело. В рамките на производството полицаите установяват след справки в базата данни на МВР има ли умрелият наследници. Щом никой не потърси трупа, се прави служебно погребение. Информацията минава през съдебна медицина.\n\r\nИзмамниците не следят всеки ден кой умира в София. Те получават информация срещу заплащане, обяснява прокурор, разследвал едни от най-крупните измами в столицата в последните 10 г.\n\r\n“Когато установим, че починал няма наследници, съгласно Закона за наследството собственик на неговото имущество е общината. Информираме веднага съответната община да предприеме действия по актуване”, обяснява разследващ ролята на общината. През това време обаче заради теч на информация имотни измамници изпреварват общината и чрез неистинско завещание крадат имота. Кметството може да си го върне, ако заведе гражданско дело в съда. Общините не водят на отчет хората без наследници.\n\r\nОт полицията допълват, че в голяма част от случаите кръгът от хора, които знаят, че починалите възрастни нямат наследници, е много голям. Затова е трудно да се докаже, че длъжностно лице умишлено е издало на престъпници подобна информация.\n\r\nМошениците винаги продават откраднатия имот на по-ниска цена от пазарната, за да се разделят с него по-бързо. Понякога работят и с приближени на имотната мафия брокери. От всяка сделка с подобно жилище или терен мошениците прибират между 100 хиляди и половин милион лева, изчисляват грубо разследващи.\n\r\nНай-лесна плячка са самотните възрастни хора и психично болните. “Когато един човек е самотен, той има нужда от внимание. Има самотни хора, които имат близки, но те не ги поглеждат и измамниците се възползват”, разказват столични полицаи. Мошениците печелят доверието на баби и дядовци, проследявайки ги от пазара до вкъщи. Завързват разговор с тях, като им предлагат да им носят чантите. Разпитват ги дали имат деца, къде живеят те и т.н.\n\r\nЛесни за сприятеляване са и психично болните. Практика е имотните измамници да се обединяват в банди. Всеки член от групата има роля. Най-важни са тези, които търсят евентуални жертви на улицата. “Не всички хора, които живеят на улицата, са бездомни. Например измамниците ги питат: “Трябват ли ти пари?” или “Искаш ли да свършим една работа?”. Може и директно да им зададат въпроса: “А имаш ли нещо, имущество на твое име?”, разказва полицай.\n\r\nДруга разпространена измама е чрез неистински документи. Те предават такъв вид на документа, че той да е като оригинален, издаден от длъжностно лице – нотариус, съдия, частен съдебен изпълнител. С документа “собственик” на имот отива при нотариус и го продава на трети, който също се оказва потърпевш. “Невинаги обаче купувачът знае, че е измамен”, допълват от СДВР.\n\r\nМошениците използват и фалшиво удостоверение за наследници. “Отговорността за предоставяне на неистински документи е на тези, които ги предоставят на нотариуса. Той например прибира тройна такса под масата и пуска сделката. Ако обаче се въведе задължение на нотариуса да изследва собствеността, тогава ще ограничим измамите”, убедени са криминалисти.\n\r\nПолицаи обясняват, че най-често имотната мафия заблуждава възрастните хора. Дават им пълномощно и набор от декларации, които те подписват. След това упълномощените отиват при нотариус с пълномощно, което е истинско, но то не отразява волята на собственика на имота, тъй като той не е давал съгласие за продажбата му, и прехвърлят например апартамента на друг.\n\r\nЗа да прилъжат имотни възрастни хора, мошениците им обясняват, че с пълномощното, което те са подписали, ще ги представляват по граждански дела, за да им решат спор със съсед или топлофикация.\n\r\nДруга измама, която столичните полицаи засичат през последните години, е замяна с движими вещи. Срещу комплект кухненски шкафове и 1000-2000 лв. на ръка измамници получават апартамент или идеална част от имот.\n\r\nКласическият пример обаче остава чрез т.нар. обстоятелствени проверки. Мошениците намират трима души в тежко финансово положение от улицата. Например хора, които злоупотребяват с алкохол или наркотици. Дават им 50-100 лв., запознават ги със “собственик” на имот в София и ги уговарят да заявят пред нотариус, че същият човек е владял имота 10 г. необезпокоявано и непрекъснато. Нотариусът протоколира това, предупреждава свидетелите, че носят наказателна отговорност, и издава нотариален акт. Благодарение на лъжепоказания имотът има “собственик”. “Нищо, че той никога не го е владял, никога не е стъпвал в него, не е плащал и данъци за него”, обясняват за измамата експерти от СДВР.\n\r\nМошеници крадат подписи на живи хора, като се представят за социални работници. Те посещават болни или възрастни по домовете, предлагайки им помощи. Кражбата на подписите обаче се доказва трудно в съда. Измамниците използват 2 листа хартия един върху друг, като единият от тях е празен. С врътки жертвата се подписва на белия лист, който по-късно се превръща в пълномощно за покупко-продажба.\n\r\n“Пострадал винаги има – дали собственик, купувач или община. Представете си само как добросъвестен купувач тегли кредит, продава имущество, за да си купи апартамент. Той обаче дава тази немалка сума на имотен измамник за жилище, което не е негово. Не е и на купувача, защото продавачът няма правомощие да се разпорежда с него”, дава пример полицай. За да се реши проблемът, купувачът трябва да води граждански дела за събаряне на актовете на нотариуса.\n\r\nВ края на февруари СДВР арестува бандата на Джеймса. Заловените 4-ма мъже за имотни измами начело с тартора им - ромския бос Георги Янев-Джеймса, предавали “занаята” на децата си.  Уличените се занимавали с имотни измами от 2012-2013 г. Освен апартаменти бандата придобила и ниви, гаражи, къщи или етажи от къщи.\n\r\nЕдна от съществените роли в групата била на бившия нотариус Борис Янков. Той подпомагал хората на Джеймса интелектуално. “Казвал им е как за определен случай може да се направи замяна. Изчислявал е наследствените дялове - ако има трима наследници, как ще се разпредели имотът, какви документи трябва да се извадят от Агенцията по вписванията. В някои случаи им помагал и технически”, обясниха разследващи. За Джеймса и хората работили и хора с нисък стандарт на живот, които срещу символични суми вършели черна работа. Те са свидетели по делото. Повечето от членовете на бандата живеели охолен живот. Разполагали с имоти в София и в страната.", "date": "2019.03.06", "title": "Основният коз при имотни измами – фалшивото завещание"}
{"url": "https://www.dnes.bg/cars/2019/03/06/toyota-i-subaru-ryka-za-ryka-shte-praviat-elektromobil.403808", "text": "Японските автомобилни производители Toyota и Subaru започнаха съвместно да разработват нов електромобил, който смятат да пуснат на пазара през 2021 г., съобщи агенция Киодо. Инженерите на двете компании вече работят по проекта.\n\r\nПървоначално Subaru искаше самостоятелна да създаде електрически автомобил, но поради високите разходи компанията реши да замрази проекта в полза на сътрудничество с Toyota. Съвместно разработената кола на ток ще се продава и под двата бранда, какъвто беше случаят със спортните автомобили Subaru BRZ и Toyota 86 от 2011 г.\n\r\nДълго време Toyota обръщаше голямо внимание на развитието на хибридните двигатели, като зае водеща позиция на световния пазар по продажби на такива автомобили. На фона на общия интерес към електрическите превозни средства обаче корпорацията сметна за необходимо да засили позицията си в този сегмент.\n                    \n                    \n                \r\nОт Toyota вече обявиха, че смятат към 2025 г. да прекратят напълно пускането на пазара на автомобили с традиционните ДВГ, като се съсредоточат върху продажбите само на хибридни коли, електромобили и на такива, работещи на водород.\r\n", "date": "2019.03.06", "title": "Toyota и Subaru ръка за ръка - ще правят електромобил"}
{"url": "https://www.dnes.bg/politika/2019/03/06/turska-podvodnica-i-fregata-idvat-vyv-varna.403807", "text": "Група кораби от състава на Турските военноморски сили ще бъдат на рутинно посещение във Варна до 8 март, съобщиха от пресслужбата на щаба на ВМС в града.\r\nВ състава й влизат подводницата \"Иньоню\" и фрегата \"Кемалрейс\". Командир на групата е капитан I ранг Азис Бакъолу.\r\nВ рамките на визитата ще бъде проведено учение на турските кораби с българската корвета \"Бодри\", чиято цел е да се повиши оперативната съвместимост според стандартите на НАТО.", "date": "2019.03.06", "title": "Турска подводница и фрегата идват във Варна"}
{"url": "https://www.dnes.bg/politika/2019/03/06/radev-zove-da-podkrepim-startypite-da-zadyrjim-mladite.403813", "text": "Насърчаването на дейността на новостартиращите компании в сферата на високите технологии е инвестиция в бъдещето на българската икономика. Това е заявил президентът Румен Радев на среща с Българската стартъп асоциация (BESCO), цитиран от прессекретариата на държавния глава.\r\nВ срещата са участвали и представители на компании в сферата на информационните и комуникационните технологии, киберсигурността, биотехнологиите, космическите технологии.\r\nИнформационните и комуникационните технологии са не само част от икономиката с висока добавена стойност, но и подпомагат създаването на качествено нов модел за обществено развитие, е подчертал Румен Радев.\r\nПо думите му засилването на връзките между институциите, бизнеса, сектора на образованието и новостартиращите български високотехнологични компании, създава перспективи преди всичко за младите българи да останат и търсят своята професионална реализация у нас.\r\n                    \n                    \n                \"Има много държави, които не разполагат със значителни природни ресурси, но разчитат на качествено образование и развитие на човешкия фактор и са сред най-развитите днес общества\", е посочил президентът.\r\nРумен Радев е добавил, че президентската институция ще засили диалога си с новостартиращите компании в областта на високите технологии, а техни представители ще бъдат включвани във водените от него делегации в чужбина.\r\nОт Българската стартъп асоциация са запознали държавния глава с резултатите от дейността на своите компании, някои от които вече имат осъществени успешни проекти в България или чужбина в областта на киберсигурността, образованието и космическите технологии.\r\nНа срещата са били обсъдени и теми, свързани с подобряване на диалога на малките фирми с институциите, както и за приобщаване на техните вече доказани разработки и в сферата на сигурността и отбраната в България.\r\n ", "date": "2019.03.06", "title": "Радев зове: Да подкрепим стартъпите, да задържим младите!"}
{"url": "https://www.dnes.bg/sofia/2019/03/06/krushki-vik-drehi-parlamentyt-harchi-udarno-170-000-lv.403812", "text": "Парламентът харчи ударно близо 170 000 лева за ремонти, строителни материали, работни дрехи за служителите си, поддръжка на системата за гласуване на законотворците. \n\r\nНа сайта на Народното събрание вече са публикувани обществените поръчки за състезанието на фирмите, които искат да работят с институцията.\n\r\n60 хиляди лв. ще похарчи парламентът за една година за доставка на строителни материали, ВиК, Ел, ОВиК и др. части и консумативи за поддръжка и ремонт на сгради, помещения, машини и съоръжения на Народното събрание.\n\r\nПредвидено е  17 хиляди лв. без ДДС  да отидат за крушки и други електроматериали, 11 000 лв. за ВиК части, 22 000 за строителни материали и консумативи.\n                    \n                    \n                \r\nОтделно 72 000 лева ще струва поддръжката на системата за гласуване на законотворците, която е с биометрични данни. Договорът с фирмата, която спечели обществената поръчка, ще е за година.\r\nЗа 60 артикула работни дрехи и обувки за техниците, чистачките, майсторите, готвачите, служителките в кафенетата и столовете, сервитьорите, телефонистките, рехабилитаторите ще бъдат похарчени над 37 хиляди лева от бюджета на НС.\n\r\nНовите дрехи са за служителите към администрацията на парламента в София и към почивната база за депутатите във Велинград.\n\r\n ", "date": "2019.03.06", "title": "Крушки, ВиК, дрехи... Парламентът харчи ударно 170 000 лв."}
{"url": "https://www.dnes.bg/stranata/2019/03/06/dvama-v-koma-i-edin-s-komocio-sled-gonka-i-udar-v-dyrvo.403810", "text": "Трима младежи са пострадали при катастрофа в село Ловско, станала около 02.00 часа на 6 март. Преди пътно-транспортното произшествие те безчинствали в град Лозница. Това съобщиха от \"Агенция Фокус\".\n\n\n\r\nПатрул на Районното управление се отзовал на сигнал, че трима младежи чупят стъкла и огледала на автомобили, паркирани по главната улица на Лозница. След като не успели да ги установят на място, полицейските служители започнали издирване на заподозрените. \n\r\nПри обходите в село Ловско полицаите забелязали автомобил, движещ се в посока Лозница – село Студенец. Те опитали да го спрат, посочвайки на водача къде да отбие. Първоначално 19-годишният шофьор намалил, но след това рязко увеличил скоростта на управляваното от него BMW и подминал полицейския пост. На около километър по-нататък колата поднесла на мокрия асфалт и се ударила странично в крайпътно дърво. \n                    \n                    \n                \r\nПристигналите на местопроизшествието екипи установили, че момчетата са в безсъзнание. Откарани са в разградската болница.19-годишният водач от Ловско и возещият се на предната седалка 17-годишен тийнейджър от село Гороцвет са в кома и с опасност за живота. Придружаващият ги 18-годишен младеж от Ловско е с комоцио. \n\r\nНа тримата са взети кръвни проби за изследване и се води досъдебно производство по случая.", "date": "2019.03.06", "title": "Двама в кома и един с комоцио след гонка и удар в дърво"}
{"url": "https://www.dnes.bg/politika/2019/03/06/s-obidi-no-edinodushno-ns-butna-vetoto-vyrhu-izborniia-kodeks.403817", "text": "\n\r\nНапълно единодушно парламентът бутна ветото на президента Румен Радев върху Изборния кодекс. Никой не застана зад мотивите на държавния глава, а БСП продължи бойкота си на пленарните заседания и не присъства в Народното събрание.\n\r\nРадев наложи вето на последните поправки в изборното законодателство, с които се увеличава прагът за валидност на преференциите и на практика те се обезсилват. Държавният глава разкритукава и отлагането на въвеждането на машинното гласуване и настоя, че се ограничават правата на гражданите, където избирателите са под 300. Според президента с поправките се ограничава и възможността за обжалване на актовете в изборния процес.\n                    \n                    \n                \r\nМалко след приемането на промените в Изборния кодекс, управляващите направиха завой и обещаха да върнат досегашния вид на префернциалното гласуване. Те обаче решиха да не подкрепят ветото на президента, тъй като не са съгласни с останалите му мотиви. Мнозинството обаче пое ангажимент да вкара нови поправки, с които отново да въведат настоящите прагове за преференциите.И въпреки че червената опозиция не бе в пленарната зала, ветото на президента предизвика двучасов дебат. От ГЕРБ настояха, че машинното гласуване е примитивно и направиха паралел с Венецуела, а Радев видяха като българския Мадуро.\n\r\nОт ДПС настояха, че се ограничават правата на гражданите да гласуват, визирайки страните извън ЕС, където избирателните секции са до 35. Валери Симеонов пък настоя, че преференциите дават възможност за нечистоплътно разместване на листата и крият опасност депутатските банки да се изпълнят със \"силикони, ботокси и хора от подземния свят\". В пленарната зала прозвучаха и взаимни нападки между Веселин Марешки и Валери Симеонов за \"политически проститутки\".\n\r\nДепутатът от ГЕРБ Георги Марков посочи, че машинно гласуване няма в европейските държави и обвини държавния глава, че настоява за въвеждането му.\n\r\n\"Той е обладан от машинното гласуване. И на Нова година за това говореше\", каза той и предложи да се проведат отново президентски избори, тъй като Радев не е избран с машини. \"Машинното гласуване е примитивно и ни води към Венецуела\", каза още Марков.\n\r\nЦветан Цветанов пък обвини, че президентската институция е станала говорител на основната опозиционна партия. Той разкритикува и че червените не са в пленарната зала, не идват на работа и сами са се лишили от тази възможност.\n\r\n\"Едноличното управление води до диктатура. Не мисля, че БСП, симпатизантите на БСП, искат модела Венецуела. Не мисля, че искат да видят българския Мадуро в лицето на Румен Радев\", отсече Цветанов.\n\r\nСпоред Тома Биков пък БСП делегитимират президентската институция, като не присъстват в пленарната зала и не защитават ветото на държавния глава, подкрепен от тях.\n\r\nОт ДПС настояха, че основният въпрос не е за преференциите, а за отнемането на избирателните права на гражданите в страните извън ЕС. Те цитираха и чл. 26 от Конституцията, според който всички граждани имат еднакви права и задължения, където и да се намират. \n\r\n\"По Конституция правото на гражданите не е да гласуват с преференции, а да избираш и да бъдеш избиран. Тези граждани извън ЕС не могат да гласуват машинно, ръчно, виртулано, нито наум\", настоя Йордан Цонев.\n\r\nЛидерът на НФСБ пък настоя, че мажоритарните избори и преференциите не са панацеята на демокрацията.\n\r\n\"Огромен риск при прилагането на чисто мажоритарен вот е тези столове и банки в Народното събрание да се напълнят със силикони, с ботокси, с ритнитопковци и всякакви представители на подземния свят. С преференциите се дава възможност за нечистоплътно изместване на всяка цена с използването на роднински връзки, на влияние, на натиск, на корпоративен натиск и ангажиране на големи фирми\", отсече Симеонов.\n\r\nТой заяви и че гражданите не са лишени от правото да гласуват в държави извън ЕС и посочи, че избирателите на ДПС са имали трудности, защото не са успели да си попълнят декларациите, тъй като не разбират български език.\n\r\nМажоритарният вот стана повод за словесна престрелка и между Симеонов и Марешки. Двамата заговориха за мъжественост и си размениха взаимни обиди за \"политически проститутки\".", "date": "2019.03.06", "title": "С обиди, но единодушно: НС бутна ветото върху Изборния кодекс"}
{"url": "https://www.dnes.bg/sofia/2019/03/06/pochina-bivshiiat-konstitucionen-sydiia-dimityr-gochev.403816", "text": "Бившият конституционен съдия Димитър Гочев е починал тази сутрин на 83 години. Скръбната вест съобщиха негови колеги от юридическите среди, пише \"\". \r\nГочев бе изтъкнат правист, който през последните години се изявяваше в публичното пространство с интервюта по актуални теми за Конституцията. Той е бил и член на Висшия съдебен съвет.\r\nЗасега не се съобщава кога ще бъде поклонението.\r\nДимитър Гочев е роден на 27 февруари 1936 г. в София. Завършил е специалност „Право\" в Софийски университет „Св. Климент Охридски\" през 1959 г. Бил е арбитър в Градски държавен арбитраж – София 1966-1990 г., съдия във Върховния съд 1990-1994 г., както и член-съдия на Европейския съд за правата на човека, Страсбург, Франция (1992-1998).\r\nТой е и конституционен съдия от 1994 г. до 2003 г.", "date": "2019.03.06", "title": "Почина бившият конституционен съдия Димитър Гочев "}
{"url": "https://www.dnes.bg/notifikacii/2019/03/06/levski-oficialno-ima-nov-sobstvenik.403827", "text": "Левски официално вече има нов собственик. Това стана ясно по време на Общото събрание на клуба, което се състоя в НДК.\n\r\nСпас Русев, който бе досегашен собственик на \"сините\", напусна управлението. Новият мажоритарен акционер е Георги Попов, който е дясната ръка на Васил Божков и ще има пълното доверие на бизнесмена да ръководи клуба Последната дума обаче ще бъде на Божков, тъй като на практика той е новият силен човек. \n\r\nКакто е известно, на 18 януари стана ясно, че е избран нов Управителен съвет, в който влязоха изпълнителният директор Павел Колев, Ели Шопова и Найден Димитров.\n\r\nТримата станаха част от ръководния орган на \"сините\" по желание на Васил Божков. Днес се очакват промени в Надзорния съвет, където към настоящия момент са Спас Руев, синът му Евгени и легендата Кирил Ивков. Със сигурност ще бъдат избрани нови членове.\n                \n                \r\n\r\n ", "date": "2019.03.06", "title": "Левски официално има нов собственик"}
{"url": "https://www.dnes.bg/sofia/2019/03/06/da-remontirame-i-imeto-graf-ignatiev-da-se-kazva-otnovo-samokovska.403819", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРазходката по \"Графа\" да стане разходка по... \"Самоковска\"? Група активисти започнаха подписка, с която настояват името на столичата улица \"Граф Игнатиев\" да бъде премахнато. \n\r\nВместо това те искат улицата да върне старото си име - \"Самоковска\". Според инициаторите граф Николай Павлович Игнатиев има преки заслуги за осъждането на Васил Левски и фактът, че една от емблематичните улици в София носи името му е оскърбително. \n\r\nСпоред инциаторите на идеята за преименуването на улицата, повече от столетие образът на граф Игнатиев е бил обвит в руски имперски митове. А всъщност той е една от най-злокобните фигури в новата българска история. \n                    \n                    \n                \r\nВ подписката са се включили близо 1500 души. Кметът на София обаче не знае за идеята, предава . \n\r\nВ началото на февруари ​от БСП обявиха, че са подали документи до Ст​о​личната община да им бъде отреден терен, където да бъде издигнат паметник на граф Игнатиев, като са посочили и градинката около църквата \"Свети Седмочисленици\". \n\r\nХората, участвали в подписката за преименуването на \"Графа\", настояват СОС да не позволява издигането на паметника.", "date": "2019.03.06", "title": "Да ремонтираме и името? \"Граф Игнатиев\" да се казва отново \"Самоковска\"?"}
{"url": "https://www.dnes.bg/stranata/2019/03/06/aresti-v-burgas-teche-akciia-sreshtu-razprostranenieto-na-narkotici.403821", "text": "\nТази сутрин е започнала Специализирана полицейска акция, с участието на криминалисти от ОД на МВР-Бургас.\r\nПолицаите претърсват Мерцедес А класа, шофиран от млада жена,  придружавана от мъж на видима възраст около 30-35 години, пише Bulfoto. \n\r\nВероятно задържаните са наематели в жилищен блок в квартал \"Изгрев\". Предстои обиск в апартамента, който са наели.\r\nСпецоперацията е срещу разпространението на наркотици.", "date": "2019.03.06", "title": "Арести в Бургас, тече акция срещу разпространението на наркотици  "}
{"url": "https://www.dnes.bg/sport/2019/03/06/iznenada-v-razgrad-stoicho-stoev-otnovo-poema-ludogorec.403825", "text": "Стойчо Стоев е новият треньор на Лудогорец! Той вече се е разбрал с \"орлите\" и днес се очаква да подпише своя договор.\r\nТой заменя на поста Антони Здравков, който не свърши никак добра работа начело на \"орлите\" и като цяло разочарова с ръководенето си на тима. По време на подготовката отборът показа безидеен футбол в контролите, а след подновяването на първенството шампионът редеше издънка след издънка.\r\nСтоев до момента бе начело на Арда, но вече е прекратил договора си с отбора по взаимно съгласие. Той е родом от Разград и бе начело на \"орлите\" в периода 2013-2014 година, като успя да стане шампион с отбора и също така да спечели и Купата на България.\r\nСлед като напусна Разград, той бе за кратко начело на Левски, а след това си бе дал дълга почивка преди наскоро да поеме Арда.\r\n", "date": "2019.03.06", "title": "Изненада в Разград! Стойчо Стоев отново поема Лудогорец "}
{"url": "https://www.dnes.bg/stranata/2019/03/06/bitov-incident-pojar-izpepeli-doma-na-invalid.403829", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n56-годишен мъж със 100% степен на инвалидност живее при нечовешки условия в хасковското село Тракиец. Домът на Тодор Димов изгорял почти до основи преди 10 дни при битов инцидент. Оттогава мъжът живее в изгорялата къща, а миризмата вътре е непоносима, предава Bulgaria ON AIR. Кметът на селото Красимир Бойчев апелира към хората да помогнат с каквото могат.\r\nКато след война... Така изглежда къщата на Тодор. Изгоряло е почти всичко.\r\nМъжът е претърпял два инсулта преди 8 години. Дълго време не е можел да ходи, но хората от селото събрали пари, за да платят рехабилитацията му в София. Сега се движи, макар и с помощта на патерици.\r\nПожарът в дома на Тодор станал в нощта на 21 срещу 22 февруари.\r\n ", "date": "2019.03.06", "title": "Битов инцидент: Пожар изпепели дома на инвалид"}
{"url": "https://www.dnes.bg/stranata/2019/03/06/registriran-e-trus-v-cherno-more-blizo-do-shabla.403815", "text": "Земетресение в Черно море е регистрирано тази сутрин в 08:56 часа. \r\nЕпицентърът на труса е в близост до българския бряг - на 112 км югоизточно от Шабла и на 128 км югоизточно от Варна.\r\nТова стана ясно от справка на сайта на Европейския сеизмологичен център.\r\nЗеметресението е с магнитуд 3,4 и с дълбочина на труса от 15 км.", "date": "2019.03.06", "title": "Регистриран е трус в Черно море, близо до Шабла"}
{"url": "https://www.dnes.bg/zvezdi/2019/03/06/kralski-byrkotii-megan-i-priianka-sa-skarani.403826", "text": "Приятелството между Меган Маркъл и Приянка Чопра може вече да е приключило, твърдят световните медии.\r\nИзточник на Page Six посочва, че Приянка била сърдита, защото Меган отклонила поканата ѝ и не отишла на сватбата на индийската актриса и Ник Джонас през декември.\r\nМаркъл се е оправдала, че няма да присъства на сватбата, защото е бременна и няма как да пътува. Но съвсем скоро тя и принц Хари посетиха Мароко, което показва, че все пак състоянието ѝ позволява пътувания. Чопра пък отказала да присъства на партито за бебето на Меган в Ню Йорк заради това.\r\n \r\n", "date": "2019.03.06", "title": "Кралски бъркотии: Меган и Приянка са скарани?"}
{"url": "https://www.dnes.bg/notifikacii/2019/03/06/oon-predupredi-11-mln-dushi-gladuvat-v-severna-koreia.403824", "text": "Близо 11 милиона севернокорейци се нуждаят от хуманитарна помощ, за да задоволят основните си нужди от храна и здравни грижи, констатира доклад на ООН, публикуван днес. Той е озаглавен \"Нуждите и приоритетите на Корейската народнодемократична република\", предадоха ДПА и Франс прес.\n\n\n\r\nХроничната хранителна несигурност остава широкоразпространен проблем в страната, се казва в документа. В Северна Корея 10,9 милиона души (43,4 процента от населението) са недохранени, допълва БТА.\n\r\nООН призовава за осигуряване на 120 милиона долара за животоспасяваща помощ за 3,8 милиона души, които се нуждаят от най-спешно съдействие в Северна Корея.\n                \n                \r\nВ доклада се констатира също, че миналата година реколтите в Северна Корея са били най-слаби от 10 години. Причините са природни бедствия, липса на обработваеми земи и неефикасно земеделие.\n\r\nПрез 2018 г. в Северна Корея реколтите възлизат общо на 4,95 милиона тона, което е с 500 000 тона по-малко в сравнение с предишната година.", "date": "2019.03.06", "title": "ООН предупреди – 11 млн. души гладуват в Северна Корея "}
{"url": "https://www.dnes.bg/football/2019/03/06/aiaks-detronira-real-ot-evropeiskiia-tron-v-madrid.403785", "text": "Аякс засили кризата и същевременно сложи край на 3-годишната доминация на Реал Мадрид в Шампионската лига! Холандците победиха \"белия балет\" с 4:1 в реванша от 1/8-финалите насред \"Сантиаго Бернабеу\" и с общ резултат 5:3 изхвърлиха мадридчани от турнира на богатите. \r\nАгонията за \"Кралския клуб\" започна още в началото на срещата, когато Хаким Зиеш (7') разпечата вратата на Тибо Куртоа, като малко преди това домакините нацелиха гредата. Само 11 минути по-късно Давид Нереш също се разписа. Като за капак на всичко, едни от основните футболисти на \"белия балет\" Винисиус Жуниор и Лукас Васкес получиха травми и бяха принудително заменени.\n\r\nФутболистите на Реал започнаха втората част видимо мотивирани да се върнат в мача, но пропуски на Гарет Бейл и Карим Бензема не позволиха това да се случи. Душан Тадич (63') пък направи резултата класически. Все пак Марко Асенсио (70') върна надеждите на домакините, но тяхната радост беше кратка, след като Ласе Шьоне (72') оформи крайния резултат.\n                    \n                    \n                \r\nТака кризата в Реал става все по-сериозна. Освен отпадането тази вечер, тимът е вън от играта и за Купата на Краля в Испания. Като че ли титлата в Ла Лига също е мираж, тъй като \"белия балет\" се намира на третото място в класирането и е на цели 12 точки от лидера Барселона.\n\r\nДвата отбора започнаха много динамично срещата, като домакините нацелиха гредата още в 4-ата минута. Лускас Васкес отправи прекрасно центриране отдясно към наказателеното поле, където Рафаел Варан дебнеше. Французинът насочи с глава топката към вратата, но кълбото нацели напречната греда.\n\r\nВ 7-ата минута Аякс поведе в резултата. Реал за пореден път показа проблеми в защита и позволи на Душан Тадич да нахлуе в пеналтерията. Той подаде към налитащия Хаким Зиеш и с плътен диагонален удар мароканецът опъна мрежата на Тибо Куртоа.\n\r\nВ 18-ата минута гостите удвоиха преднината си. Тадич отново демонстрира прекрасен поглед върху играта и изведе Давид Нереш в опасна близост до вратата. Футболистът се възползва от хитрото подаване и преодоля Куртоа - 0:2.\n\r\nГолмайсторът можеше да направи резултата класически в 22-ата минута. Той отново бе изведен добре с дълго подаване, но опитът му да прехвърли Куртоа беше неуспешен и топката не намери очертанията на вратата.\n\r\nВ ответната атака Винисиус Жуниор бе близо до това да върне Реал в мача. Младият талант направи един от вече традиционните си пробиви отляво и шутира от ръба на пеналтерията. Андре Онана обаче внимаваше и спаси.\n\r\nВ следващите минути футболистите на Аякс започнаха да контролират случващото се на терена и продължиха с опитите си да увеличат преднината си. Това можеше да се случи в 33-ата минута, когато Хаким Зиеш стреля от границата на наказателното поле. Топката се запъти към долния ляв ъгъл, но Тибо Куртоа показа класата си спаси.\n\r\nВ 42-ата минута влезлият като резерва Гарет Бейл направи добър пробив отляво и отправи мощна тупалка от малък ъгъл. Топката обаче се удари в напречната греда. Така първото полувреме завърши без повече голове.\n\r\nФутболистите на Реал започнаха втората част видимо мотивирани да се върнат в мача. Това можеше да се случи още в 49-ата минута, когато Марко Асенсио получи добро подаване в наказателното поле. Футболистът шутира, но топката мина на сантиметри от лявата греда.\n\r\nДесет минути по-късно Карим Бензема реши да поеме инициативата. Французинът нахлу в наказателеното поле на Аякс отляво, елиминира Нусар Мазрауи и от много малък ъгъл опита техничен удар. Топката обаче не намери очертанията на вратата.\n\r\nВ 63-ата минута Душан Тадич направи резултата класически. Футболистът пое подаване на линията на пеналтерията и изстреля неспасяем удар без колебание, който влетя в горния ляв ъгъл. При попадението останаха съмнения, че топката е напуснала терена в началото на атаката и съдията Феликс Брих се консултира с ВАР. В крайна сметка голът бе зачетен.\n\r\nВ 70-ата минута Марко Асенсио върна надеждите на мадридчани. Футболистът получи добро подаване от Серхио Регилон и от движение насочи към вратата - 1:3.\n\r\nРадостта на домакините обаче беше кратка, след като Ласе Шьоне също записа името си сред голмайсторите в 72-ата минута. Футболистът отбеляза зрелищен гол от пряк свободен удар, като за попадението допринесе и доста слабата намеса на Тибо Куртоа.\n\r\nВ 84-ата минута Гарет Бейл (Реал Мадрид) се стрелна в наказателното поле, за да достигне до избита топка. Уелсецът се опита нанесе удар по земята, но Андре Онана обаче се хвърли геройски и парира удара му.\n\r\nВ добавеното време на двубоя домакините останаха с човек по-малко, след като Начо получи два жълти картона в разстояние на само няколко секунди.\r\nВ другия мач Тотнъм записа втора победа над Боруся Дортмунд. Англичаните надделяха като гости с 1:0 с гол на Хари Кейн.\r\nВсичко за мачовете в Шампионската лига ", "date": "2019.03.06", "title": "Аякс детронира Реал от европейския трон в Мадрид"}
{"url": "https://www.dnes.bg/usa/2019/03/06/maikyl-blumbyrg-se-otkaza-ot-prezidentskite-izbori-v-sasht.403786", "text": "Бившият кмет на Ню Йорк, милиардерът Майкъл Блумбърг реши да не се кандидатира за президент на изборите през 2020 г., и вместо това ще се фокусира върху борбата срещу климатичните промени, съобщиха световните агенции.\n\r\nВ изявление, публикувано вчера на сайта на агенция Блумбърг, той посочи, че сериозно е обмислял да се хвърли в президентската надпревара, но в крайна сметка се отказал от тази идея. Майкъл Блумбърг изрази увереност, че би победил на изборите, ако негов съперник бъде настоящият президент Доналд Тръмп. \"Но аз добре разбирам колко е трудно да стана кандидат на Демократическата партия при толкова много претенденти\", отбеляза 77-годишният милиардер, цитиран от ТАСС.\n                    \n                    \n                \r\n\"Аз имах ясен избор: дали да прекарам следващите две години, говорейки за моите идеи и за това, което съм направил, знаейки, че може би никога няма да спечеля номинацията на Демократическата партия? Или да прекарам следващите две години, продължавайки дейността, която вече извършвам и финансирам, и която знам, че може да даде истински резултати, благоприятни за страната?, обясни Блумбърг в публикувана в Туитър декларация, цитирана от Франс прес.\n\r\nБлумбърг, чието богатство по оценки на \"Форбс\" в края на миналата година възлиза на повече от 42 милиарда долара, заяви също, че ще използва финансовите си ресурси, за да подкрепя кандидати, които \"предоставят нужното ни лидерство\" по въпроси като контрола на оръжията, образованието, здравеопазването и най-вече климата - една от главните му каузи през последните години, съобщи ДПА.", "date": "2019.03.06", "title": "Майкъл Блумбърг се отказа от президентските избори в САЩ"}
{"url": "https://www.dnes.bg/notifikacii/2019/03/06/mnogo-ili-malko-vseki-chetvyrti-deputat-jena.403787", "text": "Приблизително един от четирима парламентаристи в света е жена, констатира годишният доклад на Интерпарламентарния съюз, публикуван вчера, предаде БТА.\n\r\nВ документа се анализира какво присъствие имат жените в националните парламенти. Докладът обхваща 50 страни, в които миналата година са били произведени избори.\r\nСпоред това изследване делът на жените в националните парламенти е нараснал във всички региони на света през 2018 г. В глобален план той е достигнал 24,3 процента миналата година срещу 23,4 процента през 2017 г. За сравнение този дял беше 18,3 процента през 2008 г. и 11,3 процента през 1995 г.\n\r\nКато цяло напредъкът в областта остава бавен, констатира съюзът, макар да отчита, че миналата година напредъкът е бил малко по-бърз в сравнение с предишните години.\n                \n                \r\n\"Все още сме далеч от равенството на половете на световно ниво\", казва председателката на Интерпарламентарния съюз, мексиканската депутатка Габриела Куевас Барон.\n\r\n\"Насърчаващо е да констатираме, че мерките, препоръчвани от дълги години от Интерпарламентарния съюз, като установяването на ефикасни и добре приложими квоти за жените, започват да дават своите плодове\", допълни тя.\n\r\nВ доклада на Интерпарламентарния съюз се констатира, че изборните квоти за жените обхващат вече всички региони на света, като над 130 страни вече са приели подобни системи. Докладът обаче показва, че политиките на квоти не са еднакво ефикасни в различните страни. \n\r\n\"В повечето случаи самият факт на налагане на квоти, без предвиждането на механизми за прилагане или санкции, не е позволил значителен напредък по отношение на представянето на жените в парламента\", констатира Интерпарламентарният съюз.\n\r\nАнализът на съюза подчертава също, че изборните системи влияят върху представянето на жените. При пропорционалните или смесените системи средният процент на избраните за депутати жени е определено по-висок (26,5 процента), отколкото при мажоритарната система (20 процента).\n\r\nВ регионално отношение двете Америки са начело по дял на жените депутатки (30,6 процента), следвани от Европа (28,5 процента), Субсахарска Африка (23,7 процента), Азия (19,6 процента) и Близкия изток/Северна Африка (18,1 процента).", "date": "2019.03.06", "title": "Много или малко? Всеки четвърти депутат - жена"}
{"url": "https://www.dnes.bg/top-novini/2019/03/06/ubiistvo-prez-ochite-na-maikata-ne-sym-preskachala-kremena-beshe-adekvatna.403784", "text": "Апелативният съд във Варна потвърди първоначалния арест на 41-годишния Борислав Николов, обвинен за убийството на съпругата си Кремена. Според съда събраните до момента материали по делото обосновават подозрението, че обвиняемият е съпричастен към смъртта на съпругата си. Ако бъде доказана вината, Борислав го чака присъда \"лишаване от свобода\" от 15 до 20 години, доживотен затвор или доживотен затвор без право на замяна.\n\r\nТялото на 40-годишната Кремена Николова бе открито на 25 февруари в апартамента, където съпрузите живеели под наем. Според обвинението причината за смъртта на жената е мозъчен оток, причинен от множество удари по главата.\n\n\n\nМайката на задържания обаче има своя версия за фаталната вечер. Тя твърди, че е отишла в квартирата на сина си и неговата съпруга около час след скандала между двамата. Помогнала да изнесат вещите му, но в никакъв случай не била прескачала пребитата Кремена.\n                \n                \r\n\"Кремена беше абсолютно адекватна. Заклевам ви се в най-святото – в сина си. Защото казаха, че едва ли не аз съм я прескочила и съм излязла\", заяви Силва Ангелова.\n\r\nПо думите й, в апартамента имало обърната маса за хранене и два стола, а Кремена имала само малка рана на горната устна.\n\r\n\"Но това не значи, че е в безпомощност. Разговаря с мен, а след като ние тръгнахме, тя блъсна външната врата. Много ясно се чу, защото е метална, ние бяхме в асансьора, и се заключи\", каза още Силва пред bTV.\n\r\nТя заяви още, че синът й провел няколко разговора по телефона с Кремена, след като се прибрали. \n\r\n\"Той каза: Кремена, ще се видим с теб във вторник на делото. Това бяха последните думи и аз го чух това\", коментира майката на обвиняемия.\n\r\nМайката на Борислав твърди още, че пред нея никога не било имало конфликти между двамата. Разбрала за развода едва десетина дни преди фаталната вечер.\n\r\nАдвокатът на обвиняемия Борислав пък изрази съмнения, че \"има голяма вероятност това да не е местопрестъплението\". \n\r\n\"Местопрестъплението може да бъде на друго място. Т.е. след излизането на Борко с майка му от апартамента, Кремена съвсем спокойно е могла да излезе някъде\", заяви адвокатът Енчо Енчев.\n\r\nЗаключението на съдебната експертиза е, че жената е починала от масивен кръвоизлив в мозъка след множество удари в главата, а според прокуратурата тезата на защитата, че може сама да е излязла, е несъстоятелна.", "date": "2019.03.06", "title": "Убийство през очите на майката: Не съм прескачала Кремена, беше адекватна!"}
{"url": "https://www.dnes.bg/sofia/2019/03/06/sofiiski-realnosti-mrysen-vyzduh-zanemareni-gradinki-mizeriia.403719", "text": "\nПроблемът смръсния въздух в столицата остава на дневен ред въпреки затоплянето на времето. Увеличеното ползване на дърва, въглища и всевъзможни предмети като дрехи, гуми, отпадъци за отопление в студените дни са основният причинител на замърсяването с фини прахови частици. За подобен проблем ни сигнализира потребител в платформата на Helpbook.info. \r\nТвърди, че наемателите на съседна къща се отопляват с печки, горейки стари мебели и боклуци: \"Коминът им е на нивото на прозорците ни, нито може прозорец да се отвори, нито можем да си ползваме простора на балкона заради пушеците и миризмите. Моля за съдействие и помощ от ваша страна.\"\n                    \n                    \n                \r\nЗа  ни алармираха жители на квартала. След стопяването на снега от снимките е видно, че по тревните площи \"лъсват\" купища боклуци, но според автора на оплакването проблемът не е само в това: \"Всички междублокови пространстава са абсолютно занемарени, с дървета, които се нуждаят от подрязване, разрушени, замърсени и подивели тревни площи и детски площадки, улици с дупки. В кварталите като цяло и конкретно в район \"Илинден\" начинът на живот се свежда до този в гетата.\r\nОсвен да пазаруват в големи вериги магазини, да седят по изпотрошени пейки в мизерни остатъци от някакви градинки със стърчащи ръждясали железа-катерушки, за хората няма никакви други нормални, човешки възможности. Визирам: градини, спортни площадки и съоръжения, където не само децата, но и тийнейджъри биха могли да намерят място за...съществуване; игрища, спортни зали, места като съвременни библиотеки, места за културни и социални дейности. Места, които са достъпни и по човешки организирани. Също басейни, алеи за колела, стадиони и други в този смисъл...\r\nОсвен това се забелязва тенденцията и тук да се застроява всяка глътка въздух. По кои закони това се случва?!? Определено се набива на очи тоталната липса на отношение към мястото и хората в района. Мизерията е огромна, подтискаща, обезсърчаваща и безнадежна!\"\n\r\nГрозна гледка представляват и , чиято цел е удобното и безпроблемно придвижване на живущите и гостите на квартала: \"От излаза на метрото на бул. \"Йерусалим\" и бул. \"Ал Сахаров\", от страната на магазин Зора, някога е имало пътечка, която да улеснява пешеходците в посока бл. 54. В момента тя е в плачевно състояние - изкъртени плочи, части от тях се валят в тревните площи, цялата настилка е превърната в малки и големи отломъци, които са потенциално опасни за преминаващите, да не говорим, че гледката е далеч от красива! Моля, общината да вземе мерки!“\r\nЗавършваме днешния обзор с повторно изпратен при нас , изграден директно върху действащ паркинг. Въпреки проверката на контролните административни органи постройката продължава да си стои и да заема паркоместа незаконно.\n\r\nТова са само малка част от получените сигнали през седмицата. Ако видите нередност, проблем, с който се сблъсквате всеки ден и искате да подадете сигнал - направете го онлайн в  Платформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.\r\n ", "date": "2019.03.06", "title": "Софийски реалности: Мръсен въздух, занемарени градинки, мизерия"}
{"url": "https://www.dnes.bg/obshtestvo/2019/03/06/pochina-bivshiiat-vodesht-na-panorama-anton-vergiev.403788", "text": "Снощи, след тежко боледуване, на 82 години почина журналистът Антон Вергиев, съобщиха от Българската национална телевизия.\r\nПрез последните години, той живееше в Съединените щати при семейството си.\n\r\nАнтон Вергиев е едно от емблематичните имена на БНТ. Бил е кореспондент на телевизията в Москва. Един от именитите водещи през годините на \"Панорама\", коментатор и документалист.\r\nЦелият му творчески път и преминал в Българската национална телевизия.", "date": "2019.03.06", "title": "Почина бившият водещ на \"Панорама\" Антон Вергиев"}
{"url": "https://www.dnes.bg/temida/2019/03/06/tyrgovec-na-kozmetika-izbelil-5-mln-lv-ukril-milion-danyci.403789", "text": "Търговец на перилни препарати и козметика от Пловдив е \"изпрал\" 5 милиона лева, чрез седем кухи фирми и укрил 1 милион от данъци, съобщиха от окръжната прокуратура в Пловдив, цитирани от \"Монитор\". \n\r\nТодор Ташев е арестуван, а заедно с него зад решетките са и жена му Стойка, както и посредникът в \"сделките\" Михаил Марков на 38 години.\n\r\nРазследването на окръжната прокуратура е стартирало преди пет месеца. Кухите седем български дружества, през които минавали 5-те милиона лева към фирми в Полша и Италия, се водели на имената на безработни и безимотни българи. Милионите са били пренасяни до \"управителите\" на кухите фирми кеш, а стоката – перилните препарати и козметиката, били продавани по магазините у нас. \n                    \n                    \n                \r\nРазследването за данъчните престъпления и за прането на пари е било в градовете Пловдив, София, Разград и Велико Търново. След претърсвания на офиси и жилища били открити около 600 000 лева в различна валута, както и документи, компютърни конфигурации. Първоначално били арестувани деветима, но двамата съпрузи и поссредникът се сдобиха с обвинения. \n\r\nДо момента разследващите са установили, че от март  2017 г.  до 1 март 2019 г. чрез седем търговски дружества, регистрирани в България, са били извършени парични преводи в брой на общо 5 000 000 лева, към фирми в Полша и Италия. Управителите на българските дружества, които са били подставени лица с нисък социален и финансов статус, са поръчвали стока – козметика, перилни препарати и др., от Полша и Италия. Пратките формално пристигали на името на тези фирми, а реално стоките получавало друго търговско дружество у нас, чийто управител е Тодор Ташев на 42 г. със съдружник съпругата му Стойка.\n\r\nСтоката била разпространявана в магазинната мрежа у нас, като парите от продажбите не били декларирани и по този начин е избегнато плащането на данъчни задължения в размер на около 1 000 000 лева, съобщиха от окръжната прокуратура в Пловдив.", "date": "2019.03.06", "title": "Търговец на козметика \"избелил\" 5 млн. лв., укрил милион данъци"}
{"url": "https://www.dnes.bg/index/2019/03/06/receptata-dnes-shokoladovi-bonboni-s-avokado.403730", "text": ":\r\n \r\n:\r\n \r\nРазтопете шоколада на водна баня или в микровълнова фурна. В купа намачкайте авокадото на пюре. Когато шоколадът стане гладък, прибавете го към авокадото заедно с останалите съставки. Разбъркайте добре, покрийте купата с фолио и оставете в хладилник, докато сместа стегне добре. След това с помощта на супена лъжица загребете от охладената смес и оформете топчета. Оваляйте ги в кокос, натурално какао, ядки, течен шоколад.\r\n\r\n\r\n ", "date": "2019.03.06", "title": "Рецептата Dnes: Шоколадови бонбони с авокадо "}
{"url": "https://www.dnes.bg/obrazovanie/2019/03/06/8-noja-boksove-i-globi-za-vyoryjenite-uchenici-v-samokov.403790", "text": "8 ножа, 9 бокса, две електрошокови палки. Този боен арсенал е иззет от учениците от самоковското ОУ \"Неофит Рилски\". Всички въоръжени ги очакват възпитателни мерки. За по-малките ще последват наказания, а за тези над 16 години ще бъдат съставени актове от полицията, обясни директорката на школото Мариана Солунска за \"Монитор\".\n\r\nСред въоръжените хлапета имало дори деца под 14-годишна възраст. Арсеналът се отнемал от учителите, ако ги видят или намерят, тъй като нямат право на рутинни проверки.\n\r\nДиректорката на училището заяви, че не са допуснати инциденти с децата. \n\r\n\"Работим с местната полиция, с педагогическия съветник в училището, родителите. Обяснява се на децата, но някои от тях се изкушават и ги носят, но всичко се предотвратява\", разказа Солунска.\n                    \n                    \n                \r\n\"Очите са ни на четири, защото преди обучението стои възпитанието и опазването на живота и здравето на децата. Това е най-важно\", коментира още директорът.\n\r\nЗасега няма как да бъде сложен скенер в училището, като причините са финансови.\n\r\nОсвен за учениците, глоби ще има и за техните родители. Те могат да бъдат в размер от 50 до 1000 лв. \n\r\nЗам.-министърът на образованието Деница Сачева заяви, че подобна практика не е масова в училищата в страната. И подчерта, че работата с родителите на тези деца е важна. ", "date": "2019.03.06", "title": "8 ножа, боксове... и глоби за въоръжените ученици в Самоков"}
{"url": "https://www.dnes.bg/zvezdi/2019/03/06/nataliia-gurkova-boria-se-s-mraka.403792", "text": "Наталия още не може да приеме загубата на съпруга си Джордже Михалевич, който бе разстрелян показно в ЮАР през септември миналата година. \n\r\n\"И болката, и страданието са изпитания и изграждат една личност, защото, когато стоим в зоната си на комфорт, там ни е хубаво, приятно, нищо не се променя. Най-вече любовта изгражда една личност\", сподели в \"Папараци\" Мис България за 1998 година.\n\r\n\"Семейството, приятелите и близките ми помагат да се боря с мрака. Най-големият ми учител е самият живот\", добави Гуркова.\n\r\nНаталия призна, че е човек на крайностите. Определя се и като импулсивна и често острите й реакции не са най-добрият вариант.\n\r\nГуркова смята, че славата у нас е изпитание и носи много негативи. И признава, че при нея това се е случило в ранен етап от живота й.\n                    \n                    \n                \r\nТя разкри, че е изключително свободолюбива личност. Но е успяла да се научи на търпение, толерантност и на компромиси, които били неприсъщи за за нея преди време. \n\r\nИ не може да се примири с насилието, предателството, пошлостта - както физически, така и психически.", "date": "2019.03.06", "title": "Наталия Гуркова: Боря се с мрака!"}
{"url": "https://www.dnes.bg/world/2019/03/06/maduro-shte-gromi-opoziciiata-guaido-obiavi-predstoiashta-stachka.403791", "text": "Венецуелският президент Николас Мадуро заяви днес, че ще разгроми опозицията, която нарече \"лудо малцинство\", решено да дестабилизира страната, съобщи Ройтерс. Това е първото публично изявление на Мадуро след като опозиционният лидер Хуан Гуайдо му отправи предизвикателство, завръщайки се във Венецуела в понеделник с риск да бъде арестуван, след десетдневна обиколка в пет латиноамерикански страни въпреки забраната на властите да напуска страната, отбелязва агенцията.\n\n\n\r\nНа церемония по случай шестата годишнина от смъртта на бившия венецуелски президент Уго Чавес, Мадуро призова привържениците си да участват в \"антиимпериалистически демонстрации\" в събота, 9 март, които ще съвпаднат с митинг на опозицията, обявен по-рано от Гуайдо.\n                    \n                    \n                \r\nНа 9 март 2014 г. тогавашният президент на САЩ Барак Обама подписа указ, в който Венецуела беше обявена за \"изключителна заплаха за националната сигурност на САЩ\", припомня ТАСС. През април 2015 г. Мадуро обяви 9 март за \"Ден на боливарския антиимпериализъм\".\n\r\nВенецуелският опозиционен лидер Хуан Гуайдо пък вчера обяви, че ще организира стачка в държавния сектор на страната срещу президента.\n\r\n\"Държавните служители, работниците, синдикатите няма да продължат да работят с режим, който ги хвърля в затвора и ги преследва\", заяви Гуайдо на среща с ръководители на профсъюзи на държавни служители в столицата Каракас.\n\r\nГуайдо, който се самопровъзгласи за временен президент и бе признат за такъв от петдесетина държави, увери, че ще отмени уволненията по политически причини и обеща \"амнистия\" на служителите в държавния сектор, които се обърнат срещу Мадуро. Подобно предложение Гуайдо направи и на военните, припомня агенцията. Стотици войници и офицери дезертираха и отидоха в съседна Колумбия.\n\r\nОпозиционният лидер призова държавните служители да се готвят за стачка, макар че не посочи конкретна дата, и заяви, че незабавен приоритет сега е да се прокара закон, гарантиращ правата на държавните служители. Трийсет и петгодишният председател на Националното събрание, контролирано от опозицията уточни, че днес ще свика заседание на парламента за изработването на закона.\n\r\n(БТА)", "date": "2019.03.06", "title": "Мадуро ще громи опозицията, Гуайдо обяви предстояща стачка"}
{"url": "https://www.dnes.bg/stranata/2019/03/06/romi-osporvat-sybarianeto-na-kyshti-vyv-voivodinovo.403793", "text": "Жители на ромската махала в село Войводиново оспорват заповедта на кмета на община Марица за премахване на незаконните сгради, а днес в Пловдивския административен съд ще се гледа едно от делата.\n\r\nСъдиите трябва да решат дали една от незаконните тухлени къщи в махалата да бъде бутната, съобщава bTV.\n\n\nОбитателите на сградата обжалват намерението на местната власт да премахне всички постройки, които са издигнати без строително разрешение.\n\r\nДо началото на април се очаква да бъдат разгледани 17 подобни жалби.\n\r\nКметът на селото Димитър Тосев е категоричен, че ако съдът отсъди в полза на ромите, населеното място отново ще се вдигне на бунт.\n                    \n                    \n                \r\nDnes.bg припомня, че напрежението във Войводиново избухна в началото на януари, когато двама роми от махалата нападнаха командоса Валентин Димов. След случая вицепремиерът Красимир Каракачанов пък предложи стратегия за справяне с ромския проблем в страната, която бе широко обсъждана от всички политически сили и обществеността.  ", "date": "2019.03.06", "title": "Роми оспорват събарянето на къщи във Войводиново"}
{"url": "https://www.dnes.bg/obshtestvo/2019/03/06/koki-se-nujdae-speshno-ot-8000-dolara-za-15-dni.403794", "text": "Малкият Калоян Казаков се нуждае спешно от средства, за да продължи неговото лечение. \n\r\nКоки страда от вторичен недоимък на лактазата, нецелиакична глутеновата непоносимост и детски аутизъм. Към настоящия момент, здравето и животът на детето се крепи основно на дарения, които правят осъществяването на необходимите терапии възможно.\n\r\nМайката на Калоян разясни, че е получила разрешение за вливане на стволови клетки, след успешния процес на хелиране.\n\r\nЕдинствената мечта на семейството е детето им да живее пълноценен живот. Родителите не спират да се борят за неговото здраве, нека всеки, който може да помогне - да се включи в тази борба. \n\r\nСемейството на детето постигна известен напредък в последните месеци.\n                    \n                    \n                \r\n\"Коки има огромен напредък! Вече познава азбуката, брои до 40, познава количествено предмети до 10. Разбирането и говорът са напреднали много. В момента се работи върху въпросите и отговорите. Предстои му втора вливка на стволови клетки в началото на април. От клиниката искат сумата от 16 000 долара да бъде преведена до 20 март, за да се потвърди часът. Половината сума е налична, необходими са още 8000 долара\", споделиха от семейството на детенцето.\n\r\nПоследният и най-ефективен за Коки и семейството му начин за дарение, е чрез специализираната онлайн .\n\r\nМожете да дарите и на банкова сметка:\n\r\nIBAN:BG89PRCB92301049318117\r\nBIC: PRCBBGSF\r\nПроКредит Банк\r\nКалоян Пейчев Казаков\r\n ", "date": "2019.03.06", "title": "Коки се нуждае спешно от 8000 долара за 15 дни"}
{"url": "https://www.dnes.bg/eu/2019/03/06/porednata-sreshta-za-brexit-zavyrshi-s-proval-sled-3-chasa-pregovori.403795", "text": "Срещата в Брюксел между главния преговарящ за ЕС Мишел Барние и британския преговорен екип за Брекзит завърши снощи без резултат и ще продължи днес, съобщи Ройтерс, като се позовава на източници от двете страни.\n\r\nПредставител на ЕС заяви, че преговорите не са протекли добре. Никоя от страните не направи изявления след срещата, продължила повече от три часа, предаде БТА. \n\r\nОт британска страна участваха главният преговарящ за Брекзит Стивън Баркли и главният прокурор Джефри Кокс, който е юридически съветник на кралството.\n\n\r\nПреговорите са стигнали до \"критичен етап\", заяви говорител на британския премиер Тереза Мей преди срещата, предаде Франс прес. \n                    \n                    \n                \r\nБрекзит без споразумение би могъл да има неприятни последици за влаковете за Великобритания, ако от 30 март граничният контрол стане много стриктен, предаде Франс прес. Двете страни направиха всичко възможно, за да избегнат правен вакуум.\n\r\nВисокоскоростните влакове Евростар (Eurostar) ще бъдат най-засегнати: миналата година те са превозили близо 11 милиона души през тунела под Ламанша. Случващото се е особено важно за френската железопътна компания Ес Ен Се Еф (SNCF), която притежава 55 процента от Евростар.\n\r\nЖелезопътните оператори, които имат само британски лиценз, какъвто беше случаят преди това с Евростар, няма да могат всъщност да се движат автоматично по европейските железопътни пътища след Брекзит. По тази причина беше създадена структура, разположена в Париж - Евростар Франция, която би могла да използва лиценза на Ес Ен Се Еф.\n\r\nЕвропейската туристическа асоциация прогнозира, че допълнителните проверки, които ще се изискват в случай на Брекзит без споразумение, биха могли да се удължат с 90 за всеки британски притежател на паспорт. Така ще са необходими над 81 000 допълнителни секунди, което е над 22 часа, за да минат 900 пътници на един пълен влак на Евростар, ако всички те са поданици на Нейно величество.", "date": "2019.03.06", "title": "Поредната среща за Brexit завърши с провал след 3 часа преговори"}
{"url": "https://www.dnes.bg/snimka-na-denia/2019/03/06/slyncheva-sriada-s-temperaturi-do-20-gradusa-na-iztok-oblaci.403796", "text": "Днес  над по-голямата част от страната ще бъде предимно слънчево. Максималните температури ще са между 15 и 20 градуса. \r\nЩе има значителна облачност над източните райони, където на отделни места сутринта, както и по обяд, ще превали. Ще духа умерен, в Дунавската равнина временно силен северозападен вятър. \r\nМаксималните температури за София ще са около 15 градуса, прогнозират синоптиците от НИМХ. \r\nНад Черноморието ще миа променлива облачност на места с превалявания от слаб дъжд. Ще духа умерен северозападен вятър. Максималните температури ще са между 12 и 15 градуса. Температурата на морската вода е 6-7 градуса, вълнението - 1-2 бала. \r\nНад планините ще бъде предимно слънчево. Ще духа силен, по най-високите върхове бурен западен-северозападен вятър. Максимална температура на 1200 метра - около 10 градуса, на 2000 - 2-3.", "date": "2019.03.06", "title": "Слънчева сряда с температури до 20 градуса, на изток – облаци"}
{"url": "https://www.dnes.bg/index/2019/03/06/v-pastta-na-mafiiata-kenedi-li-ubi-monro-djani-ruso-progovori.403766", "text": "Джани Русо, познат като Карло Рици от \"Кръстникът“, винаги е твърдял, че има ангел-хранител на рамото си, който го пази, а животът му сякаш е режисиран от Скорсезе.\r\nАктьорът е свързван с две убийства, едно от които на приближен на Пабло Ескобар, ала така и не са му повдигнати обвинения за тях. Прави тройка с Лайза Минели, сбива се с Франк Синатра и може би знае кой е убил Мерилин Монро. \n\r\nВ свое интервю пред The New York Post Русо разказва за своите години в пастта на мафията. Ескобар искал да убие семейството му заради ролята му в \"Кръстникът“. Джани, благодарение на Джон Гети, отишъл в Колумбия, за да се срещне с боса. \n\r\nЗнаел, че или ще бъде пребит, или убит в замяна на спокойствието на роднините му. Но актьорът се отървал доста по-леко. Пабло просто искал да влезе в ролята на Дон Корлеоне и да пресъздаде една от сцените с Карло Рици. \n                \n                \r\nПо-късно един от подчинените на Ескобар все пак се опитал да отнеме живота му, но Русо успял да го убие. Не е съден, защото според властите, ставало дума за самозащита. \n\r\nНо връзките му с мафията започват далеч преди ролята му в \"Кръстникът“. Джани е едва на 12, когато при него отива Франк Костело и го взима под крилото си. Първоначално Русо трябва да доставя пакети. По-късно обаче му е поставена нова задача – да следи Мерилин Монро за мафията. \n\r\nТой е едва на 16, а актрисата е на 33, но между тях пламва любов. Връзката им продължава цели 4 години, а последната им снимка заедно е направена от престъпника Сам Джианкана три дни преди да открият красавицата мъртва. \n\r\nСпоред Русо, не мафията стои зад смъртта на Монро, въпреки че е по някакъв начин намесена. \n\r\nНаркобосовете имали план – да снимат Мерилин в тройка с братята Кенеди. Президентът на САЩ обаче така и не се появил. Красавицата не знаела за плана, но когато научила, решила, че ще разкаже всичко на медиите. И така подписала смъртната си присъда, но не от ръцете на мафията, а от тези на семейство Кенеди. \n\r\nТе се страхували, че аферата им с Монро ще излезе наяве. Затова пратили човек с прякор Доктора, който бил престъпник вечер и истински лекар през деня, да я убие. Той инжектирал въздух във вените й и някак успял да имитира свръхдоза. \n\r\n\"Няма кой друг да я е убил. Мафията не би сторила такова нещо. Те я харесваха, защото беше от онези момичета, на които дадеш ли малко хапчета и алкохол, ще спи с всички“, разказва Русо. \n\r\nАктьорът прекарал известно време и със самия Кенеди. По думите му президентът обичал да смърка кокаин, най-вече от коремчетата на танцьорки.", "date": "2019.03.06", "title": "В пастта на мафията: Кенеди ли уби Монро? Джани Русо проговори..."}
{"url": "https://www.dnes.bg/stranata/2019/03/06/chujdenci-v-shema-na-pytia-pribirat-pari-za-leki-katastrofi.403797", "text": "Случаите на измами с пътно транспортни произшествия зачестяват, а в тях все по-дейно участие вземат и чужди граждани. Те предизвикват лек инцидент с автомобил и искат пари на ръка, за да се избегне намесата на полицията. \n\nРусенка е една от потърпевшите схемата.\n\r\nВ един от почивните дни тръгнала да паркира в паркинга на търговски център. Докато прави маневра с колата си, усеща удар. Спрелият в съседство автомобил внезапно потеглил и се блъснал в нея. От него излязъл румънски граждани, който й поискал 50 лв. за нанесени щети.\n\r\nЖената коментира, че и на други нейни познати са искани пари от чужденци заради уж нанесени щети. Но никой не се е обърнал за помощ към служителите на реда. Затова и в Пътна полиция – Русе няма регистрирани подобни сигнали. \n                    \n                    \n                \r\nПо-често измамени се оказвали пострадалите при леки инциденти.\n\r\n\"Имаме много ПТП-та, когато единият водач е ударил другия и е напуснал ПТП, пострадалия водач се явява в \"Пътна полиция\", подава протокол, той се обработва, а на извършителя, освен че издава протокол, и се съставя акт съответно за липса на уведомление за ПТП\", заяви пред БНТ ст. инспектор Стилян Станев от \"Пътна полиция\" - Русе.\n\r\nЗастрахователите от своя страна съветват шофьорите да избягват плащане на ръка. Според тях най-често това се случва, когато нарушителят е употребил алкохол, няма документи за самоличност или няма сключена задължителна гражданска отговорност.\n\r\n\"Не е логично. След като си заплатил едни 250 - 300 лв. за \"Гражданска отговорност\", да се бръкнеш в джоба за пари, които някой ти е поискал. Такова плащане на място първо по никакъв начин не се документира и второ, не е сигурно дали е дължимо.\n\r\nПри инцидент, който не е регистриран в \"Пътна полиция\", глобите са между 50 и 200 лв.", "date": "2019.03.06", "title": "Чужденци в схема на пътя: Прибират пари за леки катастрофи"}
{"url": "https://www.dnes.bg/akoshtete-vqrvaite/2019/03/06/kakvo-e-da-obichash-niakogo-ot-zodiia-ribi.403775", "text": "Представителите на зодия Риби – мечтатели, имащи способността да останат влюбени завинаги. Да се влюбиш може би не е толкова трудно, но да намериш специален човек в любовта и да успееш да го запазиш, изисква усилия. Ако в живота ви вече има такъв човек и е от зодия Риби, вижте как да направите връзката си с него дълготрайна.\r\n\r\nПредставителите на тази зодия никога не се колебаят да изразят как се чувстват. Комуникацията е изключително важна за тях, ето защо в любовта търсят партньор, който би бил отворен към техните проблеми и емоции. Бъдете готови не само да бъдете добър слушател, но и да споделяте вашите усещания. Рибите са известни със способността си да се настройват към чуждите емоции. Винаги са готови да помогнат на другите.\r\n                    \n                    \n                Понякога толкова затъват в чуждите проблеми, че забравят за собствените си. Тъй като нерядко се борят с проявяването на силните си емоции, те се нуждаят от партньор, който да ги насърчава да освободят мислите си, който е готов да ги изслуша.\r\n\r\nРибите са спонтанни и вече би трябвало да сте го разбрали. Това на моменти може да се окаже малко натоварващо, защото настроенията им може да се променят във всеки един момент. Ако искате да запазите този партньор в живота си, ще се наложи да приемете неговата спонтанност, за да има баланс във взаимоотношенията ви. Създайте стабилна основа за двама ви и така ще плените сърцето му. \r\n", "date": "2019.03.06", "title": " Какво е да обичаш някого от зодия Риби? "}
{"url": "https://www.dnes.bg/sofia/2019/03/06/chasti-ot-stolicata-ostavat-bez-voda-v-chetvyrtyk-vijte-kyde.403801", "text": "\"Софийска вода” временно ще прекъсне водоснабдяването в някои части на столицата\r\n \r\nНа 07 март 2019 г. (четвъртък), във връзка с реконструкция на уличен водопровод и монтаж на спирателни кранове на ул. \"Ген. Асен Николов\" жк. \"Люлин\" 8 се налага спиране на водоподаването от 10:00 до 22:00 часа на клиентите на \"Софийска вода”, живеещи в района на: жк. \"Люлин\" 8 - бл.813 , бл. 817, бл. 817-П, бл. 818, бл. 881, бл. 882, бл. 883, \n\r\nж.к. \"Люлин\" 9 - бл. 981, бл. 982 и бл. 983, ул. \"Търново\" № 30, №35, №37, плувен басейн на 56 СОУ \"Проф. Константин Иречек\" и ул. \"Търново\" № 39, ул. \"Юмрукчал\", ул. \"Крим\" № 28-30; ул. \"Тодор Влайков\" № 19 и № 27 и ул. \"Ген. Асен Николов\" № 12, ОДЗ №139 \"Панорама\".\n                    \n                    \n                \r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Ген. Асен Николов\" пред бл. 981.\n\r\nНа 07 март 2019 г. (четвъртък), във връзка с реконструкция на уличен водопровод на ул. \"Дедеагач\" жк. \"Стрелбище\" се налага спиране на водоподаването от 09:00 до 19:00 часа на клиентите на \"Софийска вода”, живеещи в района на: ул. \"Тулча\", ул. \"Твърдишки проход\", ул. \"Траянова врата\", ул. \"Нишава\" – ниска зона на бл. 91, бл. 94, бл. 99, бл. 101\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Твърдишки проход\" ъгъла с ул. \"Роженски проход\".\n\r\nНа 07 март 2019 г. (четвъртък), във връзка с подмяна на спирателен кран на ул.\"Тодор Икономов\"  жк. \"Илинден\", се налага спиране на водоподаването от 10:00 до 20:00 часа на клиентите на \"Софийска вода”, живеещи в района на: ул. \"Божурище\", ул. \"Иван Хаджиенев\", ул. \"Иван Грозев\" и бл. 129, бл. 130, бл. 132, бл. 134, бл. 131В\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Вардар\" ъгъла с ул. \"Божурище\".\n\r\nНа 07 март 2019 г. (четвъртък), във връзка с монтаж на спирателен кран на ул.\"Балкан\" кв. \"Ботунец\", се налага спиране на водоподаването от 09:00 до 18:00 часа на клиентите на \"Софийска вода”, живеещи в района на: жк. \"Ботунец\" 1\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Балкан\" пред №14.\n\r\nНа 07 март 2019 г. (четвъртък), във връзка с монтаж на спирателен кран на ул.\"Черковна\" кв. \"Подуяне\", се налага спиране на водоподаването от 09:30 до 17:30 часа на клиентите на \"Софийска вода”, живеещи в района на: ул. \"Черковна\" от ул. \"Султан тепе\" до ул. \"Попова шапка\", ул. \"Султан тепе\" от ул. \"Черковна\" до ул. \"Буная\", ул. \" Буная\" от ул. \"Султан тепе\" до ул. \" Каймакчалан\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Султан тепе\" бл. 75В.\n\r\nНа 07 март 2019 г. (четвъртък), във връзка с подмяна на спирателен кран на бул.\"Цариградско шосе\" вилна зона \"Врана – Лозен - Триъгълника\", се налага спиране на водоподаването от 10:00 до 15:30 часа на клиентите на \"Софийска вода”, живеещи в района на: ул. \"Цариградско шосе\" от № 164 до АМ \"Тракия първи километър\", вилна зона \"Врана - Лозен – Триъгълника\" и Институт по генетика на растенията.               \n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Висо\" пред сервиз \"Пежо\".\n\r\nНа 07 март 2019 г. (четвъртък), във връзка със спиране на вода за локаризиране на скрит теч в местност \"Аврамица\" с. Клисура, се налага спиране на водоподаването от 09:00 до 16:00 часа на клиентите на \"Софийска вода”, живеещи в района на: ул. \"Балканска\" от ул. \"Даскал Мито\" до ул. \"Старо село\", ул. \"Старо село\" и ул. \"Аврамица\"             \n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: местност \"Аврамица\" пред кметството.\n\r\nНа 07 март 2019 г. (четвъртък), във връзка с подмяна на сградно водопроводно отклонение на ул.\"Христо Ботев\"  с. Горни Богров, се налага спиране на водоподаването от 10:00 до 16:30 часа на клиентите на \"Софийска вода”, живеещи в района на: ул. \"3-ти март\", ул. \"Ботунски път\", ул. \"Шабаница\", ул. \"Рендова\"\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: пред кметството.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n\"Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.03.06", "title": "Части от столицата остават без вода в четвъртък– вижте къде"}
{"url": "https://www.dnes.bg/rusia/2019/03/06/ruskiiat-pechat-sofiia-pojela-pragmatichni-otnosheniia-s-moskva.403799", "text": "София пожела прагматични отношения с Москва. Това е изгодно за Русия - така федерацията ще може да заобиколи газотранспортната система на Украйна, доставяйки газ в Европа от юг. Цената на това достига 1,4 милиарда евро, пише руският електронен в. \"Правда\" в коментар за завършилото посещение у нас на руския премиер Дмитрий Медведев. \n\n\n\nСлед \"продължителното захлаждане през последното десетилетие\" България промени отношението си към Русия, пише още изданието. \"Правда\" припомня подписан от министър-председателя Бойко Борисов доклад за състоянието на националната сигурност на България от 2016 г., според който действията на Москва \"заплашват (. . .) единна, свободна и мирна Европа\". \n                    \n                    \n                \r\n\"Миналата година обаче Борисов промени риториката си и извърши ред постъпки, достойни за уважение\", отбелязва изданието и като пример посочва настоящите позиции по ключови енергийни проекти, плащането на задължения, свързани с АЕЦ \"Белене\" и позицията във връзка със случая \"Скрипал\". Премиерът на България обеща освен това на среща с Владимир Путин, че ако Русия прекара през страната му тръба от \"Турски поток\", този път българите няма да отменят проекта в угода на европейската \"диверсификация\", напомня онлайн изданието.\n\r\n\"Правда\" свързва \"промените\" в българското отношение към Русия с \"избирането на \"проруския\" президент Румен Радев и засилването на националистическите нагласи в Европа\", където ред европейски лидери \"отстояват своите интереси\". Прагматичният подход на София по принцип задоволява Кремъл, тъй като е необходимо в най-кратък срок да спрем газовия транзит през Украйна, за да не спонсорираме антируския, нацистки режим\" в Киев, добавя руският електронен вестник.\n\r\n\"Правда\" напомня и изявлението на Медведев в София, че Русия е готова да разгледа възможността за участие в строежа на АЕЦ \"Белене\". Руският премиер \"обаче настоя ЕС да осигури гаранции по повод строежа на разклонение от \"Турски поток\" за България. Това също е прагматичен подход и трябва да бъде приветстван\", заключава изданието.\n\r\nБългарските \"силни леви обществени организации, които се наричат русофили, изведнъж получиха подкрепа в лицето на действащото правителство, съставено от техни довчерашни съперници - привърженици на Запада\", коментира по повод посещението на Медведев руската телевизия \"360 градуса\" в едноименното онлайн издание. След срещата между двамата премиери нищо чудно да последва официално посещение на президента Путин в България. Поне София много разчита на това. Защото последното му идване датира от 2008 г., а оттогава много неща се промениха не само в света, но и в отношенията между двете страни, се казва в коментара.\n\r\nНа руско-български туристически бизнес форум в София Дмитрий Медведев се пошегува с печатна грешка в подготвените за него материали - според тях потокът от български туристи във федерацията е нараснал на 56 милиона души, а не на 50 000, както е всъщност, пишат още изданията в Русия. \"Желая ви да постигнете тези цифри от 50 милиона, които прочетох току-що\", цитира \"Взгляд\" реплика на руския държавник. Медведев посочи, че през 2018 г. България е посрещнала над 500 000 руски туристи. Същевременно изтъкна, че за да увеличи посещаемостта, Русия трябва да обновява инфраструктурата си и да строи нови хотели, пише \"Вечерняя Москва\".\n\r\nЕлектронното издание \"Политроссия\" описва работната вечеря на Медведев с Бойко Борисов и акцентира върху обсъдените проблеми в комуникациите между градовете и пристанищата на България и Русия. Медведев заяви, че това е доста важно направление, особено при положение че съседните страни също развиват морски и въздушни превози. Руският премиер подчерта: \"който работи по-нестандартно, ще може да получи по-добри условия и повече туристи\", допълва \"Политроссия\".\n\r\n\"Росийская газета\" се спира върху вчерашната среща на Дмитрий Медведев с българския патриарх Неофит. След разговора двамата се отправиха към катедралата \"Св. Александър Невски\". Край входа на руския премиер бяха предложени свещи, но той не пожела да нарушава традицията и сам си купи от църковната лавка, разказва вестникът.\n\r\nФедералните издания поместват и изявления на Медведев след пристигането му вчера след визитата в България на двудневно официално посещение във Великото херцогство Люксембург. Има само един път за развитие на отношенията между Русия и Европейския съюз - това е сътрудничеството, подчерта премиерът на федерацията, цитиран в \"Росийская газета\".\r\nЛюксембург бе \"препоръчан\" на Медведев като едно от европейските столици, където повечето политици гледат без особен ентусиазъм на икономическите санкции срещу Русия. Засега обаче ЕС единодушно подкрепя санкционния режим, наложен на Москва, посочва московският официоз.\n\r\nВ интервю за местното издание \"Люксембургер ворт\" Медведев изрази несъгласие с твърденията, че тези ограничения са необходим отговор след действията на Русия в Крим и \"насилствената \"Руска пролет\" в Донбас\". Той предложи да бъдат запитани жителите на полуострова и на Югоизточна Украйна дали са им необходими тези санкции, а на европейците - да се замислят, че през 21-и век практически в центъра на Европа десетки хиляди хора живеят фактически в условията на хуманитарна катастрофа, добавя \"Росийская газета\".\r\n", "date": "2019.03.06", "title": "Руският печат: София пожела прагматични отношения с Москва"}
{"url": "https://www.dnes.bg/muzika-drugi/2019/03/06/papi-hans-zagyrbi-parodiite-shte-se-sborva-s-pevcite.403802", "text": "\r\nКонстантин Трендафилов, който се прочу с пародийното парче \"Кекс\", ще се пробва на музикалната сцена и като сериозен изпълнител. Той пусна парчето \"Твой\" по музика на Витали Езекиев и самият Папи Ханс. Аранжиментът е дело а Витали Езекиев и Искрен Тончев – Искрата. Текстът е на изпълнителя, а режисьор на видеоклипа е Георги Манов.\r\nИ докато \"Кекс\" набра голяма популярност и без някаква голяма реклама, новата песен на Папи не е приета с толкова голям ентусиазъм. Коментарите варират от \"готино и свежо\" до \"не му отива да е сериозен\".\r\nПевецът се възползва от участието си в риалити и си направи реклама в национален ефир, което му донесе над 200 000 гледания в YouTube.", "date": "2019.03.06", "title": "Папи Ханс загърби пародиите, ще се сборва с певците"}
{"url": "https://www.dnes.bg/akoshtete-vqrvaite/2019/03/06/bogatite-obedniavat-55-miliardera-po-malko-prez-2018-g.403798", "text": "Броят на доларовите милиардери в света е намалял миналата година с 55 души до 2153-ма. Това съобщи американското списание \"Форбс\", обявявайки списъка на най-богатите хора в света, цитиран от БНР.\n\n\r\nНай-силно са намалели милиардерите в Азиатско-тихоокеанския регион, особено в Китай, които тази година са с 49 по-малко. Свръх богаташите са се увеличили единствено в Бразилия и САЩ. В САЩ те са 609, от които 14 влизат в първа двайсетица.", "date": "2019.03.06", "title": "Богатите обедняват – 55 милиардера по-малко през 2018 г."}
{"url": "https://www.dnes.bg/notifikacii/2019/03/06/grisho-s-tejyk-jrebii-za-mastyrsa-v-indiyn-uels.403800", "text": "Най-добрият български тенисист Григор Димитров нямаше голям късмет при жребия за турнира в Индиън Уелс. Гришо попадна в една половина с лидера в световната ранглиста Новак Джокович и новите звезди Александър Зверев и Стефанос Циципас.\r\nВ първия си мач Димитров ще се изправи срещу победителя от мача между Ян-Ленард Щруф и Джон Милман. Срещу германеца хасковлията има една победа и една загуба, но няма поражение в двете си срещи с австралиеца. И срещу двамата обаче нашият тенисист играе доста трудно.\r\nАко премине през първото си препятствие в Индиън Уелс, задачата за Димитров става по-трудна. В третия кръг той вероятно ще играе срещу Зверев. Евентуален съперник за осминафиналите е Милош Раонич, а след това може да срещне Циципас или Кевин Андерсън.\r\nНа полуфиналите, ако разбира се стигне дотам, вероятно Гришо може да се изправи срещу Джокович.", "date": "2019.03.06", "title": "Гришо с тежък жребий за Мастърса в Индиън Уелс"}
{"url": "https://www.dnes.bg/eu/2019/03/06/belgiia-se-hvali-deset-pyti-poveche-britanci-iskat-nash-pasport.403803", "text": "Близо 2700 британци са поискали и получили белгийско гражданство от 2016 г. насам, когато мнозинството от избирателите във Великобритания решиха страната им да напусне ЕС, съобщават медии в Белгия, предаде БТА. \n\r\nОтбелязва се, че средно на месец са били подавани по 90 молби - над 10 пъти повече в сравнение с годините преди британското допитване. Белгийското вътрешно министерство, което е представило данните, не е в състояние да посочи още колко молби на британски граждани очакват решение.\r\nЗа да получат белгийско гражданство, чужденците от ЕС трябва да докажат, че са живели в Белгия поне пет години, че са се вписали в обществото, че владеят поне един от трите официални езика в страната и че работят.\r\nУточнява се, че при получаването на белгийски паспорт европейците имат право да запазят и гражданството на своята родина.", "date": "2019.03.06", "title": "Белгия се хвали: Десет пъти повече британци искат наш паспорт"}
{"url": "https://www.dnes.bg/muzika/2019/03/06/the-prodigy-otmeniha-koncerti-zaradi-smyrtta-na-kiit-flint.403804", "text": "Британската група The Prodigy официално съобщи, че отменя всичките си насрочени концерти след смъртта на вокалиста Кийт Флинт, предаде ТАСС. \n\nГрупата трябваше да изнесе концерт на 3 май в американския град Джаксонвил в рамките на местен фестивал. Тя трябваше да е хедлайнер и на фестивала \"Парк лайв\" в Москва през юли.\r\nТялото на Флинт беше открито в понеделник в дома му в графство Есекс в югоизточната част на Англия. От полицията уточниха, че става въпрос за самоубийство. Музикантът беше на 49 години.\r\nПървоначално Кийт Флинт се присъединява към групата като танцьор, а впоследствие става неин вокал. Бандата е издала седем студийни албума, последният от които бе \"No Tourists\" през 2018 г.", "date": "2019.03.06", "title": "The Prodigy отмениха концерти заради смъртта на Кийт Флинт"}
{"url": "https://www.dnes.bg/notifikacii/2019/03/06/trima-postradaha-sled-kato-piian-bez-knijka-podkara-kola.403805", "text": "Трима души са пострадали при катастрофа, причинена от неправоспособен водач на лек автомобил от село Радомирци, шофирал в нетрезво състояние, съобщиха от ОДМВР – Плевен.\n\r\nНа 5 март е станала катастрофа на пътния участък село Радомирци - село Рупци. По данни на полицията несъобразена скорост и шофиране в нетрезво състояние са причините за пътния инцидент.\n\r\nНеправоспособният водач на лек автомобил \"Мерцедес\" – 22-годишен мъж от село Радомирци, при движение в посока село Рупци, на ляв завой е изгубил контрол над управлението. Автомобилът е излязъл в ляво по посока на движението си. \n\r\nПри инцидента са пострадали пътници в колата – 28-годишен от Червен бряг е с фрактура на едно ребро, 26-годишен от село Буковлък и 15-годишен от село Радомирци са с леки наранявания. На водача и тримата му спътници е оказана медицинска помощ и са освободени за домашно лечение. \n                \n                \r\nОт извършената проверка за алкохол е установено, че 22-годишният е зад волана с концентрация на алкохол 1,78 промила. Издаден е талон за медицинско изследване. \n\r\nПроверка е изяснила, че шофьорът е неправоспособен. По случая е образувано бързо производство за престъпление.", "date": "2019.03.06", "title": "Трима пострадаха, след като пиян без книжка подкара кола"}
{"url": "https://www.dnes.bg/notifikacii/2019/03/06/pri-dve-proverki-otkriha-619-000-kysa-nelegalni-cigari-na-kulata.403806", "text": "Митничари са иззели  619 000 къса нелегални цигари без бандерол в района на ГКПП \"Кулата\". Стоката е открита при две проверки, съобщиха от Агенция \"Митници\". По случаите са образувани досъдебни производства по описа на ГДМРР под надзора на Районна прокуратура - Петрич, които вече са приключени.\r\nНа 18 февруари на ГКПП \"Кулата\" е извършена проверка на два автобуса, пътуващи по редовни линии от Гърция за България. В багажа на пътник, пътуващ в първия автобус, са открити 3990 кутии (79 800 къса) цигари без бандерол. \r\nПри втора проверка в багажа на друг пътник от втория автобус са открити 2000 кутии (40 000 къса) цигари без бандерол. Общото количество на откритите в автобусите цигари без бандерол е 5990 кутии - 119 800 къса. В качеството на обвиняеми по делото са били привлечени четири лица – извършители и помагачи.\r\n                \n                След постигнато между защитата им и Районна прокуратура – Петрич споразумение на подсъдимите са били наложени наказания. Трима от тях са с по една година \"лишаване от свобода“ с тригодишен изпитателен срок и глоби в различни размери – от седемстотин лева до хиляда лева. Четвъртият подсъдим е с наложено ефективно наказание от пет месеца \"лишаване от свобода“ и глоба в размер на хиляда лева.\r\nСедмица по-рано митническите служители откриват 499 200 къса (24 960 кутии) цигари без български акцизен бандерол при проверка на автовоз в района на ГКПП \"Кулата\". Митниичарите спират за проверка по спазване на акцизното законодателство автовоз, влизащ в страната от Гърция и превозващ десет употребявани автомобила.\r\nПри проверка на автомобилите в девет от тях са открити общо 24 960 кутии нелегални цигари от различни марки. Подсъдимият по делото се е признал за виновен за извършеното от него престъпление и се е споразумял с Районна прокуратура – Петрич. С определението на съда му е наложено наказание от три години \"лишаване от свобода\" с петгодишен изпитателен срок.", "date": "2019.03.06", "title": "При две проверки: Откриха 619 000 къса нелегални цигари на Кулата "}
{"url": "https://www.dnes.bg/notifikacii/2019/03/06/uporita-sofiianka-dade-na-vnoski-50-bona-na-alo-apashi.403822", "text": "Нова голяма телефонна измама е станала в София. 65-годишна жена дала близо 50 000 лева на измамници под предлог, че съдейства на полицията, съобщи БНР.\r\nЖената е подала сигнал за измамата на 1 март в полицията в София. Тя обяснила, че е давала парите на няколко пъти, като ги е оставяла на различни места. В единия от случаите измамената е оставила близо 30 000 лева.\r\nСхемата на измамниците отново е добре позната от случаите в последните месеци - съдействие на полицията.\r\nСлучаят се разследва от СДВР. Извършителите се издирват.", "date": "2019.03.06", "title": "Упорита: Софиянка даде на вноски 50 бона на ало апаши"}
{"url": "https://www.dnes.bg/obrazovanie/2019/03/06/bunt-v-angliiskata-gimnaziia-v-burgas-zaradi-typ-dreskod.403818", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Бунт в английската гимназия в Бургас заради нов строг дрескод. Със заповед на директора на елитната гимназия, на училище може да се ходи само в четири цвята, без нарязани дънки, надписи и щампи по дрехите.\r\nНа училище може да се ходи само в четири цвята, без нарязани дънки, надписи и щампи по дрехите, съобщи \r\nЗа да не изпуснат часовете, някои ученици се преобличат на входа.\r\nГимназистите определиха нововъведения дрескод като \"тъп\". Те смятат, че освен за униформите в училището, трябва да се помисли и за други важни неща като нашествието от хлебарки и миризливки.", "date": "2019.03.06", "title": "Бунт в английската гимназия в Бургас заради \"тъп\" дрескод"}
{"url": "https://www.dnes.bg/politika/2019/03/06/neofashistite-nabirali-sila-v-sofiia-niama-takova-neshto.403836", "text": "ДПС не успя да убеди депутатите от останалите политически сили в парламента да излязат с позиция срещу провеждането на т.нар. Луковмарш, който въпреки негативните обществени прояви и гневните реакции на чуждите дипломати всяка година събира стотици в София. \n\n\nОт движението внесоха проект на решение относно нарастване на неофашистките прояви в Европа и България, но то беше отхвърлено от законотворците. В него беше посочено, че парламентът осъжда всички прояви на неофашисти в страните от ЕС и по-специално в България.\n\r\nСпоред Джейхан Ибрямов проектът на документа е тест за демократичността на всеки един народен представител. \"Всеки авторитарен и тоталитарен режим трябва да бъде осъден. По това се мери и демократичността на държавата и на 44-тото Народно събрание. Политически партии, които се крият зад своята реакционна същност и защитават фашизма, ние ги наричаме политически сурогати\", заяви той.\n                    \n                    \n                \r\nДжема Грозданова от ГЕРБ обаче отсече, че мнозинството не може да се съгласи с твърдението, че фашизмът, расизмът и ксенофобията са нормално явления в България. Тя увери, че властите предприемат мерки срещу проявите на фашизъм и ксенофобия.\n\r\nЛидерът на ДПС Мустафа Карадайъ настоя, че ако въпроси от такова естество не бъдат решени с решения на Народното събрание, това трябва да стане със закони. \"Последиците от Възродителния процес, в които и до днес живеем, системно се отхвърлят от ГЕРБ\", обвини той.\n\r\nКато пример той посочи няколкото законопроекта на ДПС, включително и за последиците от Възродителния процес, които депутатите от ГЕРБ не приемат при всяко обсъждане.\n\r\nСпоред депутата от ВМРО Милен Михов, ако парламентът приеме проекта на решението на ДПС, това би означавало депутатите да признаят, че българското Народно събрание има съпричастност към Холокоста.\n\r\n\"Тази декларация е част от предизборната кампания на ДПС\", нападна той.", "date": "2019.03.06", "title": "Неофашистите набирали сила в София? Няма такова нещо!"}
{"url": "https://www.dnes.bg/politika/2019/03/06/niamalo-sdelka-gerb-dps-nito-za-vetoto-nito-za-veroizpovedaniiata.403842", "text": "Червената шефка Корнелия Нинова, макар и извън парламента, успя да ядоса депутатите от ДПС. \n\nТя ги обвини, че са сключили сделка с ГЕРБ, за да прокарат опрощаването на дълговете на Главното мюфтийство. В замяна на това те щели да подкрепят мнозинството и да отхвърлят ветото на президента Румен Радев върху промените в Изборния кодекс.\n\r\nПромените в Закона за вероизповеданията ще бъдат обсъдени в петък от парламента. Техни вносителите са шефът на депутати от ГЕРБ Цветан Цветанов и лидерът на ДПС Мустафа Карадайъ.\n\r\nДълговете на Главното мюфтийство, които вероятно ще бъдат опростени с поправките в закона, са над 10 милиона лева, а на православната църква няколко хиляди лева.\n                    \n                    \n                \r\nВ отговор на обвиненията на Нинова, Йордан Цонев от ДПС отсече, че решението да се финансират вероизповеданията в България е взето на два последователни КСНС през 2017 г. при президента Румен Радев на базата на доклади на специалните служби, че Главното мюфтийско се финансира от чужда страна и това застрашава националната ни сигурност.\n\r\n\"Целта на финансирането на българската страна е да се прекъснат всякакви зависимости, за какви сделки говорим?!\", скочи Цонев.\n\r\nСпоред него явно от БСП се грижат за партийни си интерес, а не за националния.", "date": "2019.03.06", "title": "Нямало сделка ГЕРБ – ДПС: Нито за ветото, нито за вероизповеданията"}
{"url": "https://www.dnes.bg/stranata/2019/03/06/slivenskata-mitropoliia-osydi-gei-broshurata-amoralno.403840", "text": "Сливенската митрополия осъди остро разпространителите на гей брошурата, която попадна в училищата.\r\nВ становище, публикувано на сайта й, се изразява загриженост за моралните устои на православните християни и на православното християнско семейство в епархията. \n\n\nМитрополията призовава Прокуратурата да се самосезира по случая.\r\nВ становището се припомня, че в края на февруари в пет областни града, в т.ч. и Ямбол, се е разпространявала брошура \"с позорни и безнравствени фотоси и с аморално съдържание\".\r\nТъй като Ямбол се намира в диоцеза на Сливенска епархия, Сливенска митрополия не може да остане безразлична и безмълвна на тази антиморална хибридна агресия над деца, пише още в него.\r\n                    \n                    \n                Брошурата \"Любов без последствия\", в която има хомосексуално съдържание, не е била предназначена за училищата, но попадна в тях, разпространена от някои РЗИ - в  Монтана, Видин, Ямбол, Кърджали и Хасково.\r\nИнформационният материал е трябвало да отиде единствено в Кабинетите за анонимно и безплатно консултиране за ХИВ/СПИН. Случаят се разследва от Министерството на здравеопазването. \n\r\n\r\n ", "date": "2019.03.06", "title": "Сливенската митрополия осъди гей-брошурата: Аморално!"}
{"url": "https://www.dnes.bg/eu/2019/03/06/az-sym-bylgarche-dadohme-pasporti-na-nad-900-chujdenci.403837", "text": "През 2017 г. България е дала гражданство само на 944 души и това е спад с 44 на сто в сравнение с данните от 2016 г., показва статистиката на Евростат.\n\n\n\r\nНай-често през 2017 г. гражданство у нас са получавали украинци (22,3 на сто), руснаци (19 на сто) и турци (12 на сто). Сравнено с останалите в ЕС, нашата страна е била сред тези, които най-рядко са предоставяли паспорт на чужденци спрямо броя на местното население, пише БТА. \n\r\nОбщо в ЕС през 2017 г. гражданство са получили над 825 000 чужденци, главно от Мароко, Албания и Индия. Най-често мароканците получават паспорти от Италия, Испания и Франция. Албанците взимат паспорти главно от Гърция и Италия, а индийците - от Великобритания.\n                    \n                    \n                \r\nРумънците, поляците и британците са били най-честите получатели на гражданство от друга страна от ЕС. Броят на британците, потърсили паспорт от друга страна в ЕС, се е удвоил, показват данните. Според статистиката най-често (при 37,8 на сто от случаите) държавите от ЕС предоставят паспорти на граждани от други страни от Общността, както и на африканци (27,4 на сто), азиатци (20,6 на сто), американци (11,4 на сто).", "date": "2019.03.06", "title": "Аз съм българче... Дадохме паспорти на над 900 чужденци"}
{"url": "https://www.dnes.bg/sofia/2019/03/06/avariia-ostavi-bez-topla-voda-i-parno-centyra-na-sofiia.403839", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЧаст от центъра на София остана без парно и топла вода заради голяма авария. До повредата се е стигнало след пробив в топлопровод на улица \"Отец Паисий\" между бул. \"Тодор Александров\" и улица \"Пиротска\". Близо 1000 абонатни станции са без топла вода.\n\r\nТоплоподаването е спряно около 15:30 часа във вторник. Съгласно изискванията повредата трябва да бъде отстранена до 48 часа след спирането на топлоподаването. През нощта екипи разкопаха участъка.\n\r\nОт \"Топлофикация\" съобщиха, че се прави дренаж, за да се източи събралата се гореща вода в канала. Поставят се новите тръбопроводи, след което ще започне заравянето им. Очаква се топлоподаването да бъде възстановено днес.\n                    \n                    \n                \r\nПо думите на , която живее в центъра, там всеки месец има авария или ремонти, които причиняват проблеми с топлата вода.\n\r\nОт дружеството се извиниха за причиненото неудобство и обясниха, че клиентите им няма да плащат по-високи сметки, заради възникналата авария.\n\r\nПо улицата минава трамвай № 20, който ще се движи по скъсен маршрут - от депо \"Искър\" до Младежкия театър. От тази сутрин до 8 март ще бъде забранено движението на моторни превозни средства по улица \"Отец Паисий\" между бул. \"Тодор Александров\" и ул. \"Пиротска\".", "date": "2019.03.06", "title": "Авария остави без топла вода и парно центъра на София"}
{"url": "https://www.dnes.bg/politika/2019/03/06/arestuvaha-obshtinski-syvetnik-tochil-pari-ot-evrofondove.403851", "text": "Арестуваха общинския съветник от ВМРО-БНД в Стамболийски Атанас Мавродиев, като обвиненията са, че е злоупотребявал с пари от еврофондове.\r\nТой е задържан за източване на евросубсидии, тъй като е декларирал необработваеми земи за обработваеми, съобщава .    \r\nВ момента Мавродиев е в следствения арест. Ще му бъде повдигнато обвинение и ако бъде осъден, го грози затвор от 2 до 8 години.\r\nАтанас Мавродиев завършва като отличник на випуска ВВИСУ \"Любен Каравелов\", с военно звание \"Лейтенант\" и специалност \"Строителен Инженер ПГС\".  \r\nНяколко пъти е кандидат за кмет на Стамболийски.\r\nСамият Мавродиев определи ареста като политически, тъй като подготвял революция и протести пред парламента на 16 март.", "date": "2019.03.06", "title": "Арестуваха общински съветник, точил пари от еврофондове?"}
{"url": "https://www.dnes.bg/zvezdi/2019/03/06/nadia-se-zavyrna-kym-muzikata-s-nova-pesen.403823", "text": "Бившата вокалистка на Deep Zone Project, Надя, зарадва феновете си с нова самостоятелна песен. Парчето се казва \"Дявол\". Текстът е на Надя, а музиката и аранжиментът са на половинката на певицата - актьорът Иван Тишев.\r\n \r\n\"След двугодишно музикално затишие, дойде момента да се завърна с песен! Вярвам, че тя ще бъде свеж полъх за ушите ви и ще влезе в сърцата ви. Приятели, представям ви \"Дявол\" - емоция, която съм преживявала в живота си и опаковала в думи, извиращи от сърцето ми! \"Дявол\" е различна от всичко, което съм правила досега. Надявам да ви докосне и не на последно място да влезе в сърцата ви!\", написа изпълнителката в социалните мрежи.\r\n \r\n                    \n                    \n                \r\n \r\n", "date": "2019.03.06", "title": "Надя се завърна към музиката с нова песен"}
{"url": "https://www.dnes.bg/sofia/2019/03/06/cvetanov-uprekna-ninova-bsp-s-nova-falshiva-novina-za-gerb.403847", "text": "Цветан Цветанов определи като фалшива новина и лъжа критиките на соцлидерката Корнелия Нинова, че отхвърлянето на ветото на президента е поредната сделка между ГЕРБ и ДПС. Той заяви и че червената шефка се заиграва с етническата толерантност в страната и така застрашава националната сигурност.\nПо-рано Нинова нападна управляващите, че от ГЕРБ са се договорили с движението, а цената за това са поправките в закона, според които ще се опростят всички задължения на вероизповеданията до края на миналата година. Дълговете на Главното мюфтийство, които вероятно ще бъдат опростени, са няколко милиона лева, а на православната църква - няколко хиляди лева.\n                    \n                    \n                \r\n\"Твърденията за сделка между ГЕРБ и ДПС са фалшиви новини, лъжи и неистини. Когато не участваш в заседанията, няма как да си обективен в декларациите си\", отвърна задочно Цветанов на Нинова.\n\r\nТой посочи, че темата за финансирането на вероизповеданията е обсъждана на КСНС при президента и тогава всички партии са постигнали консенсус. Затова и със законодателно решение вероизповеданията вече получават субсидия.\n\r\n\"С промените и закона, който приехме в края на 2018 г., дадохме възможност българските вероизповедания да получават необходимата субсидия за заплати и осигуровки. Сега казусът е, че православната църква получи своите субсидии, изплати своите възнаграждения, а българските мюсюлмани, имамите и Мюфтийството не получиха тези средства. Ако бъдат получени, те веднага трябва да отидат за покриването на тези задължения, които са натрупани под една или друга форма, разясни Цветанов. \n\r\nСпоред него с тези си изказвания Корнелия Нинова се заиграва с етническата толерантност, а това е взривоопасно за обществото и страната.", "date": "2019.03.06", "title": "Цветанов упрекна Нинова: БСП с нова фалшива новина за ГЕРБ"}
{"url": "https://www.dnes.bg/politika/2019/03/06/cherven-deputat-se-vyrna-v-ns-prosto-si-proveriaval-poshtata.403846", "text": "Вече трета седмица червените депутати бойкотират работата на парламента, но днес в кулоарите изненадващо се появи депутатът Таско Ерменков. \n\n\nТой обясни, че левите законотворци нямат забрана да влизат в сградата на Народното събрание, а решението на партийното ръководство било единствено да не участват в пленарните заседания.\n\r\n\"Ние сме демократична партия, всеки има право да се изказва, след това се гласува общо решение и един път взети, решенията се изпълняват\", коментира той.\n\r\nТаско Ерменков добави, че на депутатите никой не може да им забрани да идват в НС, но социалистите няма да са \"съучастници в абсурдните, които стават в пленарната зала\".\n                    \n                    \n                \r\nТой лично бил дошъл днес да си провери депутатската поща.\n\r\nА за заплатите, които все пак финансовият отдел на НС ще им начисли, Ерменков настоя, че \"левите\" били подписали декларации, с които се отказвали от полагаемата им 1/3, която съгласно правилника на парламента получават дори и да не ходят на работа.\r\n ", "date": "2019.03.06", "title": "Червен депутат се върна в НС, просто си проверявал пощата"}
{"url": "https://www.dnes.bg/notifikacii/2019/03/06/podozritelen-paket-evakuira-speshno-universiteta-v-glazgou.403860", "text": "Спешна евакуация се наложи на няколко сгради в университета в Глазгоу, докато полицията провери подозрителен пакет, предаде ДПА. \n\r\nПолицията евакуира няколко сгради в основния кампус, след като съмнителния пакет беше открит в пощенския салон на учебното заведение, съобщи в Twitter шотландския университет.\r\n \n                Вчера лондонската полиция за борба с тероризма провери три предполагаеми колета бомби, открити в офиси на летището в лондонското Сити, на летище Хийтроу и на столичната жп гара Ватерло.\n\r\nБританската полиция съобщи, че до момента никой не е поел отговорност за трите малки колета и няма пострадали от устройствата, едното от които предизвикало малък пожар на летище \"Хийтроу\", посочва Ройтерс, като се позовава на висш служител на полицията за борба с тероризма.\n\r\nДийн Хейдън, главен национален координатор на борбата с тероризма, не изключи възможността да се появят още такива устройства, които според него не били предназначени да убиват. Той каза, че за момента нищо не насочва към конкретни мотиви, изпращач или идеология.\n\r\nНе знаем кой ги е изпратил и засега не правим заключения дали имат отношение към свързан със Северна Ирландия тероризъм, допълни Хейдън.\r\n ", "date": "2019.03.06", "title": "Подозрителен пакет евакуира спешно университета в Глазгоу"}
