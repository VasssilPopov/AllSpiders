{"url": "https://www.dnes.bg/stranata/2019/01/08/pak-vandalizym-izrisuvaha-pametnici-v-ruse.398595", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВандали изрисуваха паметници в центъра на Русе. Пострадал е монументът на Братската могила с фигурата на Майка България, а обиден надпис е написан до плочата, която обозначава лобното място на Стефан Караджа.\r\nИзвършителите се издирват от полицията. Паметницитe са били надраскани през нощта.\n\n\n\r\nЖителите на крайдунавския град са възмутени от отношението към историческата памет на града и от поредния акт на вандализъм, предава .\r\nТова е поредна вандалска проява в Русе, след като в последните месеци различни обекти в центъра станаха обект на посегателство. От общината вече са започнали проверка.\r\nОще днес надписите и по двата паметника ще бъдат почистени, като това ще стане за сметка на общината.\r\n ", "date": "2019.01.08", "title": "Пак вандализъм: \"Изрисуваха\" паметници в Русе"}
{"url": "https://www.dnes.bg/akoshtete-vqrvaite/2019/01/08/nov-bog-se-rodi-v-indiia-tele-s-edno-oko.398606", "text": "Новородено теле с огромно око по средата на главата и без нос се превърна в божество за индийски селяни в западнобелгалския район Бардхаман, съобщи в. \"Сън\".\n\n\r\nМестните жители са поели грижите за него, тъй като кравата, която се е отелила с много мъки, го е отхвърлила и отказала да го кърми. Хората се стичат, за да го видят и го мислят за божие чудо. Те са убедени, че теленцето ще донесе късмет и благополучие на семейството и на тези, които се кланят пред него, пише БТА. \r\nТелето има вродено заболяване - циклопия - което се среща и при хората. При циклопията още във вътреутробната фаза на развитие лявото и дясното полукълбо на мозъка не се разделят. Единственото око обикновено е на мястото на носа. Страдащите от заболяването понякога различават светлина и тъмнина, но нямат добро зрение, защото ретината не се образува правилно. \r\nЖивотните с циклопия се раждат мъртви или живеят кратко поради хронични дихателни и мозъчни проблеми.", "date": "2019.01.08", "title": "Нов Бог се роди в Индия... теле с едно око! "}
{"url": "https://www.dnes.bg/science/2019/01/08/kletka-ot-koshmari-kakvo-e-da-si-spomniash-momenta-na-rajdaneto-si.398153", "text": "\"Та аз не помня какво съм ял за закуска!\" Поне веднъж в живота ни ни се е случвало да използваме тази реплика в отговор на въпрос, дали си спомняме онзи определен момент, когато сме направили онова нещо преди години.\r\nВ природата на хората е да забравят. Тъй като паметта ни не е безкрайна, с минаването на годините, спомените ни избледняват. Не помним как са изглеждали децата от детската градина, с които сме си играли, или пък книгата, която сме прочели на плажа преди две лета. Забравяме факти, които не ни интересуват и се стараем да трупаме само такива, от които ще имаме реална полза.\r\nНо има 80 човека на тази Земя, които не знаят какво е да забравиш. Състоянието им се нарича хипертимезия и означава, че тези хора помнят всеки ден от живота си в пълни детайли.\r\n                    \n                    \n                За първи път синдрома е открит през 2006 година от Джеймс Мкгаог от университетът в Калифорния. Той изследва жена на име ЕйДжей на която просто \"подхвърля\" случайни дати, а тя си спомня с точност дрехите, които е носила, какво са давали по телевизията, къде е била и какво е правила. Всъщност, всеки, който страда от синдрома, може да си спомни дори и тривиални детайли отпреди 40 години, с точност до 99%.\r\nЕдна от тях е Ребека Шарък, с която се свърза журналист от списанието \"Вайс\", който иска да знае с точност, какво се случва в главата на един такъв човек. Макар че едва ли ще помни ясно този разговор след две години...\r\nНавярно първият въпрос, който изплува в главата на всеки един от нас е, какъв е първият спомен на тези хора?\r\nСпоред науката, състоянието се развива в ранна детска възраст – между 7 и 10 години, но Ребека таи ясни спомени дори и от по-ранен период: \"Спомням си, че съм на тъмно място и има само лека, мъглива светлина. Главата е между краката ми. Предполагам, че тогава съм била още в утробата, но не мога да си спомня точната си възраст\", разказва 29-годишната жена.\r\nНейните спомени са подредени прецизно – в хронологичен ред. Може да си спомни абсолютно всичко, включително и момента, в който започнала да осъзнава, че нещо в главата й е по-различно.\r\nБила на три и попитала майка си какво са яли за вечеря преди няколко седмици. \"Не знам Беки, беше много отдавна\".\r\nТогава малката Ребека се зачудила: \"Но някой ден, дори и този момент сега ще е много отдавна\", а майка й била категорична: \"Тогава няма да го помниш\".\r\nНо абсолютно грешала. Дъщеря й си спомня, че е била по-впечатлена от пластмасовите влакчета на тортата за втория си рожден ден, отколкото от свещите. Помни определени миризми, които и до днес търси, когато желае да се почувства добре, а когато била бебе, си спомня въртящата се играчка над главата си и мисълта, която се родила у нея – че трябва да я достигне. Всъщност, така Ребека проходила.\r\nАла макар тази невероятна памет да изглежда като суперсила, която може да ти помогне да си най-добрият ученик в училище или в университета, истината е друга. Тези хора помнят моменти, свързани конкретно с живота им и начина по който са се чувствали, но едва ли са по-добри на теста по химия от обикновения човек.\r\nОсвен фактът, че мозъка на Ребека Шарък се претоварва, съществува и опасността травмиращ спомен да остане в главата й завинаги. За това тя е много внимателна. Рядко гледа телевизия, предпочита да чете вестници. Налага се да взима успокоителни преди определени събития, като най-обикновен пазар за Коледа, само и само да не получи пристъп на тревожност, който да се отпечата завинаги в съзнанието й.\r\nОще един от тези 80 души със \"супер сила\" е боксьорът Джоуи Деграндис. Журналист от сп. \"Вайс\" избира случайна дата – 9 юли 1995 година. Отговорът е мигновен: \"Беше неделя, а аз бях със семейството си на почивка в Чикаго. Отидохме в аквариума. На 11 юли гледах \"Обичам Луси\" в къщата на приятеля ми Джеймс. Беше епизод, в който Луси и Етел плачеха накрая, но беше от смях\".\r\nНавярно си задавате още един въпрос: По какво се различава мозъкът на един такъв човек от нашия?\r\nФизически – по нищо. Ала тайната се крие в начина, по който отделните му дялове работят.\r\nСпоред научните изследвания, които са още в толкова начална фаза, че не можем да приемем за напълно категорични, спомените на хората, страдащи от хипертимезия, се превръщат във факти в главата им. Те използват напълно семантичните си умения и способността си, за да обработват идеи и концепции и по този начин имат невероятна епизодична памет. Определена дата се асоциира с даден брой събития. Когато чуят например 5 август 1998 година, мозъкът на страдащите от синдрома извлича \"пакет с предварително готови факти\" почти на секундата.\r\nИ Ребека, и Джоуи се чувстват натоварени от супер добрата си памет. Не само заради менталното претоварване, но и защото хората често приемат състоянието им като игра.\r\n\"Пресъздай рождения ми ден!\" или \"Какво се случи когато бяхме в кафето на университета?\" са чести въпроси, на които и двамата трябва да отговарят.\r\nНо дори това не е най-проблематичното в състоянието им, а лошите спомени. Всеки един неприятен спомен е дълбоко емоционален и по този начин става още по-трудно да бъде забравен или натикан в някой ъгъл на съзнанието. За това учените се опитват да измислят лечение, с което хора като Ребека ще могат да помнят само своите щастливи моменти.\r\n\"Състоянието ми е благословия и проклятие. - споделя пред \"Вайс\" младата жена. - Не мога да забравя неприятните спомени и се налага да преживявам емоциите от тях отново и отново, което често проваля целия ми ден. Но също така е страхотно, защото мога отново да се почувствам щастлива, когато върна лентата назад и стана отново свидетел на детските си спомени, както правя сега\".", "date": "2019.01.08", "title": "Клетка от кошмари! Какво е да си спомняш момента на раждането си?"}
{"url": "https://www.dnes.bg/notifikacii/2019/01/08/ruski-eksperti-svetovna-voina-syvsem-osyshtestvim-scenarii.398573", "text": "Тревожна бе финалната нота на изминалата година. Всъщност прозвучаха даже няколко такива. Инцидентът в Керченския проток рязко изостри руско-украинския конфликт, официално признат от Киев за война. Последва сриване на фондовия пазар в САЩ и Япония, също и нов рязък спад в цените на петрола. Всички тези събития не вдъхват оптимизъм, продължавайки наложилите се вече негативни тенденции в световната икономика и политика.\r\nЗатова се вглеждаме в перспективите с тревога. Развитието на негативните тенденции може да продължи. В тази връзка наблюдателят на РОСБАЛТ помоли експерти да разкажат с какво ги плаши най-много настъпилата 2019 година, пише Александър Желенин.\n\r\nСред най-опасните сценарии всички посочват евентуално включване на страната в голяма война. Къде и с кого - вариантите са различни, но за възможен военен конфликт с участието на Русия споменаха всички аналитици, с които успях да разговарям - това няма как да не буди тревога.\n                \n                \r\n\"Най-негативният сценарий е война\", обобщи накратко политологът Игор Минтусов. По думите му \"тази война може да има връзка с Украйна, възможни са непредвидими сблъсъци със страни от НАТО, които може да прераснат в конфликт\".\n\r\nСпоред Андрей Окара, директор на Центъра за източноевропейски изследвания, \"човечеството днес изглежда е стигнало някаква граница, отвъд която се очертава неконтролируема поредица от събития и това може да предизвика световна война\". Един \"съвсем осъществим сценарий\", смята той.\n\r\nНай-очевидното негативно събитие сред очакваните е влизането в сила на нов пакет американски санкции срещу Русия, смята Григорий Голосов - професор по сравнителна политология и декан на факултета за политически науки от Европейския университет в Санкт Петербург. \"Тези санкции в момента се обмислят и засега не е стопроцентово сигурно, че ще бъдат наложени. По принцип обаче американското ръководство е длъжно да изпълни закона и все нещо да наложи\", каза той.\n\r\nДруг негативен сценарий може би застрашава Руската федерация в Сирия, при все че президентът на САЩ Доналд Тръмп, по думите на професора \"сякаш поднесе на Владимир Путин голям новогодишен подарък\" с изявлението, че е решил да изтегли американските войски от тази страна.\n\r\nВъпросът обаче е там, продължи експертът, че \"днес никой не знае последиците от тази стъпка, защото в Източна Сирия е създаден вакуум във властта, чието запълване може да излезе доста конфликтен и труден процес. Струва ми се, че той може сериозно да задълбочи затъването на Русия в сирийския конфликт\".\n\r\nОсвен това, смята Голосов, \"теоретично е възможно да се изостри ситуацията около Украйна\". Но това според него е най-малко вероятният вариант.\n\r\nАналитикът обясни, че не очаква подобряване на положението, но също тъй малко вероятно е военната динамика да се засили. \"Ще чуем твърде много войнствена риторика и от двете страни; не се задават обаче реални промени нито към по-лошо, нито към по-добро\", прогнозира той.\n\r\nВицепрезидентът на фондацията \"Център за политически технологии\" Анатолий Макаркин свързва един от най-опасните сценарии за 2019 г. с това, че Русия ще стои на ръба на въвличането в голям конфликт. \"Тече балансиране, един вид психически атаки срещу противника. Стремежът е да се избегнат военни сценарии, но опасността никак не е малка. В Керченския проток вече имаше стрелба\", напомни той.\n\r\nУкрайна и Русия приемат днес за предпоставка, че ситуацията е управляема, \"но в такива случаи винаги има риск, че ще престане да е такава\". По думите на Макаркин така се е случило през 1914 г. преди Първата световна война, също предшествана от поредица малки и сякаш \"управляеми\" конфликти.\n\r\nДруг опасен сценарий за започващата година е свързан според Макаркин с поевтиняването на петрола. \"Засега виждаме, че споразумението във формат \"ОПЕК плюс Русия\" не повлиява сериозно пазара. При това намаляват и запасите от петрол в САЩ. Заплахата от нова световна икономическа криза също не спомага да пораснат цените на петрола\", отбеляза политологът.\n\r\nСъщевременно, смята той, шансът те рязко да спаднат на 30-35 долара за барел и да останат дълго време на това ниво, както и шансът да избухне пълномащабна война, са едва няколко процента.\r\n\"Цените вече са падали до същото равнище и това не е катастрофално. Катастрофа ще е, ако падат продължително до това ниво и останат така две-три години\", добави Макаркин.\r\n/БТА/", "date": "2019.01.08", "title": "Руски експерти: Световна война – съвсем осъществим сценарий!"}
{"url": "https://www.dnes.bg/notifikacii/2019/01/08/sydiat-28-dushi-za-ubiistvoto-na-ruskiia-poslanik-v-turciia.398579", "text": "Двайсет и осем заподозрени, включително живеещият в САЩ проповедник Фетхуллах Гюлен, са обвиняеми в съдебен процес в Анкара за убийството през 2016 г. на руския посланик в Турция, предаде Анадолската агенция.\r\n        \r\nЧетиринайсет от заподозрените, деветима от които са поставени под арест, присъстваха в съдебната зала днес на откриването на процеса. Други четирима, които също са под стража, са свързани със залата чрез телеконферентна връзка.\r\n        \r\nОстаналите заподозрени, в т.ч. Гюлен, са съдени задочно.\r\n        \r\nПрез ноември анкарската прокуратура повдигна обвинения по случая за убийството на руския посланик Андрей Карлов. В обвинителния акт от 609 страници заподозрените са обвинени в членство в терористична организация, предумишлено убийство и други обвинения.\r\n        \r\nПрокуратурата твърди, че Гюлен и неговата мрежа, които са обвинявани от Анкара за опита за преврат през 2016 г., са се опитали да навредят чрез убийството на посланика на отношенията между Анкара и Москва, пише БТА.\n\n\n\r\n                \n                Посланик Карлов бе застрелян на 19 декември 2016 г. по време на откриването на фотоизложба в Анкара. Нападателят Мевлют Мерт Алтънташ, 22-годишен полицейски служител, бе убит от турските сили за сигурност.", "date": "2019.01.08", "title": "Съдят 28 души за убийството на руския посланик в Турция"}
{"url": "https://www.dnes.bg/obshtestvo/2019/01/08/harchim-ludi-pari-za-cigari-i-alkohol.398623", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \n\r\nБлизо 4 млрд. лева е похарчил българинът за алкохол и цигари през 2017. Сумата е много близо до годишния бюджет на НЗОК. \n\r\nБългария се нарежда на 15 място в ЕС по харчене на пари за алкохол. На фона на изминалите празници, темата е особено актуална. Българските домакинства дават по 1.7% от общите си разходи за алкохол.\n\r\nОказва се, че даваме много повече пари за цигари, а разходите за тютюневите изделия растат с около 40 млн. лв. годишно.\n\r\nЗащо даваме луди пари за неща, които тровят органиизма ни - коментар в предаването \"Директно\" по телевизия  на д-р Михаил Околийски, представител на Световната здравна организация у нас, както и Ралица Славова от \"Спиритс – България\". \n                    \n                    \n                \r\n\"Много пари даваме за цигари и алкохол и колкото и да е добре за икономиката, ние преди всичко сме хора и трябва да сме отговорни към здравето си\", коментира Ралица Славова.\n\r\nСпоред д-р Околийски проблемът е много сериозен и твърде много средства се дават за тютюневи изделия и алкохол. По думите му тютюнопушенето е най-големият риск за здравето на хората в България. \n\r\n\"Появяват се хронични болести, които са първата причина за умиране в страната - сърдечносъдови, ракови заболявания... Разликата между България и другите страни в ЕС е, че там се полагат монго усилия за справяне със ситуацията\", заяви още той.", "date": "2019.01.08", "title": "Харчим луди пари за цигари и алкохол "}
{"url": "https://www.dnes.bg/akoshtete-vqrvaite/2019/01/08/podkup-kym-bog-myj-ot-uganda-pogreban-s-1600.398555", "text": "Държавен служител от Уганда инструктирал жена си да го погребе с парична сума от 6 млн. угандийски шилинга или $1600.\r\nПарите били предназначени да умилостивят Бога за земните грехове на починалия.\r\n52-годишният Чарлз Обонг до смъртта си е бил старши служител в Министерството на държавните служби.\r\nЗет му потвърдил, че неговата воля е съпругата му да остави огромната сума пари в... ковчега му.\r\nПарите трябвало да бъдат дадени на Бог в Деня на страшния съд, така че греховете на починалия да бъдат простени.\r\nВъпреки че не е споменат точния грях, той помолил брат си и сестра си да направят така, че жена му да направи това, което е завещал.\r\nМъжът е починал след продължително заболяване и е бил погребан в родния си дом в северната област Лира.\r\nНеговата воля обаче била \"нарушена\", след като останките му били изровени, а парите прибрани от членовете на клана му.", "date": "2019.01.08", "title": "Подкуп към Бог!? Мъж от Уганда погребан с $1600"}
{"url": "https://www.dnes.bg/notifikacii/2019/01/08/toi-na-65-tia-na-25-i-edna-luda-revnost-dovela-do-noj-v-syrceto.398583", "text": "65-годишният мъж от Стара Загора, който уби 25-годишната си съпруга, е направил самопризнания. \n\r\nТрагичният инцидент е станал около 16 часа на 7 януари, когато работещият като шофьор във фирма за хляб и хлебни произведения Митко Симеонов позвънил на свой приятел лекар, за да му съобщи, че е се нуждае спешно от помощ, защото е тежко ранен.\n\r\nКогато пристигналият на място медик пробвал да отвори вратата на апартамента тя се оказала здраво затисната. С помощта на съсед успели да я открехнат и пред очите им се разкрила зловеща гледка: на пода лежало мъртвото тяло на жертвата, 25-годишната Юлияна Симеонова, в съседната стая плачела 8-месечната й дъщеричка Християна, а в коридора с кървави ръце седял безмълвен убиецът.\r\n                \n                От гърдите на жертвата стърчала дръжката на кухненския нож, разказва пред \"Монитор\" позвънилият на телефон 112 съсед на улица \"Младост\" 21 в старозагорския квартал \"Железник\" Стойчо Канев.\r\nСъседи обясниха, че Симеонов се познавал с много по-младата си съпруга от десетина години, когато тя пристигнала с пастрока и сестра си да живее в съседния вход на блока.\r\nТогава мъжът имал друго семейство – жена и две деца, с които се разделил, за да живее той с друга жена, която имала свое дете.\r\nС Юлияна сключили брак преди 3-4 години, родило им се момченце, но то починало едва на 9 месеца.\r\nМеждувременно младата красавица завършила тукашната гимназия по облекло и хранене, записала да учи социални дейности в Тракийския университет.\r\nМалката Християна се появила на бял свят преди 8 месеца, майката била изключително щастлива, коментират съседите, които не крият изумлението си от случилото се.\r\nПо думите им нищо не предполагало подобна развръзка – часове преди трагедията жената се прибрала с бебето си от контролен преглед при педиатър.\r\nМъжът не бил пияница, рядко повишавал тон.\r\nЖилището на четвъртия етаж било под наем, собственичката му живеела в квартала и рядко се появявала.\r\nОт фирмата, където работи Симеонов лаконично споделиха, че той започнал при тях като шофьор на бусче за разкарване на стоката по магазините през миналата година, нямал провинения, не знаели да има някакви криминални прояви.\r\nПреглед  в профила на Юлияна в социалните мрежи показва, че през декември миналата година тя афиширала, че е \"обвързана\" с 28-годишния Ники Иванов.\r\nМладият мъж побърза да постави на профила си траурен знак часове след като изтече информация от МВР за смъртта на жената.\r\nНай-вероятно тази афиширана връзка между Юлияна и Ники е провокирала агресията в далеч по-възрастния Митко Симеонов, предполагат психолозите.\r\nЖертвата е била облечена с палто, убийството е извършено на входната врата на апартамента, ударът с нож е бил еднократен, острието е пронизало сърцето фатално, коментираха съдебни медици.\r\nКръстницата на малката Християна, която живее в съседна кооперация, отказа коментар за случилото се.\r\nПредстои да бъде повдигнато обвинение на задържания за предумишлено убийство, осигурен му е служебен адвокат.\r\nМалката дъщеричка на Юлияна е настанена в социално жилище под закрилата на полицията.\r\nВ късния следобед Окръжната прокуратура в Стара Загора повдигна обвинение в умишлено убийство на Митко Симеонов, който към момента е задържан в ареста за 72 часа.\r\nПредстои с постановление на наблюдаващия прокурор, като предстои да бъде внесено искане в съда вземане на постоянна мярка за неотклонение \"задържане под стража\".\r\nАко Симеонов бъде признат за виновен, наказанието, което се предвижда по повдигнатото му обвинение е затвор от 10 до 20 години.", "date": "2019.01.08", "title": "Той на 65, тя на 25 и една луда ревност, довела до... нож в сърцето"}
{"url": "https://www.dnes.bg/akoshtete-vqrvaite/2019/01/08/kradec-si-nameri-maistora-opita-da-obere-jeliaznata-leidi-na-mma.398578", "text": "Обирджия в Рио де Жанейро си намери майстора в лицето на ММА боец. \n\r\nПоляна Виана, позната още като \"Желязната лейди\" чакала таксито си в събота вечер, когато до нея седнал непознат мъж. Попитал я колко е часа и след като спортистката му отговорила, мъжът я заплашил: \"Дай си телефона и скъпите вещи, въоръжен съм!\"\r\nАко жената беше напълно беззащитна, щеше да направи онова, което джебчията и казва. Ако беше малко по-смела, щеше да хукне да бяга. Ако крадецът имаше късмет...\r\nНо в случая била Желязната лейди и вместо телефон, обирджията получил два силни удара в лицето.\r\n\"Той беше много близо до мен. Помислих си, че ако наистина това е пистолет, той няма да може да го извади навреме. Изправих се бързо и го ударих два пъти, след което го ритнах\", разказва пред медиите състезателката на UFC в категория до 52 килограма.\r\n                    \n                    \n                Оръжието всъщност се оказало изрезка от картон. Нападателят и жертвата (вече не е ясно кой кого е в тази куриозна случка) изчакали заедно пристигането на полицията.\r\nСлед като властите дошли на място, станало ясно, че мъжът бил криминално проявен и наскоро бил освободен от затвора.\r\n  \r\n \r\n ", "date": "2019.01.08", "title": "Крадец си намери майстора – опита да обере \"Желязната лейди\" на ММА"}
{"url": "https://www.dnes.bg/stranata/2019/01/08/sled-boia-vyv-voivodinovo-protest-sreshtu-romite-v-seloto.398620", "text": "Над 200 жители протестират в с. Войводиново след случая с пребития военнослужещ от Специалните сили на 6 януари от двама братя роми.\n\n\n\n\n\r\nХората се събраха пред църквата на селото и се отправиха към ромската махала, предава \"Фокус\".\n\r\nПодстъпите към махалата са преградени от кордон на жандармерия и полиция, за да не се допуснат ексцесии. На място е и директорът на ОДМВР – Пловдив ст. комисар Атанас Илков.\n\r\nХората носят знамена, скандират „Българи юнаци“ и хвърлят бомбички. Според тях още вчера голяма част от ромското население е напуснало селото. Те се заканват да протестират всеки ден. \n                    \n                    \n                \r\nПротестът е срещу ромските своеволия, които зачестяват, и бездействията на държавата. \r\nЖителите на с. Войводиново започват и подписка с искане за максимално наказание за двамата роми, пребили военнослужещия. Това обяви по време на протеста кметът на селото Димитър Тосев.\n\r\nПървоначално Тосев не бе сред протестиращите, но със скандирания \"Къде е кметът\" той се появи и обяви, че в общината ще се постави тетрадка, в която хората да се подписват.\r\nКметът обяви, че в селото е минала комисия и е разлепила предупредителни протоколи на постройките, които подлежат на бутане след изтичане на законовия срок.\n\r\nДнес и вицепремиерът Красимир Каракачанов се обяви за това гетата в България да бъдат премахнати.\n\r\n\"Има една част от населението, които не желаят да учат, да се образоват, да работят, живеят си по свои закони на джунглата. Докога държавата ще финансира безразборната циганска раждаемост? Крайно време е държавата да покровителства грамотната раждаемост”, коментира Каракачанов.", "date": "2019.01.08", "title": "След боя във Войводиново: Протест срещу ромите в селото"}
{"url": "https://www.dnes.bg/notifikacii/2019/01/08/spipaha-avtodjambazi-krali-koli-v-bansko.398607", "text": "Криминалисти от Благоевград и Главната дирекция \"Национална полиция\" задържаха заподозрени за кражби на автомобили в Банско.\r\nПолицейската операция, свързани с кражби на МПС, основно с чужда регистрация и собственост на чуждестранни граждани, гости на Банско, е организирана на 2 януари.\r\nВ хода на полицейските действия, в местността Стражите в землището на Банско, в лек автомобил \"Фиат Брава\" са установени и задържани 31-годишен от Криводол, област Враца, и 21-годишен от Симитли, област Благоевград.\r\nПри претърсванията на адреси в Криводол, в софийското село Мировяне и в Симитли са намерени и иззети множество мобилни апарати, компютърни конфигурации и техника, използвана при извършването на кражбите на автомобилите. Открити са и вещи, заявени от пострадалите, които са били оставени от тях в откраднатите автомобили.\r\n                \n                В Симитли, като съпричастни в извършените деяния, са задържани и 51-годишен от Криводол и 21-годишен от Симитли.\r\nПри осъществените процесуално-следствени действия са събрани данни за участие на двамата в извършени кражби на МПС през сезон 2016-2017 г. в Банско.\r\nНа по-младия и на 51-годишния са повдигнати обвинения за кражба на лек автомобил \"Тойота Рав 4\" и опит за отнемане на лек автомобил \"БМВ Х6\" - деяния, извършени от началото на годината.\r\nПостановена им е мярка за неотклонение \"Задържане под стража\".", "date": "2019.01.08", "title": "Спипаха автоджамбази, крали коли в Банско"}
{"url": "https://www.dnes.bg/eu/2019/01/08/belgiiski-syd-na-ski-moje-na-rabota-ne.398551", "text": "Белгийски съдия прецени правото на почивка като по-ценно от служебните задължения, правейки подбор за назначаване на съдебни заседатели. Магистратът избра 12 редовни и 12 резервни заседатели по дело срещу заподозрените в извършването на атентата в Еврейския музей в Брюксел през 2014 г., при който загинаха 4-ма, а други трима бяха ранени. Процесът започва на 10 януари в Брюксел.\n\r\nНад 200 белгийци са били призовани да изпълнят гражданския си дълг като съдебни заседатели, пише местната преса. Мнозина от тях били отхвърлени от защитата и обвинението. Повече от 60 души са се явили лично пред съдия с искане да бъдат освободени, като са представили всевъзможни причини.\n\r\nТв VTM съобщи, че магистратът е преценил някои от изтъкваните извинения като по-основателни от други. Той например приел всички медицински бележки, както и молби, свързани с жителство извън Брюксел, които биха създали неудобство за заседателите да пътуват за процеса. Освободен е бил и гражданин, който отивал на ски в края на месеца, както и друг, който се оплакал, че недочува.\n                    \n                    \n                \r\nЗатова пък аргументът на кандидат-заседател, че има съмнения в своята съвест, не е бил уважен, съобщи телевизията. Подобна била участта и на гражданин, който изтъкнал, че е незаменим в службата и не може да отсъства от работа. \n\r\nСъдията отклонил и извинението на призован, че не се чувства безпристрастен, след като е чел във вестника подробности за атентата. Като заседател ще служи и адвокат, който опитал да се измъкне с аргумента, че има диплома на юрист и така ще е по-компетентен от останалите членове на журито.\n\r\nСъдебните заседатели трябва да преценят дали Мехди Немуш и Насер Бендрер са виновни за убийството на двама туристи и двама служители на музея, извършено при стрелбата на 24 май 2014 г. Прокурорът ще пледира, че двамата френски граждани са замислили и осъществили атентата, като първият е разстрелял жертвите, а вторият е осигурил оръжието и е подпомогнал бягството на терориста.\n\r\nНемуш е първият джихадист, завърнал се от Сирия, след като се е бил на страната на “Ислямска държава”. Смята се, че той е открил огън във фоайето на музея, убивайки двама еврейски туристи, портиера и доброволка. Целият атентат е продължил 82 секунди, като Немуш е извадил автомата от сак, носен през рамо, прибрал го хладнокръвно след стрелбата, след което е напуснал сградата в центъра на Брюксел.\n\r\nТой беше заловен 6 дни по-късно в Южна Франция, а съучастникът му 7 месеца след атентата. Следствието твърди, че Немуш е бил част от терористичната група, организирала нападенията в Париж през ноември 2015 г., когато загинаха 130 души, а над 400 бяха ранени.\n\r\nДвамата обвиняеми отричат участие в терористична дейност. По време на процеса прокуратурата ще представи показания на над 100 свидетели. Повече от 300 журналисти са се регистрирали да отразяват процеса - първи по серията атентати, организирани от “Ислямска държава” в Европа.\r\n ", "date": "2019.01.08", "title": "Белгийски съд: На ски може, на работа – не"}
{"url": "https://www.dnes.bg/cars/2019/01/08/samo-za-maniaci-vw-prevyrna-transporter-vyv-fitnes.398561", "text": "Британското подразделение за лекотоварни автомобили на концерна Volkswagen превърна буса Transporter в мобилен фитнес-салон. Компанията публикува и видео, в което кондиционен треньор показва, че добра форма може да се поддържа и само с помощта на налични инструменти.\r\nСпоред проучване във Великобритания, шофьорите на лекотоварни автомобили прекарват средно близо 3 часа на ден зад волана, което ги обездвижва допълнително. Заради естеството на работата си, те няма време за спортуване. Специална за тях кондиционният специалист Джеймс Дийн изготви специална програма.\r\nСпециалистът по физическа подготовка, който работи с много професионалния атлети в Обединеното кралство, нагледно показва как за поддържане на добра форма може да се използва както самия автомобил, така и голяма част от превозваните в него инструменти.\r\n                    \n                    \n                ", "date": "2019.01.08", "title": "Само за маниaци: VW превърна Transporter във... фитнес"}
{"url": "https://www.dnes.bg/temida/2019/01/08/apelativniiat-specsyd-ivancheva-ostava-pod-domashen-arest.398621", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nАпелативният спецсъд реши в закрито заседание, че потвърждава определението на долната инстанция, с което се променят мерките за отклонение на Десислава Иванчева, Биляна Петрова и Петко Дюлгеров, обвинени за подкуп. От това следва, че към момента тримата подсъдими ще продължат да бъдат под домашен арест, докато трае делото срещу тях.\n\n\r\nТова става ясно от определение на Апелативния спецсъд публикувано на официалната му страница в интернет. То е окончателно и не подлежи на протест или обжалване.\n\r\nСпоред апелативните съдии връщането в ареста би било проява на прекомерна строгост спрямо тримата подсъдими и би \"предизвикало изключителен стрес, което е неоправдано, независимо от размера на предвиденото наказание за разследваните престъпления\".\n                    \n                    \n                \r\nВ мотивите към определението се отбелязва още, че престоят в ареста за тримата досега се равнява на почти девет месеца. Според съда опасността от извършване на ново престъпление е намаляла, което позволява и по-лека мярка за неотклонение на тримата.\n\r\nСъдиите взимат под внимание още и факта, че Иванчева, Петрова и Дюлгеров са под домашен арест от 22 декември 2018 г. и досега няма данни да са нарушили мярката.\n\r\nАпелативните съдии обаче посочват, че не споделят констатациите на първата инстанция, че здравословното състояние на подсъдимите било \"значително увредено\". И допълват, че установените по експертен път здравословни проблеми не бива да бъдат преекспонирани.\n\r\nСпоред съдиите все още има обосновано подозрение, че тримата подсъдими са извършили престъплението, за което са обвинени.", "date": "2019.01.08", "title": "Апелативният спецсъд: Иванчева остава под домашен арест"}
{"url": "https://www.dnes.bg/sofia/2019/01/08/signali-v-geo-milev-strosheni-trotoari-zeeshta-shahta.398611", "text": "Жители на столичния \"Гео Милев\" сигнализират за нередности в квартала чрез платформата Helpbook.info.\n\r\nГражданин сигнализира за безразборно и неправилно паркиране на нерегламентирани места в квартала и настоява, че това създава и предпоставки за възвикване на произшествия. \n\r\n\"Ежедневно на автомобили с регистрация СО, дошли в областното районно в кв. Гео Милев върху нерагламентирана площ, точно на опасен завой, с нулева видимост на ул. Манастирска! Това безразборно оставяне на автомобилите на посоченото място затруднява и представлява опасност за движението по двупосочната ул. Манастирска в кв. Гео Милев! Улицата по последни разпоредби е еднопосочна, но знакът за еднопосочно движение на кръстовището с ул. Гео Милев към ул. Манастирска е неправомерно изтръгнат впоследствие и движението от ул. Гео Милев към ул. Манастирска продължава да се осъществява! Ул. Манастирска е без необходимата маркировка за двупосочно интензивно движение, без пешеходна пътека и пътни знаци и без тротоар от едната страна, каквито предполага такъв интензивен трафик! Това от своя стана представлява опасност за движението на пешеходци, които се движат по пътното платно поради липса на тротоар\", пише потребителят в сигнала.\r\n \r\nДруг гражданин алармира за проблемен тротоар отново в \"Гео Милев\".\n                    \n                    \n                \r\n\"Силно изровена и  на ул. Христо Максимов 73 в кв. Гео Милев в непосредствена близост до огромна дупка на платното за движение и разрушен капак на отводнителна шахта - три в едно!, пише потребителят и настоява ва ремонт на тротоара и поставяне на антипаркинг елементи. \n\r\nНа същия адрес се намира , която спешно се нуждае от възстановяване на целостта и осигуряване на безопасност. От изпратените снимки е видно, че шахтата без капак създава опасност както за шофьорите, така и за преминаващите пешеходци, най-вече за децата, които не са изградили още навика да се пазят.   \n\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в !\n\r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2019.01.08", "title": "Сигнали в \"Гео Милев\" - строшени тротоари, зееща шахта"}
{"url": "https://www.dnes.bg/za-da-se-razbirame/2019/01/08/rak-skorpion-i-ribi-po-kakvo-se-razlichavat.398602", "text": "Водните знаци в зодиака – Рак, Скорпион и Риби са известни със своята силна, дълбока емоционална чувствителност, заради която сякаш са много подценявани. Често са считани за раними, мрънкащи и/или потайни особняци. \r\nВярно е, че и трите зодии са склонни да имат по няколко лица като водата, която приема няколко форми (течност, пара, лед). Представителите на тези знаци могат да са невинни като малко поточе или жестоки като истинско цунами (това е особено характерно за Скорпиона).\r\n \r\nАко огнените знаци изпитват най-силни страсти (поне е най-видно), то водните са способни на най-дълбоки усещания, които често остават скрити под повърхността. Представителите на Рак, Скорпион и Риби се разкриват по-бавно, именно защото осъзнават, че интензивните им емоции притежават огромна сила.\r\n \r\n\r\n \r\nКогато се влюбят, водните знаци дават цялото си сърце и цялата си преданост на своя любим. Тяхната чувствителност ги прави изключително романтични, дори сантиментални.\r\n \r\nВодните знаци имат много силна интуиция – те буквално умеят да четат мислите и намеренията на хората около себе си. Те се доверяват повече на действията, а не толкова на думите. Това важи особено за хората от зодия Риби.\r\n \r\n", "date": "2019.01.08", "title": "Рак, Скорпион и Риби... По какво се различават?"}
{"url": "https://www.dnes.bg/politika/2019/01/08/cvetanov-obvini-prezidenta-i-ninova-v-neadekvatnost.398613", "text": "\n\"Да създадем условия за защита на националния интерес. Румен Радев два дни, преди гледането на пакета \"Мобилност\" в ЕП, заявява, че държавата ни се е провалила, а Нинова имаше наглостта да заяви, че нищо не е направено от правителството и, че премиерът трябва да се обади на Меркел и Макрон, за да търси решение\".\n\r\nТова заяви на извънреден брифинг лидерът на парламентарната група на ГЕРБ и зам.-председател на партията Цветан Цветанов.\n\n\n\r\n\"Поводът за брифинга ни е изключително недържавническата позиция на БСП и  неадекватното поведение и позиция на президента Румен Радев за пакета \"Мобилност\", обясни той. \n                    \n                    \n                \r\nСпоред лидерът на ПГ на ГЕРБ това не е нормално за генерал, който е участник в много  процеси, и се предполага, че ще има смелост и раздаване за всяка битка, и  ще може да обедини всички\n\r\n\"Опозиция и управляващи да са ръка за ръка за националните интереси\", призова той.\n\r\nИ благодари на българските евродепутати от всички партии, че са удържали две години пакетът да не мине, пише в. \"\".\n\r\n\"Нинова кого ще търси в ПЕС, след като преди 2 дни Александър Симов заяви много ясно в ефир, че Сергей Станишев няма да намери място в евролистата на БСП? Това ли е национално отговорно?\", попита Цветанов.", "date": "2019.01.08", "title": "Цветанов обвини президента и Нинова в неадекватнoст"}
{"url": "https://www.dnes.bg/eu/2019/01/08/krainodesen-germanski-politik-jestoko-prebit.398567", "text": "Ръководителят на клона на антиимигрантската \"Алтернатива за Германия\" в град Бремен Франк Магниц е приет в болница със сериозни травми, след като е бил нападнат, съобщи снощи дясната партия, цитирана от ДПА.\n\r\nПо информация на полицията Магниц е бил нападнат вчера следобед на площад в германския северозападен град Бремен.\n\r\nТримата нападатели са били с прикрити лица. Полицията подозира политически мотив зад атаката.\n\r\nАзГ публикува снимка на Магниц в безсъзнание в болничното легло с кръв по лицето и рана на челото. Тя обяви, че е бил нападнат от трима маскирани мъже.\n\r\n\"Те го удряли с парче дърво, докато изгуби създание, и след това го ритали на земята\", посочва партията, като добавя, че се намесил строителен работник, който спрял атаката, предаде БНР.\n                    \n                    \n                \r\nЙоханес Карс – депутат от Германската социалдемократическа партия, която е младши партньор във федералното правителство, заяви, че \"насилието винаги е неприемливо\" и пожела бързо възстановяване на Магниц.\n\r\nДжем Йоздемир от опозиционната Зелена партия изрази надежда нападателите да бъдат \"открити и осъдени бързо\".\n\r\nМиналата седмица при взрив на експлозивно устройство в кофа за боклук бяха нанесени щети на офиса на АзГ в Саксония. Трима заподозрени бяха задържани. \r\n ", "date": "2019.01.08", "title": "Крайнодесен германски политик – жестоко пребит"}
{"url": "https://www.dnes.bg/akoshtete-vqrvaite/2019/01/08/sedmichen-liuboven-horoskop-kakvo-gi-chaka-znacite.398575", "text": "\r\nПроявете търпение към претенциите на половинката си, колкото и странни да ви се сторят. Както знаете всеки понякога има „лош ден“ и на вас ви се е случвало. И в такива моменти сте очаквали да ви отстъпят. Може би сега е ваш ред. След като успокоите обстановката с обезоръжаващата си усмивка ще се почувствате много по-добре, ще разберете смисъла на израза: благородна мъдрост. Бъдете сигурни, приятел/ката ви ще оцени жеста високо.\r\n \r\n\r\n \r\nНастроението ви е романтично и сте в състояние да превърнете дори най-смелите си пориви в действителност. Проявете инициатива, независимо дали сте във връзка или не. Ако вече имате приятел/ка споделете вълненията си и разберете дали той/тя няма същите желания. Усещането за синхрон и хармония ще ви вдъхнови. Ако пък сте в групата на необвързаните не пропускайте възможността да общувате и да се запознавате с нови хора. Сигналите, че сте обект на нечий интерес ще бъдат повече от един.\r\n \r\n\r\n \r\nРазнообразни ще са заниманията ви през тази седмица. Ще са свързани предимно с приятели или съученици, които ще имат нужда от помощ. Не им отказвайте, макар че ще се наложи да пренебрегнете някои свои предпочитания. В края на седмицата ще получите нещо като изненада-награда от половинката си. Е, няма да е награда в истинския смисъл на думата, но вие ще я почувствате така след „жертвите“, които сте направили за приятелите си. Изненадата ще е нещо, за което отдавна си мечтаете.\r\n \r\n\r\n \r\nЛичните отношения ще са много спокойни. Ще усетите, че половинката ви разбира прекрасно и с удоволствие се включва в реализацията на идеите ви. Използвайте момента, сега бихте могли да намерите решение на някои спорни въпроси. Подхождайте тактично и не прекалявайте с изискванията. Ако връзката ви е стабилна ще установите кои са истински дълбоките причини да сте заедно освен естественото ви привличане.\r\n \r\n\r\n \r\nВ следпразничния период и в първите учебни дни обстановката често ще е непредвидима и ще се отрази на отношенията с половинката ви. И двамата ще сте неспокойни, самовглъбени, разсеяни. Не разчитайте само на чара си, контролирайте емоциите и избягвайте проявите на ревност и егоцентризъм. На моменти ще ви се струва, че някои случки от миналото се повтарят. Замислете се, анализирайте конкретните прилики и не повтаряйте стари грешки, за да не преживеете още веднъж старите разочарования. И не забравяйте проверената истина, че любовта иска жертви.\r\n \r\n\r\n \r\nЩе е малко трудно да разпределите вниманието си между собствените грижи и претенциите на половинката. Напрежението ще се движи по синусоида. Приемете случващото се като изпитание за вас и проверка на силата на чувствата и здравината на връзката ви. Не провокирайте остри спорове, които само ще навредят на отношенията. По-добре е да отложите реализацията на някоя от целите си вместо да „тъпчете на едно място“, да се зареждате с черни мисли и да търсите проблемите там, където ги няма.\r\n \r\n", "date": "2019.01.08", "title": "Седмичен любовен хороскоп: Какво ги чака знаците?"}
{"url": "https://www.dnes.bg/usa/2019/01/08/zashto-trymp-iska-da-obiavi-izvynredno-polojenie.398587", "text": "Правителството на Тръмп обмисля да прибегне до обявяване на извънредно положение, за да заобиколи Конгреса и бюджетната безизходица и да наложи построяването на отдавна обещаваната от президента стена по южната граница.\n\r\n\"Ние проучваме възможността за национално извънредно положение, защото имаме национално извънредно положение\", заяви президентът Доналд Тръмп пред репортери в неделя на фона на намиращите се в безизходица преговори. Той каза на пресконференция в петък, че предпочита да получи исканите от него пари чрез Конгреса, но може \"несъмнено\" да обяви извънредно положение \"и да я построи много бързо\".\n\r\nПодобен ход би могъл значително да изостри сегашната конфронтация, довела до частично спиране на работата на правителството, продължаващо вече трета седмица, пише Джил Колвин от Асошиейтед прес Ето какво знаем.\n                    \n                    \n                \r\nПравителството от месеци се опитва да измисли как президентът може да пристъпи към построяване на стената - основното обещание в неговата кампания през 2016 г., ако Конгресът откаже да му даде парите.\n\r\nОще от края на март Тръмп открито лансира идеята за използване на армията за тази задача. \"Построяването на голяма гранична стена, след като в нашата страна се стичат наркотици (отрова) и вражески бойци, е свързано с националната отбрана. Стената да бъде построена с помощта на А!\", заяви той в Тwitter тогава.\n\r\nНо Конгресът, а не президентът, е този, който контролира развързването на кесията и трябва да отпусне парите, които Тръмп иска да похарчи.\n\r\nОбявяването на извънредно положение е възможност, която юридическият отдел на Белия дом разглежда в момента. Сред законите, към които може да се обърне Тръмп, е параграф 2808 на раздел 10 от Кодекса на САЩ, който се отнася за военно строителство.\n\r\nСпоред закона, ако президентът обяви извънредно положение, \"което изисква използване на въоръжените сили\", министърът на отбраната \"може да започне проекти за военно строителство и може да упълномощи министрите на различните родове войски да започнат проекти за военно строителство, които не са разрешени по друг начин от закона и са необходими за поддържане на подобно използване на въоръжените сили\".\n\r\nБюджетни служители на Пентагона анализират бюджета за строителство за 2019 г., за да определят колко неразпределени долари могат да бъдат използвани за стената, ако Тръмп реши да обяви извънредно положение. Според тази клауза само бюджетните финансови средства за строителство, които не са вече разпределени за други строителни проекти, могат да бъдат използвани за стената.\n\r\nИма повече от 100 такива клаузи, даващи на президента достъп до специални правомощия при извънредно положение. А Конгресът обикновено дава на президента широка власт да определя какво представлява извънредното положение и какво не, каза Елизабет Гойтин, един от директорите на програмата за свобода и национална сигурност в Центъра за справедливост \"Бренан\".\n\r\n\"Несъмнено става дума за злоупотреба с власт, ако президентът обяви национално извънредно положение, когато не съществува такова, и използва това, за да се опита да заобиколи демократичния процес\", каза тя. \"Но ние сме в положение, при което нашата правна система за извънредни правомощия почти приканва към подобна злоупотреба.\"\n\r\nПодобен ход със сигурност ще предизвика вълна от правни възражения, поставящи под въпрос властта на президента, както и това дали ситуацията на границата наистина представлява извънредно положение. Тръмп се опитва да защити тази теза през последните дни, като настоява, че ситуацията се окачествява като свързана със сигурността и хуманитарна \"криза\".\r\nТой ще се сблъска и с други въпроси.\n\r\n\"Проблемът за правителството на Тръмп е, че сигурността на границата по принцип е свързан с правоприлагането въпрос, който не изисква използването на армията\", каза по имейл експертът по бюджета за отбрана в Центъра за стратегически и международни изследвания Тод Харисън. \"Затова мисля, че те ще стъпят на нестабилна правна почва, ако се опитат да използват извънредните правомощия по този начин, и е почти сигурно, че в крайна сметка ще се озоват в съда.\"\n\r\nСенатор Джак Рийд - най-високопоставеният демократ в сенатската комисия за въоръжените сили, каза, че ще бъде неуместно, ако Тръмп използва параграф 2808.\n\r\n\"Ние не сме във война с Мексико, а предлаганата гранична стена няма основна (свързана с министерството на отбраната) функция. Всъщност най-новата стратегия на Пентагона за националната отбрана не споменава южната граница като приоритет за националната отбрана\", каза Рийд, демократ от Роуд Айлънд.\n\r\nПредседателят на комисията за въоръжените сили към Камарата на представителите Адам Смит заяви по Си Ен Ен, че дори Тръмп да обяви извънредно положение, това ще е \"огромна грешка\".\n\r\n\"Ясно е, че няма национално извънредно положение. Но ме питаха: \"Може ли той да направи това?\" Да, може. То ще е погрешно, ще бъде ужасна политика и аз съм изцяло и напълно против това. Но от правна гледна точка той може да го направи\", каза Смит, демократ от Вашингтон.\n\r\nТой и други се съгласиха, че евентуално обявяване на извънредно положение ще бъде оспорено в съда.\n\r\nНе е ясно. Още когато Тръмп изпрати войски на активна служба при южната граница преди междинните избори, а критици остро разкритикуваха това като политически мотивирана злоупотреба с власт, той определи ситуацията като \"национално извънредно положение\", но така и не подписа официално обявяване.\n\r\nСега обаче Тръмп е подложен на засилващ се натиск да намери начин за спиране на парализата, без да създава впечатление, че отстъпва по въпроса за стената.\n\r\nТръмп \"трябва да използва всички инструменти, с които разполага като върховен главнокомандващ на нашите въоръжени сили, за да отиде и да наложи изпълнението на нашите закони, като постави армията на южната ни граница, и тя да построи стената, ако е необходимо\", призова по \"Фокс нюз\" бившият ръководител на кампанията му Кори Левандовски.\n\r\nГоворителката на Белия дом Сара Хъкаби Сандърс каза, че президентът остава \"готов да направи каквото е нужно, за да защити нашите граници, да защити народа на тази страна\".\n\r\n\"Ние разглеждаме и проучваме всяка възможност, с която разполага президентът\", каза тя.  \r\n/БТА/ ", "date": "2019.01.08", "title": "Защо Тръмп иска да обяви извънредно положение?"}
{"url": "https://www.dnes.bg/politika/2019/01/08/biznesyt-sindikatite-i-ms-skokyt-na-toka-shte-svie-dohodite.398614", "text": "За първи път от много време работодатели и синдикати бяха единодушни в едно – скокът на тока за фирмите ще свие доходите на хората и производството.\r\nОсновни стоки и услуги къде спекулативно, къде не, растат нагоре, настоя президентът на КНСБ Пламен Димитров, по чиято инициатива заседава извънредно Тристранният съвет.\n\n\n\n От синдиката поискаха радикални стъпки, с които да бъде защитена националната ни сигурност – енергетиката, и в разговора да участва премиерът Бойко Борисов. КНСБ настоява още НС да даде възможности на КЕВР да бъде по-активен за намеса в кризисни ситуации, както и да има компенсаторни механизми за фирмите.\r\n                    \n                    \n                Васил Велев от АИКБ посочи, че с 51% е по-висока средната цена на тока за индустрията спрямо миналата година и допусна, че това до голяма степен се дължи на недоброто управление на държавната енергетика.\r\nВелев прогнозира, че ръстът в цената ще доведе до обедняване и свиване на доходите, където увеличението може да се прехвърли, а където не може заради международни договори – ще ограничи производството.\r\n\"Парите, които трябва да платим като увеличение на заплатите, ще ги платим като увеличена цена за енергопотребление\", каза Велев. Той посочи и че цената на тока след време ще се прехвърли от свободния на регулирания пазар, тоест на домакинствата. Според него мерките трябва да включват увеличаване на предлагането на енергия и засилване на контрола на КЕВР срещу спекулации на борсата.\r\nДо 3% трябва да поскъпне месото, до 2.3% олио и масла, до 2.1% млечни продукти, до 3.9% хлебни и тестени продукти, пресметна пък колегата му Румен Радев от АИКБ.\r\nВицепремиерът Томислав Дончев коментира, че ръст има при хляба, а за редица стоки има даже спад в цените, като даде пример с яйцата – с над 25%. \n\r\n\"Пазарът често реагира в режим на самосбъдващо се пророчество. Ако искате всички заедно да говорим, че цените ще се вдигнат, ви обещавам, че те ще се вдигнат\", контрира Дончев.\n\r\nЕнергийният министър Теменужка Петкова пък не се съгласи, че държавната енергетика е виновна за поскъпването. \n\r\n\"Не можем да твърдим, че има недостиг на енергия, за което свидетелства и рекордният износ, който се реализира – 41%\", каза министърът. Тя цитира данни, че средногодишната цена на свободния пазар у нас е била 39.95 евро за 2018 година. За сравнение - в Гърция 60.41 евро, в Италия 61.31 евро, Германия 44.46 евро, в Сърбия – 50 евро, Унгария – 51 евро, като това са най-близките до нас борси. Петкова уточни, че държавата има готовност да предостави помощ на индустрията за въглеродни емисии, но след анализ какви точно са разходите на фирмите за това.\n\r\nШефът на КЕВР Иван Иванов пък опроверга спекулативни по думите му твърдения, че цените на тока за бита ще скочат с 15-20%. Според него регулаторът има достатъчно правомощия за контрол и смята да ги изпълни.\r\nФинансовият министър Владислав Горанов коментира, че който има забележки към функционирането на енергийната борса, трябва да бъде конкретен, за да се отстранят проблемите.", "date": "2019.01.08", "title": "Бизнесът, синдикатите и МС: Скокът на тока ще свие доходите!"}
{"url": "https://www.dnes.bg/science/2019/01/08/sochen-vkusen-presen-liutomat-novost-v-gennoto-injenerstvo.398560", "text": "Развитието в областта на науката променя изцяло начина ни на живот. В някои сфери от живота това не се усеща пряко. В други, обаче, това не е съвсем така...\r\nГенните инженери постоянно експериментират и се опитват да създадат революционно нови храни – стараят се да подобрят вкуса, да увеличат производствеността, да направят храните устойчиви на бактерии.\r\nУчените твърдят, че правят това изключително и само с инструментите, предоставени им от природата – тоест, не използват никакви химикали.\r\nДали това е така, само можем да гадаем. Факт е, обаче, че генно модифицираните храни все повече навлизат на пазара, а учените все повече отпускат въображението си и променят представите ни за храната, такава каквато я познаваме.\r\n                    \n                    \n                Инженерите смятат, че са на път да създадат лют домат, работят върху това да променят цвета на кивито и вкуса на ягодите. Според тях лютоматите ще станат част от менюто ни и то съвсем скоро, благодарение на нова технология за промяна в генома на плодовете и зеленчуците.\r\nВсичко това е възможно благодарение на нова технология, наречена Crispr-Cas9, която позволява на учените да изолират определени гени от плодовете. Това на практика би могло да отвори вратите за поява на изцяло нови плодове и зеленчуци, непознати на човечеството до този момент.\r\nУчени от Бразилия и Ирландия твърдят, че новият метод  Crispr-Cas9 може да се окажи изключително практичен, защото лютоматите ще предложат на учените още един начин да синтезират веществото капсаицин, което всъщност прави чушките люти. Освен в кулинарията, капсаицинът се използва и за производството на лютиви спрейове за самозащита, както и за производството на обезболяващи.\r\nЛютите чушки са всъщност доста трудни за отглеждане. Освен това, пикантността им доста трудно се задържа постоянна. Доматите, от друга страна, са доста добре познати, а реколтата обикновено е и доста богата. Затова учените смятат, че комбинирането на пиперливите чушки с доматите е един доста добър ход, защото това ще направи възможно синтезирането на капсаицинът доста по-лесно и в доста по-големи количества.\r\nВсъщност, оказва се, че доматите и лютите чушлета имат общи \"предци\", но семействата се разделили преди повече от 19 милиона години. Учените откриват, че доматите реално притежават всички необходими гени за производството на капсаицин, но в момента те просто не са активни. С помощта на технологията  Crispr-Cas9 всъщност става възможно тези гени отново да се \"включат\".\r\nЕкипът от учени, който работи над това, мисли, че до края на тази година, лютоматите вече ще влязат на пазара. Генните инженери, обаче, имат една малко по-голяма цел – да накарат хората да осъзнаят и приемат, че всъщност генното инженерство е много полезен инструмент.\r\nЕдин от учените, които работят над лютомата, шеговито разказва пред \"Гардиън\", че има и забавна страна на генното инженерство – правят го, защото могат и защото могат да се появят интересни резултати.\r\nСамият той споделя, че няма търпение да опита от лютоматите и да си направи гуакамоле, но предупреждава – не го използвайто по време на годишното замеряне с домати в Испания, защото може да има... ранени.", "date": "2019.01.08", "title": "Сочен, вкусен, пресен... лютомат?! Новост в генното инженерство!"}
{"url": "https://www.dnes.bg/stranata/2019/01/08/11-godishen-shampion-po-fehtovka-blysnat-na-zebra.398608", "text": "11-годишно дете е било блъснато на пешеходна пътека във Варна.\r\nИнцидентът е станал вчера сутринта, когато 41-годишен мъж не е спрял на пешеходната пътека на ул. \"Н. Й. Вапцаров\".\r\nМомчето е получило фрактури на левия глезен, има и контузни наранявания. Няма опасност за живота му.\r\nНастанено е в лечебно заведение, където медиците са направили операция на крака му, съобщи БНТ.\r\nДетето е републикански шампион по фехтовка и се е връщало от тренировка и искало да пресече пътното платно.\r\nШофьор на лек автомобил спира, но водачът на движещия се зад него микробус не дава предимство на момчето и го блъска.", "date": "2019.01.08", "title": "11-годишен шампион по фехтовка блъснат на \"зебра\""}
{"url": "https://www.dnes.bg/zvezdi/2019/01/08/s-kamilata-petia-v-petra-ekzotika-ot-mihaela-fileva.398576", "text": "Михаела Филева е на екзотична ваканция в Йордания, разбира се от публикациите на певицата в Instagram. Тя е посетила древния град Петра и там е имала вълнуващо преживяване.\r\n\"Първата ми запомняща се среща в Йордания - Петя от Петра\", написа Михаела под снимка на камила. \r\nПо-късно изпълнителката на \"Едно наум\" публикува фотос, на който се вижда как държи в ръцете си малка козичка. Филева отбелязва, че още от малка обича животните и за доказателство е качила и детска снимка, на която също е прегърнала козичка.\r\n\"Казват, че с порастването всичко се променяло... ами не съм много сигурна. Разликата между двете снимки е близо 20 години, а желанието да прегръщам всяко животинче, което се изпречи на пътя ми - все така несравнимо. Снимковият материал доказва, че само ставам по-добра в примамването\", пише певицата.\r\n                    \n                    \n                ", "date": "2019.01.08", "title": "С камилата Петя в Петра... екзотика от Михаела Филева"}
{"url": "https://www.dnes.bg/stranata/2019/01/08/romite-napadnali-voenniia-v-gryb-ritali-go-v-liceto.398615", "text": "Арестуваните за нападението над рейнджъра Валентин Димов братя от ромски произход Асен и Борис Пакетови на 21 и на 17 години са го нападнали в гръб.\r\nЗа да не може да се защити, са обърнали якето му наобратно, докато е било на гърба му. Така са успели да \"завържат\" ръцете му.\r\nСлед това го повалили с юмрук в главата на земята и започнали да го ритат в лицето. Това е разказал рейнджърът на министъра на отбраната и вицепремиер Красимир Каракачанов, който два дни след побоя, го посети в болничната стая.\r\n\"Със средна телесна повреда е, в четвъртък ще го оперират. Притеснен е за семейството си, което е тук, в селото. Но както виждате, има засилено полицейско присъствие\", каза военният министър в село Войводиново.\n\n\n\r\n                    \n                    \n                Малко по-късно той отиде и в ромската махала на селото, където обаче не бе останал нито един жител.\r\n\"Гетата в България трябва да бъдат премахнати. Да си наемат квартири срещу парите, които ще получават, ако се трудят. Така са бързали да избягат, че и кучетата си не са взели. Има една част от населението, които не желаят да учат, да се образоват, да работят, живеят си по свои закони на джунглата. Докога държавата ще финансира безразборната циганска раждаемост? Крайно време е държавата да покровителства грамотната раждаемост”, коментира Каракачанов.\r\n\"Нападателите са го удряли предимно в главата. Парадоксалното е, че циганите в България станаха изключително нагли. Преди няколко дни набиха полицай. Преди два дни бият военен. Това не може да продължава повече. Търпимостта на българското общество се изчерпа. Трябва да се направи програма за справяне с този цигански въпрос. Хората не могат и не са длъжни да търпят част от населението, което смята, че има само права и не иска да разбере, че има и задължения\", каза вицепремиерът.\r\nВ селото до Пловдив той проведе среща с кмета на община \"Марица\" Димитър Иванов, с кмета на село Войводиново Димитър Тосев, шефа на РДВР Пловдив ст.ком. Атанас Илков и командира на 68-ма бригада „Специални сили” бриг.ген. Явор Матеев. \n\r\n\"Опасните незаконни къщи трябва да бъдат съборени веднага. Веднага. За всички останали ще се действа по процедурата. Как може 200 човека да живеят на декар и половина?\", попита Каракачанов след срещата.\r\nОще на 8 януари следобед в селото се събра комисия, която описа кои къщи от всички незаконни са опасни и трябва да бъдат на момента бутнати. Само 100 от ромите във Войводиново имат адресна регистрация в селото, но на други адреси, не и на истинските им в махалата. Всички къщи в махалата черпят ток от незаконен трафопост, стана ясно при посещението там.\r\nПребитият Валентин Димов е бил на три мисии в чужбина – две в Ирак и една в Косово. Под пагон е от 12 години, в които работи в 68-ма Бригада \"Специални сили\". Там е ефрейтор, парашутист. Няма нито едно наказание в досието си. За сметка на това е награждаван многократно, каза командира на бригадата бриг. ген. Явор Матеев.", "date": "2019.01.08", "title": "Ромите нападнали военния в гръб, ритали го в лицето"}
{"url": "https://www.dnes.bg/sofia/2019/01/08/izchezna-bezsledno-barelefyt-na-lenyn-v-sofiia.398582", "text": "Барелефът на Джон Ленън в центъра на София е демонтиран, като до момента никоя институция не е поела отговорност. За това информира програмният директор на радио \"Тангра Мега Рок\" Васил Върбанов.\r\nБарелефът, дело на художника Петьо Маринов, бе монтиран през 2010 г. по повод 30-годишнината от убийството на музиканта, пише \"Сега\".\n\n\n\r\nЗа случилото се е сезиран кметът на район \"Средец\" Мария Ачкова, която е заявила, че започва проверка във всички институции, които биха имали отношение към случая. И ще подаде сигнал и в Първо РПУ.\r\nБарелефът бе заграден в последните месеци, заради протичащите ремонти и именно през това време е свален. За липсата му става ясно след отваряне на ул. \"Граф Игнатиев\" за движение.\r\n                    \n                    \n                От Столичен инспекторат са заявили, че нямат никаква информация по случая. От строителната фирма GP Group пък знаели за липсата още преди Коледа, но стената не била в обхвата на техния ремонт.\r\nОт отдел \"Връзки с обществеността\" на КПКОНПИ, които са сегашните стопани на сградата на бившия нотариат пък са заявили, че нямат нищо общо с демонтажа на барелефа и очакват завършека на всички строителни дейности в района, за да започнат цялостна реконструкция на къщата.\r\nИзпратен от КПКОНПИ екип е установил, че плочата наистина е махната и е демонтирана, а не счупена. Пред Васил Върбанов, авторът на барелефа Петьо Маринов е потвърдил, че знае изчезването, но без никакви други подробности.\r\n\"В днешния ден, все повече си даваме сметка за смисъла и значението на символите... Вече повече от половин век, в целия свят, Джон Ленън е от големите символи на стремежа към светлина и свобода. Изчезването му от сърцето на София едва ли е случайно! Вижда се, че не е откраднат от вандали. Демонтиран е в периода, в който гражданите нямахме достъп до тази стена. Няма нищо случайно!\", коментира Васил Върбанов.", "date": "2019.01.08", "title": "Изчезна безследно барелефът на Ленън в София"}
{"url": "https://www.dnes.bg/politika/2019/01/08/karanikolov-predlaga-otlagane-na-zakona-za-gorivata-s-6-meseca.398619", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Министерството на икономиката внася доклад в Министерски съвет, в който ще се поиска от Народното събрание удължаване на срока за влизане в сила на Закона за административното регулиране на икономическите дейности, свързани с нефт и продукти от нефтен произход с 6 месеца. Това каза министърът на икономиката Емил Караниколов по време на заседанието на Националния съвет за тристранно сътрудничество /НСТС/. \n\n\n\n\r\nПрез този период икономическото ведомство ще продължи да се среща с всички заинтересовани страни. Караниколов припомни, че законът беше приет преди няколко месеца и в преходните и заключителните разпоредби е било записано, че той влиза в сила от 28 януари 2019 г.\n                    \n                    \n                \r\n\"Този закон трябва да го има, но този закон трябва да създаде необходимата конкурентна среда, която към момента за съжаление Министерството на икономиката и експертите не констатираме, че е създадена\", уточни Емил Караниколов. \n\r\nПо думите му всички са били на мнение, че трябва да има закон, но той трябва да е такъв, който да създава конкурентна среда между всички субекти, които ще го прилагат. \n\r\n\"Предложението на Министерството на икономиката, надявам се, че колегите от Министерски съвет ще го подкрепят, е удължаване на срока за влизане в сила на закона след решение на Народното събрание\", добави икономическият министър.\n\r\nПрипомняме, че след заканата за протести в цялата страна и блокиране на граници от страна на малките търговци на горива, омбудсманът Мая Манолова внесе днес жалба до Конституционния съд днес срещу изискванията в новия Закон за горивата.\n\r\nСпоред нея поправкитене само нанасят тежък удар върху малките търговци и превозвачи на горива, но са и удар срещу българските граждани в качеството им на потребители, тъй като фалитът на малките бензиностанции ще доведе до ограничаване на конкуренцията и засилването на монополизма.", "date": "2019.01.08", "title": "Караниколов предлага отлагане на закона за горивата с 6 месеца"}
{"url": "https://www.dnes.bg/eu/2019/01/08/london-i-es-obsyjdali-zabaviane-na-procesa-za-brexit.398593", "text": "Официални представители на Великобритания и ЕС обсъждат възможността за удължаване на формалния процес на излизане на страната от съюза заради опасенията, че споразумението за Brexit няма да бъде одобрено до 29 март - деня, когато Великобритания трябва официално да напусне ЕС, съобщи в. \"Дейли телеграф\", цитиран от Ройтерс.\n\n\n\r\nВестникът цитира неназовани източници в ЕС, според които британските представители опипвали почвата за удължаване на 2-годишния период съгласно член 50 от Лисабонския договор, който определя условията за напускане на Евросъюза.\n\r\nПремиерката Тереза Мей нееднократно е казвала, че изключва всякакво забавяне на Brexit-а, макар да предупреждава депутатите, че ако отхвърлят постигнатото от нея споразумение с Брюксел, целият процес на Brexit може да \"катастрофира\", или пък че Лондон може да напусне и без споразумение, пише БТА.\n                    \n                    \n                \r\n\"Ние напускаме ЕС на 29 март и не мислим за отлагане\", каза министърът за Brexit Стивън Баркли, запитан относно съобщението в \"Дейли телеграф\". Той отбеляза също, че дори Мей да поиска удължаване на процеса на напускане въз основа на чл. 50, това не може да бъде едностранно решение на Великобритания, а ще изисква единодушно съгласие на държавните ръководители в Съвета на ЕС.", "date": "2019.01.08", "title": "Лондон и ЕС обсъждали забавяне на процеса за Brexit?"}
{"url": "https://www.dnes.bg/notifikacii/2019/01/08/beliiat-dom-ochakva-izbora-na-bylgariia-za-iztrebitelite.398622", "text": "Администрацията на президента Тръмп приветства плановете за модернизация на въоръжените сили на България и очаква нейния предстоящ избор на нов многоцелеви изтребител, се казва в изявление на Белия дом, разпространено от посолството на САЩ в България. \n\n\n\n\r\nСъединените щати остават ангажирани да работят заедно с българското правителство по определяне на окончателните параметри на потенциална продажба на F-16, така че да отговарят на бюджетните и оперативни изисквания, като едновременно с това предлагат отлични оперативни способности.\n\r\nНие сме убедени, че F-16 блок 70 предлага на България най-добрата възможна комбинация от цена, бойни способности и взаимна съвместимост с другите натовски военновъздушни сили. Ако F-16 блок 70 бъде избран от България, то той ще служи на българските Военновъздушни сили ефикасно и надеждно десетилетия наред, се посочва в изявлението.\n                \n                \r\nF-16 блок 70 предлага също така и най-модерна технология. Придобиването му от България ще предостави на българските Военновъздушни сили възможността надеждно да защитават българското въздушно пространство и да участват в операции заедно с НАТО и всички други военновъздушни сили, които притежават F-16, включително всички съседни на България страни. \n\r\nПридобиването на изтребителя F-16 блок 70 ще продължи да засилва дългосрочната подкрепа и сътрудничество с Военновъздушните сили на САЩ и другите натовски военновъздушни сили.\n\r\nСъединените щати очакват да продължат разговорите с правителството на България при придвижването на това решение, завършва изявлението на Белия дом.", "date": "2019.01.08", "title": "Белият дом очаква избора на България за изтребителите"}
{"url": "https://www.dnes.bg/kino/2019/01/08/protivorechiviiat-silvio-berluskoni-v-te.398610", "text": "Скандалният хит на италианския киномайстор Паоло Сорентино - \"Те\" - ще може да бъде видян по арткината в София Пловдив и Варна от 11 януари тази година.\r\nФилмът, разкриващ противоречивата личност на бившия италиански премиер Силвио Берлускони, имаше само една прожекция в рамките на изминалата вече Киномания, където беше представен пред препълнената зала 1 на НДК. \n\r\n\"Те\" може да се види в кино \"Люмиер Лидл\", Дом на киното, Одеон и Г8 в София. Прожекции ще има също така във Фeстивален и конгресен център – Варна и \"Лъки Синема\" в Пловдив. Разпространител е Националният дворец на културата, а филмът достига до зрителите с подкрепата на Италианския културен институт. \n                    \n                    \n                \r\nСорентино (който последно демонстрира таланта си с нашумелия сериал \"Младият папа\") споделя, че се интересува по-скоро от човека, който стои зад политиката, от неговите мисли и страхове и особено от страха от смъртта и старостта, които вълнуват всеки възрастен човек.\r\nАктьорът Тони Сервило (познат от прекрасния \"Великата красота\", за който Сорентино печели \"Оскар\" за най-добър чуждоезичен филм) брилянтно се превъплъщава в ролята на италианския политик, а бившата жена на Берлускони, за която той е женен повече от 20 години, се играе от популярната актриса Елена София Ричи.\n\r\n\"Те\" се фокусира не само върху Берлускони, но и върху най-приближените му хора, а основният период, в който се развива действието е между 2006 и 2010 г., когато бившият министър-председател се разделя със съпругата си Вероника Ларио и организира безкрайни купони с млади момичета.\n\r\nМоже да гледате \"Те\" в кино Люмиер Лидл от 19.00 часа на 11 януари, 13 януари, 14 януари, 15 януари и16 янури.\r\n ", "date": "2019.01.08", "title": "Противоречивият Силвио Берлускони в \"Те\""}
{"url": "https://www.dnes.bg/sofia/2019/01/08/38-godishen-be-nameren-myrtyv-v-hotel-v-sofiia.398589", "text": "38-годишен мъж е починал в столичен хотел, съобщават от МВР.\r\nТялото на мъжа е открито в хотелска стая.\r\nСигналът за инцидента е подаден в полицията в 13:15 часа.\r\nНа място веднага били изпратени екипи, които установили, че няма данни за насилствена смърт.", "date": "2019.01.08", "title": "38-годишен бе намерен мъртъв в хотел в София"}
{"url": "https://www.dnes.bg/notifikacii/2019/01/08/po-1-kg-lakomstva-za-uchenicite-za-rojdeniia-den-na-kim.398539", "text": "На учениците в Пхенян са раздадени лакомства като подарък по случай рождения ден на държавния лидер Ким Чен Ун, предаде кореспондент на ТАСС от севернокорейската столица.\n\r\nКомплектът включва сладкарски изделия, произведени в КНДР - бонбони драже, желирани резанки, вафли, бисквити, дъвки и карамелизирани бонбони. Всеки ученик в страната е получил по един килограм сладки подаръци, уточнява агенцията.\n\r\nРожденият ден на Ким Чен Ун - председател на Държавния съвет, не се отбелязва официално, пише БТА. Във всички местни календари 8 януари е обозначен като обикновен делничен ден. Нито официалната информационна агенция КЦТА (Корейска централна телеграфна агенция ), нито вестниците и телевизията споменават за рождения ден на висшия ръководител. Всички жители на страната обаче знаят с какво е свързана днешната дата. Връчвайки подаръците на своите ученици, севернокорейските учители посочват, че този жест на специално внимание се прави по повод рождения ден на Ким Чен Ун.\n                \n                \r\nРождените дати на двамата предишни държавни лидери Ким Ир Сен и Ким Чен Ир са сред най-големите празници в страната, съпроводени са с пищни тържества - 15 април, когато през 1912 г. е роден основателят на народната република Ким Ир Сен, се отбелязва като \"Ден на слънцето\". Ким Чен Ир е роден на 16 февруари 1942 г. и в КНДР този празник носи името \"Ден на ярката звезда\".\n\r\nЗнае се, че сегашният севернокорейски водач е роден на 8 януари, но годината не се съобщава официално. В различни източници, използвани от медиите, се споменават като възможни 1982, 1983 и 1984 г. Откакто Ким Чен Ун е поел властта през 2011 г., рожденият му ден никога не е бил честван като национален празник. \n\r\n ", "date": "2019.01.08", "title": "По 1 кг лакомства за учениците за рождения ден на Ким"}
{"url": "https://www.dnes.bg/eu/2019/01/08/20-godishen-v-aresta-za-hakerskata-ataka-sreshtu-germanski-politici.398559", "text": "\r\nОчаква се генералната прокуратура във Франкфурт на Майн и Федералната криминална полицейска служба да дадат информация в рамките на пресконференция във вторник следобед във Висбаден за резултата от досегашните си разследвания.\r\nОколо 1000 политици, известни личности и журналисти бяха засегнати от онлайн атаката, твърди Федералната служба за информационна сигурност (BSI).\r\nОколо 50 случая са били по-сериозни, тъй като са били публикувани по-големи пакети от данни, като лични данни, снимки и кореспонденция. BSI е знаела още през миналата година за пет случая, без да направи връзка между тях.\r\n", "date": "2019.01.08", "title": "20-годишен в ареста за хакерската атака срещу германски политици"}
{"url": "https://www.dnes.bg/stranata/2019/01/08/kostandovo-dva-dni-v-ujas-kyde-e-krysta-ot-iordanovden.398553", "text": "Почти два дни търсиха Богоявленския кръст в ледените води на река Мътница в град Костандово, съобщиха от община Ракитово.\n\n\r\n29-годишният Николай Тумбев е намерил Богоявленския кръст. Тумбев, заедно с още младежи от градчето, са продължили да търсят кръста и на Ивановден. Към тях се присъединили и две момчета от село Дорково.\r\nМладежите започнали да копаят с лопати и сами организирали багер, който преровил тинята.\r\nМладежите източили с помпи водата, за да могат да открият хвърления от отец Стоил християнски символ.\r\nКръстът е бил намерен на 50 сантиметра дълбочина, разказаха спасителите му пред \"Фокус\".\r\n                    \n                    \n                Вдигането на кръста от Ники Тумбев и усилията на всички младежи бяха посрещнати с ръкопляскания и одобрителни възгласи от близо стотината зрители на двата бряга на реката.\r\nТака, след като Богоявленският кръст бе изваден след повече от денонощие издирване, костандовци си отдъхнаха, че градчето няма да бъде сполетяно от някакво нещастие или лоша поличба през 2019-а.", "date": "2019.01.08", "title": "Костандово два дни в ужас! Къде е кръста от Йордановден?"}
{"url": "https://www.dnes.bg/teatar/2019/01/08/promeniana-monospektakyl-razgolva-dushata-na-aktiora.398569", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКак един актьор се променя на сцената, докато се въплъщава в други роли? Отговорът дава актрисата Йоана Буковска в първия и моноспектакъл \"Променяне\".\r\nПредставлението излиза точно 18 години след премиерата на емблематичната постановка на театър 199 - \"Есенна соната\", в която Буковска дебютира като професионална актриса.\r\nПред  Буковска призна, че винаги е високо стъпало за актьора да застане пред публиката сам на сцената.\r\n\"Малцина се осмеляват да се качат на него. Това е предизвикателство към собствената ти природа. Срещата с публиката винаги сама по себе си е предизвикателство - дали са 10 души на сцената или си сам, не е по-различно\", коментира актрисата.\r\n                    \n                    \n                \"Променяне\" ще бъде част от програмата на Пловдив, който тази година е Европейска столица на културата. Въпреки това, обаче, почитателите на театралното изкуство ще могат да се насладят на моноспектакъла по време на предпремиерата му в Нов театър – НДК на 9 и 10 януари от 19:30 ч. Самата премиера на \"Променяне\" ще се състои в Пловдив на 11 или 12 март.\r\nБуковска прави експеримент в моноспектакъла, тъй като част от случващото се на сцената ще зависи от мобилните телефони на хората в публиката.\r\n\"Много малко хора познават човека актьор. Зрителите да дойдат и да видят този човек, когото винаги искат да разпознаят. Опитахме се да направим спектакъл за душата на актьора\", каза още тя.", "date": "2019.01.08", "title": "\"Променяна\" – моноспектакъл разголва душата на актьора"}
{"url": "https://www.dnes.bg/obshtestvo/2019/01/08/chasten-vs-publichen-sektor-sravnenieto-na-zaplatite.398542", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗаплатите в публичния сектор продължават да са по-високи от тези в частния, показват данни на Националния статистически институт.\r\nВ голяма част от европейските страни заплатите в частния сектор изпреварват тези в държавния. У нас обаче тенденцията е точно обратната, поне на хартия.\r\nСредната заплата на служителите в частния бизнес у нас е 1 124 лева или с близо 50 лева по-малко от тази в държавния сектор.\n\n\r\n\"Излезе информация, че управителят на БНБ взима 15 хил. лв. Аз не бих работил за 15 хил. лв. като шеф на банка, в този сектор това е нормална заплата. В \"Топлофикация\" не мисля, че взимат петцифрени заплати\", настоя пред  икономистът Владимир Каролев.\r\n                    \n                    \n                Според него разликата в заплатите идва заради две основни причини - основната част на администрацията е позиционирана в София, а освен това голяма част от служителите в частния сектор получават заплатите си под масата.\r\n\"В общинските и държавните компании се държат два пъти повече персонал, отколкото трябва. В частния сектор се наемат толкова хора, колкото са необходими. Къде в такъв случай ще са по-високи заплатите?\", попита Каролев.\r\nБившият министър на икономиката Николай Василев е сигурен, че заплатите в частния сектор са по-високи от тези в държавния, просто не всички частници осигуряват на 100% своите служители.\r\n\"През последните 3 години има рязко увеличаване на заплатите в частния сектор средно - с около 30%, в някои сектори може и да е 50%. Заплатите доста дръпнаха, а трябва да имаме предвид, че инфлацията клони към нула\", допълни икономистът.", "date": "2019.01.08", "title": "Частен vs. публичен сектор: Сравнението на заплатите! "}
{"url": "https://www.dnes.bg/crime/2019/01/08/starozagorka-metna-4380-leva-na-izmamnici.398572", "text": "66-годишна жена от Стара Загора е станала жертва на телефонна измама с 4380 лв, съобщиха от МВР.\r\nСигналът е подаден на 7 януари, като пред полицаите жената заявила, че около 15:30 ч. на същия ден е била заблудена от непознат мъж, че трябва да помогне на полицията за залавяне на телефонни измамници. \r\nВ резултат на това жената хвърлила от терасата на жилището си торба, съдържаща сумата 4380 лв. \r\nОбразувано е досъдебно производство за престъпление.", "date": "2019.01.08", "title": "Старозагорка метна 4380 лева на измамници"}
{"url": "https://www.dnes.bg/obshtestvo/2019/01/08/karakachanov-ot-voivodinovo-cialostna-programa-za-romite.398574", "text": "Военнослужещият от 68-ма бригада Специални сили, който беше бит от роми във Войводиново, ще бъде опериран утре.\r\nВоенният министър Красимир Каракачанов, който днес е в селото, вече го е посетил в болницата, където е настанен. Пострадалият е със спукана скула и много кръвонасядания покрай очите.\n\n\r\n\"Нападателите са го удряли предимно в главата\", каза Каракачанов, цитиран от \"Фокус\".\r\nМинистърът добави, че състоянието на военнослужещия, който е със средна телесна повреда, е добро и може би ще бъде изписан след няколко дни. Министерството на отбраната ще поеме всички разходи по лечението.\r\nПо думите му ромите в България са станали \"изключително нагли и търпимостта на българското общество се изчерпа\".\r\n                    \n                    \n                Каракачанов посочи, че преди няколко дни беше пребит полицай, а сега военен и това не може да продължава повече.\r\nМинистърът е във Войводиново, за да обсъди с кмета и с областния директор на МВР какви мерки ще вземат във връзка с конкретния случай. С Каракачанов е и командирът на 68-ма бригада Специални сили бригаден генерал Явор Матеев.\r\nСпоред министъра трябва да се направи цялостна програма за решаване на ромския въпрос.\r\n\"Хората не са длъжни да търпят част от населението, което има само права и не иска да разбере, че има и задължения и трябва да спазва закона\", каза още Каракачанов, според когото мерките трябва да са буквално обвързване на социалните помощи с образованието и труда.", "date": "2019.01.08", "title": "Каракачанов от Войводиново: Цялостна програма за ромите!"}
{"url": "https://www.dnes.bg/usa/2019/01/08/syrbiia-krystena-serkosovobiia-ot-saita-foks-niuz.398554", "text": "В текст за заявената амбиция от страна на американския президент Доналд Тръмп, който се обяви за постигане на споразумение между Белград и Прищина, сайтът \"Фокс нюз\" нарече Сърбия \"Серкосовобия\", съобщава Танюг.\r\nВ текста на журналистката Холи Макей се посочва, че администрацията на Тръмп иска да отбележи още една външнополитическа точка, като насърчи лидерите на Сърбия и Косово да подпишат мирно споразумение на церемония в Белия дом.\r\n\"Дългогодишните проблеми между Косово и Серкосовобия неотдавна станаха по-интензивни, до степен да могат да предизвикат въоръжен конфликт\", написа тя.\r\nИзточник на Фокс нюз прави оценката, че Тръмп е открил път и пред двете страни към получаване на по-голяма подкрепа от Вашингтон и че иска те да постигнат споразумение, пише БТА.\r\n\"Ако и двете страни се съгласят, той ще подкрепи споразумението. За разлика от ЕС всичко е на масата\", написа Холи Макей.\r\n ", "date": "2019.01.08", "title": "Сърбия кръстена \"Серкосовобия\" от сайта \"Фокс нюз\""}
{"url": "https://www.dnes.bg/obshtestvo/2019/01/08/vsiaka-chetvyrta-in-vitro-procedura-uspeshna.398512", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДанни от 2016 година, разпространени от \"Галъп Интернешънъл\", показват, че всяка четвърта ин витро процедура в страната е била успешна.\r\nОбщественият фонд е финансирал общо 2710 опита за изкуствено оплождане, а в резултат са се появили 820 бебета. \n\r\nЗа 2017 година броят на бебетата, родени след ин витро, е 2350. Изминалата 2018 обаче е поредната година, в която страната ни отбелязва ниска раждаемост. Бебетата, родени през миналата година, са с над 11 хиляди по-малко от 2017, а причините основно са икономически. Продължава и една друга тенденция - деца да раждат деца. \n\r\nКакви са цифрите, когато говорим за репродуктивна медицина - коментар в предаването \"Директно\" по  на д-р Васил Даскалов, акушерката Ина Сарова и Мария Янева от фондация \"Искам бебе\".\r\n                    \n                    \n                \"Опасно е да взимаме изолирана цифра просто така и да се хвърля в пространството, защото ние нямаме общи статистически данни каква е успеваемостта на ин витро процедурите в страната. Ако въпреки това го направим, това постижение е отлично, защото ако вземем средната успеваемост в света, то тя е 33%. 25% за България е монго добре\", коментира в предаването д-р Даскалов.\r\nПо думите му основен проблем с репродуктивната медицина и репродуктивното здраве е, че хората не знаят как да се насочат.\r\nНяма специалисти, които да ги консултират и така се допитват до свои приятели и интернет форуми, а в последствие попадат и в грешните ръце.", "date": "2019.01.08", "title": "Всяка четвърта ин витро процедура – успешна?"}
{"url": "https://www.dnes.bg/health/2019/01/08/7-znaka-che-imate-neponosimost-kym-zahar.398505", "text": "Липса на сън, потрепване на ръцете... Неразположения, които могат да се дължат на непоносимост към захар. Лактоза, малтоза, декстроза, захароза и подобни, са все форми на захарта.\r\nКак се чувствате след като хапнете любимо лакомство? Оказва се, тялото ни може да подскаже с редица неразположения, че страдаме от непоносимост към захар, сред които:\r\n\r\nПодпухналост, апатичност, подут корем... Това са ясни признаци, че тялото ви се бори да преработи определена захар, която се опитва да си „пробие път“ през храносмилателната ви система.\r\n\r\nИзлишните газове също може да са признак на непоносими към захарта. Приемът на медикаменти за облекчаване на разположението, някои билки, могат да помогнат за неговото смекчаване, но няма да ви помогнат да преодолеете непоносимостта. Помислете какво със захар сте хапнали преди това и е предизвикало вашето неразположение и за в бъдеще се опитайте да намалите неговата консумация.\r\n                    \n                    \n                \r\nЧувствате ли се загрижени напоследък? Според някои специалисти, невъзможността на тялото да се справи със захарта, може да ни накара да се чувстваме по-нервни,  тревожни. От друга страна, намаляването приема на захарни изделия може да помогне за облекчаването на тези усещания.\r\n", "date": "2019.01.08", "title": "7 знака, че имате непоносимост към захар"}
{"url": "https://www.dnes.bg/temida/2019/01/08/ombudsmaia-zad-nashite-jylti-jiletki-sezira-ks.398563", "text": "След заканата за протести в цялата страна и блокиране на граници от страна на малките търговци на горива, омбудсманът Мая Манолова внесе днес жалба до Конституционния съд днес срещу изискванията в новия Закон за горивата.\n\n\n\r\nСпоред нея поправкитене само нанасят тежък удар върху малките търговци и превозвачи на горива, но са и удар срещу българските граждани в качеството им на потребители, тъй като фалитът на малките бензиностанции ще доведе до ограничаване на конкуренцията и засилването на монополизма.\r\n\"В закона са заложени непосилни изисквания за висок уставен капитал –  20 000 лв. за малка бензиностанция, 1 000 000 лв. за условно наречения \"търговец на едро\", абсурдни изисквания за големина на складовете, за вместимост на съдовете, за брой бутилки за втечнен газ. Това е закон, който притиска в ъгъла малките търговци на горива\", е позицията на омбудсмана, разпространена от пресцентъра й.\r\n                    \n                    \n                В жалбата си до КС Манолова пише, че \"с поставянето на трудно изпълними и несъразмерно високи във финансово изражение прагове и изисквания под формата на рестрикции при административното регулиране на дейностите, свързани с нефт и продукти от нефтен произход, законодателят на практика ограничава кръга от икономически субекти, които могат да извършват тези дейности и по такъв начин \"естествено\" се създават условия за ограничаване на конкуренцията и за монополизъм\".\r\nМанолова е категорична, че промените ще доведат до увеличение на цената на горивата, както и че ще се затрудни достъпа на българските граждани в малките и отдалечени населени места, тъй като големите вериги нямат икономически интерес да правят там свои обекти.\r\nВ следващите дни омбудсманът ще атакува още два закона пред КС – текстове в Закона за регулиране на водоснабдителните и канализационните услуги, които се отнасят за единната цена на ВиК услуга в рамките на една обособена територия и в Закона за държавния бюджет, с които се отряза правото на пенсионирани държавни служители да заемат държавна служба.", "date": "2019.01.08", "title": "ОмбудсМая зад нашите \"жълти жилетки\", сезира КС"}
{"url": "https://www.dnes.bg/balkani/2019/01/08/poliarni-studove-v-makedoniia-i-gyrciia-do-minus-21-c.398557", "text": "Под минус 20 градуса паднаха температурите в Македония и в Северна Гърция. \n\r\nЖивакът навсякъде в Република Македония е под нулата. Минус 21 градуса бяха измерени тази сутрин в Берово, минус 20 градуса в Битоля, минус 18 в Маврово и минус 17 в Струмица, съобщава агенция МИА. \n\r\nСпоред прогнозата на метеоролозите студеното време и минусовите температури ще продължат през целия ден. В планините има снежна покривка, която е най-висока в Маврово - 66 сантиметра, и в Крушево - 27 сантиметра.\n\r\nДо минус 21 градуса по Целзий падна температурата тази сутрин в Като Неврокопи (близо до границата с България), съобщава агенция АНА-МПА, като се позовава на Националната обсерватория в Атина.\n                    \n                    \n                \r\nНа отделни места в гръцките области Западна и Централна Македония също бяха измерени температури от порядъка на -20 градуса. В Гревена температурата беше -19,9 градуса, във Флорина -18,8 градуса, в Кастория -13 градуса, предаде БТА.\n\r\nВ Солун най-ниската температура сутринта беше -4 градуса.\n\r\nСтудено е и в гръцка Източна Македония и Тракия. В Драма беше -11 градуса, в Дидимотихо -10 градуса, в Орестиада -9 градуса.\r\nТурция също остава в плен на мразовито време и снеговалежи, учениците от трийсетина окръга на страната са пуснати във ваканция, а за първи път от години сняг валя в турския егейски курортен град Бодрум, съобщават турски медии.\n\r\nЗаради снега от учебни занятия днес са освободени учениците в някои райони на окръзите Битлис, Коня, Батман, Денизли, Бурса, Ерзинджан, Анталия, Чанаккале и много други, информира частната телевизия НТВ, цитирана от БТА.\n\r\nСнежно покривало обви от вчера и мегаполиса Истанбул, като метеорологичната служба очаква снеговалежи и през днешния ден. Натрупалият сняг е от едва 3-4 см, но е създал затруднения в пътното движение на места тази сутрин.\n\r\nЗа първи път от четири години сняг валя и в егейския курортен град Бодрум в окръг Мугла. По-високите части на града побеляха от снега за радост на местните жители, които рядко имат шанс да се порадват на това природно явление. Мнозина се стекоха към планината Кале и на фона на природните картини, достойни за пощенски картички, си правеха снимки или се замеряха със снежни топки, посочва \"Хабертюрк\".\n\r\nЗа последно сняг в Бодрум имаше по високите места през 2015 г. след 12-годишно прекъсване преди това.", "date": "2019.01.08", "title": "Полярни студове в Македония и Гърция – до минус 21°C"}
{"url": "https://www.dnes.bg/football/2019/01/08/stoianovich-ostavam-v-levski-pone-do-liatoto.398584", "text": "Треньорът на Левски Славиша Стоянович гарантира, че остава на \"Герена\" поне до лятото. Не е тайна, че спецът имаше оферта да стане селекционер на националния отбор на Латвия, като разкри, че е получл предложения и от още два клуба. \r\n\"Ако всичко е наред, ще бъда тук до юни, каквато ни е договорката. Споразумението ми е за 1+1 и след края на сезона Левски или можем да кажем \"не\" за подновяването му. Искам да покажем повече от есента, защото не я завършихме подобаващо. Сега ни предстои подготовка и трябва да направим промени\", заяви треньорът на Левски.\r\n \r\n\"В професионалния футбол трябва да живееш в реалността. Исках нови играчи, но за първата тренировка не бе възможно да ги вземем. Надявам се новите попълнения да бъдат тук скоро, защото имаме сериозен дефицит на позицията централен защитник. Ако може, трябва да намерим и халф. Трябва ни и качествен нападател, защото има интерес към Станислав Костов. Като пристигнем в Кипър, ще разберем къде още трябва да бъдем подсилени. Ключът обаче е във финансите. Трябва да се освободи място, за да взимаме нови\", продължи Славиша Стоянович.\r\n \r\n\"Периодът е много важен що се касае до физическата подготовка. През есента имахме много контузени и без подготовка, имаше и преуморени. Трябваше да балансираме. Сега аз и моите асистенти знаем какво искаме и как да го направим. Искам Левски така, както бе срещу ЦСКА. Когато знаехме какво правим, имахме самочувствие и бяхме агресивни. Това е моделът, който трябва да търсим. Трябва да се играе 90 минути, а не 40 или 50. Чисто физически трябва да издържаме през цялото второ полувреме\", каза още той.\r\n \r\nОтносно разговора си със Спас Русев и темата за спортен директор, Стоянович каза: \"Надявам се (да има спортен директор). Говорих за това и с г-н Русев. Всичко се движи по добър път и дано се случи възможно най-скоро. Говорихме за отбора, за подготовката, за футболистите и по други теми. Ще видим след медицинските тестове кой ще пътува за Кипър и кой ще остане тук. Имаме 34-ма играчи и това не е нормално за един клуб. Моето желание е да бъдем с 24-ма играчи и трима вратари. Почакайте да мине медицинската проверка и до два дни ще разберете на кои ще разчитам\".\r\n \r\n\"Не мога да поставям условия, а да казвам какво искам. Не всичко може да се направи обаче веднага. Дал съм рапорт и анализ на г-н Красимир Иванов за направеното досега, а то не е много. Моето желание е да направим това, което искаме, а не да вегетирам в Левски\", завърши той.\r\n \r\n", "date": "2019.01.08", "title": "Стоянович: Оставам в Левски поне до лятото"}
{"url": "https://www.dnes.bg/stranata/2019/01/08/e-vinetkite-mejdu-dyrjavata-i-obshtinite.398550", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНа 2 януари стана ясно, че няма да ни е необходима винетка за Северната скоростна тангента в София. Премиерът Борисов обяви, че общините в страната могат да поискат освобождаване от винетна такса за пътищата си. Те обаче трябва да поемат ангажимента да поддържат съответните пътни участъци.\n\n\n\r\n\"Кметът на Варна поиска същото да се случи с част от Републиканската пътна мрежа, която води до гробищата. Същото поиска и кметът на Пловдив за пътя до Асеновград. Започна лавинообразна реакция. Не всички общини могат да се възползват от тази възможност. 260 общини в страната не могат да си го позволят\", коментира кметът на Кърджали Хасан Азис пред .\r\n                    \n                    \n                В контекста на предстоящите евроизбори и изборите за местна власт Хасан Азис каза, че сега е време на решения, които да се харесват повече на гражданите, а не на ясно определени държавнически решения.\r\n\"Приоритет за нас в момента са европейските избори. Поставили сме си много ясната задача да запазим политическата позииця, която имаме в момента в Европейския парламент - 4 плюс\", подчерта зам.-председателят на ДПС.\r\nХасан Азис посочи още, че в ДПС върви процес на организационно заздравяване, докато в конкурентната ДОСТ е започнал \"листопад\".\r\nВратата е отворена за всички, подчерта той, запитан конкретно за Лютви Местан.\n\r\n ", "date": "2019.01.08", "title": "Е-винетките – между държавата и общините?"}
{"url": "https://www.dnes.bg/snimka-na-denia/2019/01/08/lednikoviiat-period-si-otiva-utre-jivakyt-u-nas-skacha-nad-nulata.398570", "text": "През нощта започналото от запад заоблачаване ще продължи и ще обхване цялата страна.\n\r\nПреди обяд в Западна България ще завали слаб сняг, а до вечерта валежи ще има и в Източна България. \n\r\nВ западните и в планинските райони следобяд снеговалежът ще се усилва.\n\r\nВятърът ще придобие южна компонента: в западните райони ще е слаб, в централните, източните и северно от планините - умерен до силен, и с него температурите бързо ще се повишат, по-съществено вечерта и през нощта срещу четвъртък. \n\r\nВ южните и източните части на страната валежите ще са и от дъжд, и от сняг,  от НИМХ.\n                \n                \r\nВ районите, в които има снежна покривка и валежът е от дъжд, ще има условия за заледявания. \n\r\nВ крайните югоизточни райони ще има значителни количества дъжд. Минималните температури ще са предимно между минус 9 и минус 4 градуса, а преобладаващите максимални - между 0 и 5 градуса.\n\r\nНад Черноморието ще бъде предимно облачно. \n\r\nПрез деня ще е почти без валежи, но вечерта първо в южните райони ще започнат валежи от дъжд. \n\r\nЩе духа до силен вятър с южна компонента, който ще повиши температурите и максималните ще са 3-6 градуса. \n\r\nТемпературата на морската вода е 5-6 градуса. Вълнението на морето ще бъде 2-3 бала, но вечерта ще се усилва.\n\r\nНад планините ще е облачно. \n\r\nОт запад преди обяд ще започнат слаби валежи от сняг, които след обяд ще се усилват, вечерта и през нощта срещу четвъртък ще достигнат и планините в Източна България. \n\r\nВятърът ще се ориентира от югозапад и след обяд ще е силен, в планините в източната половина на страната - бурен, вечерта и през нощта срещу четвъртък още ще се усили. \n\r\nМаксималната температура на височина 1200 метра ще е около минус 2 градуса, на 2000 метра - около минус 7 градуса.\n\r\nПрез следващото денонощие валежите ще продължат, на места ще са значителни. \n\r\nВ западната половина от страната ще вали сняг, с образуване на нова снежна покривка. \n\r\nВятърът ще е северозападен, слаб до умерен. \n\r\nВ източната половина ще има и дъжд, и сняг, ще има условия за заледявания и поледици. \n\r\nВятърът там отначало ще е югозападен, умерен до силен, после ще отслабне и ще се ориентира от северозапад и север. \n\r\nКъм края на деня валежите ще отслабнат, през нощта срещу петък - и ще спрат, ще започне и разкъсване и намаление на облачността. \n\r\nВ петък ще бъде ветровито, вятърът ще е от запад-северозапад. Облачността ще е променлива, почти без валежи.", "date": "2019.01.08", "title": "Ледниковият период си отива! Утре живакът у нас скача над нулата"}
{"url": "https://www.dnes.bg/football/2019/01/08/levski-razkarva-vratarite-si-ot-esenta.398537", "text": "Левски ще посочи изхода на вратарите Божидар Митрев и Мартин Полачек, които се представяха доста неубедително през есента.\n\r\nТреньорът Славиша Стоянович не ги е включил в групата за зимния подготвителен лагер в Кипър, който започва на 10 януари. На Острова на Афродита новият наставник на играчите под рамката Димитър Иванков ще подготвя Николай Михайлов, Николай Кръстев и Петър Иванов.\n\r\nТака топката вече е в полето на ръководството на клуба, което ще трябва да намери начин да се раздели с Митрев и Полачек. Те ще останат да тренират в София самостоятелно, пише \"Тема спорт\".\n\r\nПодобна съдба ще сполети и бразилските нападатели Ривалдиньо и Луан Виана, които няма да се явят на първото занимание на сините за 2019 година. Тренировката започва днес в 10:00 часа на \"Герена\".\n                    \n                    \n                \r\nОчаква се да има още освободени, сред които ще е защитникът Аймен Белаид.\n\r\n\n\r\n ", "date": "2019.01.08", "title": "Левски разкарва вратарите си от есента"}
{"url": "https://www.dnes.bg/bulgaria/2019/01/08/za-3-g-domyt-poskypna-sredno-s-25-sofiia-e-rekordior.398520", "text": "През последните три години цените на жилищата са скочили с малко над 24%, като очаквано най-голямото поскъпване е в София. Това сочат данните на Националния статистически институт, цитирани от \"Труд\". През второто тримесечие на 2018 г. цените на имотите в столицата са били с 32,85% по-високи от същия период на 2015 г. През отделните тримесечия на 3-годишния период често жилищата в някои от останалите най-големи градове на страната с над 120 хил. жители са поскъпвали с по-бързи темпове, отколкото в София.\n\n\n\n\r\nВеднага след София с много малка разлика се нарежда Пловдив, където цените на жилищата са нараснали с 31,23% за три години. В останалите четири града с над 120 хил. жители поскъпването на апартаментите също е с много сериозни темпове. В Русе цените на имотите са нараснали с 27,10% за три години, а в Стара Загора и Варна повишението на цените е с 25,37% и 23,5%. Като е важно да се подчертае, че в данните за Варна не са включени продажбите в курортни комплекси. В Бургас жилищата също поскъпват, но със значително по-бавни темпове – само с 15,85% за три години.\n                    \n                    \n                \r\nДанните на НСИ показват, че най-голям ръст в цените на имотите има в градовете, където заплатите нарастват бързо и фирмите разкриват нови работни места. Заради икономическото развитие на София и Пловдив, а и на останалите големи градове, много хора се преместват да живеят в тях, което води до по-голямо търсене и повишаване на цените на имотите.\n\r\nЛюбопитна е обаче е и друга статистика - за цените на жилищата в старите сгради и новото строителство. \n\r\nЗа 3-годишния период старите апартаменти са поскъпнали с 26,21%, докато при новото строителство увеличението е по-малко – с 20%. Поскъпването на старите апартаменти е по-голямо отколкото при новите в София, Пловдив, Варна, Бургас и Русе. От големите градове изключение прави само Стара Загора. Това се обяснява с факта, че се строи с бързи темпове и на пазара постоянно излизат нови апартаменти. Докато при старото строителство има дефицит на качествени апартаменти и цената им бързо се покачва. В резултат и средните цени при старото строителство бързо вървят нагоре.\n\r\nВ София е поскъпнало с 37,13%, докато при новите апартаменти увеличението на цените е значително по-малко – с 23,49%.", "date": "2019.01.08", "title": "За 3 г.: Домът поскъпна средно с 25%, София е рекордьор"}
{"url": "https://www.dnes.bg/zvezdi/2019/01/08/dnes-se-proshtavame-za-posledno-s-ivan-laskin.398521", "text": "Близки, приятели и колеги ще си вземат последно сбогом с Иван Ласкин днес.\n\n\n\r\nПоклонението пред тленните му останки ще се състои в храма \"Св. Седмочисленици\" от 12:30 часа, съобщиха от Съюза на артистите в България.\r\nАктьорът ще бъде погребан на Алеята на творците на Централните софийски гробища.\r\nЛаскин почина в нощта срещу Богоявление, на 48 години, след като дни наред за живота му се бореха медиците във ВМА. \r\nЛаскин бе противоречива личност, с будна мисъл и остър език, които често предизвикваха полюсни мнения и полемики в медиите и социалните мрежи.\r\nТой бе нежен и любящ съпруг за Александра Сърчаджиева и добър баща за малката им дъщеря, 7-годишната София. Актьорът има и по-голяма дъщеря Люба, на 21 г., от брака си с актрисата Мирослава Гоговска.", "date": "2019.01.08", "title": "Днес се прощаваме за последно с Иван Ласкин"}
{"url": "https://www.dnes.bg/notifikacii/2019/01/08/zimata-v-avstriia-otne-jivota-na-petima-turisti.398522", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗначителните снеговалежи и рискът от лавини затрудняват движението в няколко провинции в Австрия, някои местности са откъснати от света, петима туристи намериха смъртта си, а двама са в неизвестност, съобщи Франс прес.\n\r\nОт средата на миналата седмица паднаха до 150 см сняг в планинската централна и северна част на страната, включително в райони с ниска надморска височина, съобщиха австрийските метеорологични служби.\n\r\nНатрупването на сняг и опасността от лавини направиха непроходими някои пътища, а планините станаха опасни за туристи. Трима скиори, двама германци и словенец, загинаха през уикенда при каране на ски извън регламентираните писти. Вчера бяха намерени телата на двама туристи, затрупани под снега, а още двама са в неизвестност.\n                \n                \r\nВ провинция Залцбург бе измерена снежна покривка от близо три метра на 2317 метра надморска височина. Заради метеорологичните условия е обявена дървена ваканция днес и утре в няколко училища в провинцията. \r\nВ провинция Щирия около 2000 души бяха блокирани в няколко местности заради непроходими пътища.\r\nГерманските власти обявиха извънредно положение за южните части на страната, съобщава . В Бавария обилният снеговалеж доведе до катастрофи и транспортен хаос през уикенда. А днес множество училища останаха затворени.\n\r\nЛошото време в провинцията взе и жертва. 44-годишен мъж е загинал, след като е бил ударен от клони на дървета, паднали заради тежък сняг.\n\r\nВластите предупреждават, че рискът от лавина в районите на Южна Германия, Австрия и Швейцария е опасно висок. А скиорите и туристите са посъветвани да не се качват в планината.\n\r\nДнес се очакват нови снеговалежи в Австрия и Южна Германия, които могат да донесат още от 25 до 80 см сняг.", "date": "2019.01.08", "title": "Зимата в Австрия отне живота на петима туристи "}
{"url": "https://www.dnes.bg/index/2019/01/08/receptata-dnes-hrupkav-sochen-tikvenik.398428", "text": ":\r\n1 пакет кори за баница\r\n1 средно голяма тиква\r\n1 и 1/2 ч.ч. захар\r\n2 ч.л. канела\r\n300 г счукани орехи\r\nолио\r\n \r\n:\r\n \r\nТиквата се почиства и изпича добре, след което се пасира или намачква с вилица. Към нея се прибавят орехите, захарта и канелата. Вземете 1 кора намажете я леко с олио, сложете в единия ѝ край по дължината от плънката и завийте внимателно на руло. Може да направите рулото и с две кори, вместо с по една. \r\n \r\nТака завитият тиквеник се подрежда в тавичка, която е много добре намазнена с олио. Печете в предварително загрята фурна на 180 градуса за около 25-30 минути. След като тиквеникът изстине може да го поръсите с пудра захар. \r\n\r\n", "date": "2019.01.08", "title": "Рецептата Dnes: Хрупкав сочен тиквеник"}
{"url": "https://www.dnes.bg/televizia/2019/01/08/sdelkata-mejdu-nova-tv-i-miliardera-kelner-propadna.398524", "text": "Договорът за продажба на акциите на MTG в Нова Броудкастинг груп на шведския милиардер Петер Келнер е прекратен, съобщиха от телевизията. Сделката пропада след решението на Българската комисия за защита на конкуренцията да не я разреши, както и след изтичането на удължения краен срок по договора между двете страни за приключване на продажбата.\n\nMTG е договорила кредитна линия в размер на 1 млрд. шведски крони от банка Nordea, което ще осигури допълнително финансиране за MTG след разделянето и листването на борсата на Nordic Entertainment Group (NENT Group) през първото тримесечие на 2019 година.\n\r\nШведската компания е започнала дискусии с други потенциални инвеститори относно продажбата на акциите си в българската медийна група.\n                    \n                    \n                \r\nОчаква се MTG да приключи разделянето си на две компании - MTG и NENT Group - през март 2019 г., като NOVA ще остане част от MTG до приключване на продажбата й.\n\r\n\"Новата кредитна линия ще ни предостави допълнителна гъвкавост, за да продължим да инвестираме както в текущия си бизнес, така и чрез нови придобивания с цел да развиваме нашите глобални дигитални продукти след листването на NENT Group на борсата. Продажбата на NOVA също е част от тази стратегия и ние очакваме разговорите с новите потенциални инвеститори за бъдещето на този утвърден и добре управляван и позициониран бизнес\", заяви Йорген Мадсен Линдеман, президент и главен изпълнителен директор на MTG.\r\n ", "date": "2019.01.08", "title": "Сделката между Нова тв и милиардера Келнер пропадна"}
{"url": "https://www.dnes.bg/stranata/2019/01/08/varna-izprevari-sofiia-po-kachestvo-na-jivot.398523", "text": "Варна изпревари София в световна класация за качеството на живот, която се изготвя два пъти годишно от Numbeo.com. Подреждането се извършва от потребителите на сайта по девет критерия, като то включва общо 226 града по света.\n\r\nСпоред общата оценка столицата ни е на 159-о място пред градове като Будапеща, Букурещ, Белград, Рим и др. Варна е на 141-о място, пише \"\".\n\r\nСофия има много прилични резултати за трафика заради сравнително малкия престой в задръствания, по цени на стоките и на имотите. Добри са резултатите на София и за качеството на здравеопазването и сигурността. Незавидното й място се дължи на мръсния въздух.\n                    \n                    \n                \r\nВарна се е класирала по-нагоре, тъй като оценките ѝ по повечето критерии съвпадат с тези на София, но замърсяването на въздуха в морската ни столица е оценено като далеч по-малко, отколкото в София.\n\r\nПловдив, който до миналата година също присъстваше в тази класация, този път е изпаднал от нея.\n\r\nВ първата десетка на класацията присъстват само австралийски, американски и швейцарски градове. На първо място е столицата на Австралия Канбера, а в топ 10 са още Аделаида, Брисбейн, новозеландската столица Уелингтън, Цюрих и Айндховен. \r\n ", "date": "2019.01.08", "title": "Варна изпревари София по качество на живот"}
{"url": "https://www.dnes.bg/notifikacii/2019/01/08/noviiat-pyt-na-severna-koreia-vodi-kym-kitai.398525", "text": "Севернокорейският лидер Ким Чен Ун е на посещение в Китай по покана на китайския президент Си Цзинпин, предаде Ройтерс.\n\r\nТой замина за Китай броени дни след като предупреди, че може да поеме по алтернативен път, ако САЩ не облекчат санкциите и натиска върху изолираната му страна.\n\r\nВизитата, потвърдена от севернокорейски и китайски медии, вероятно ще включва четвъртата среща на върха със Си за последната година. Тя се осъществява на фона на плановете за втора среща на върха с американския президент Доналд Тръмп, чиято цел ще е постигането на споразумение за ядрено обезоръжаване на Корейския полуостров.\n\r\n\"Ким иска да напомни на администрацията на Тръмп, че има дипломатически и икономически опции отвъд това, което Вашингтон и Сеул могат да предложат\", заяви пред Ройтерс експертът по отбрана Хари Казианис от мозъчния тръст \"Център за национален интерес\".\n                \n                \r\n\"Новият път\", който Ким спомена в новогодишната си реч, може фактически да е прикрита заплаха за сближаване с Пекин. Това трябва да разтревожи доста Америка\", каза Казианис.\n\r\nКим потегли за Китай с частния си влак вчера следобед, придружен от съпругата си и висши севернокорейски политици, включително заместник-председателя на Корейската трудова партия Ким Йон Чхол и външния министър И Йон Хо, пише БТА.\n\r\nКитайската агенция Синхуа потвърди, че визитата е по покана на президента Си и ще продължи до четвъртък.\r\nМеждувременно Асошиейтед прес съобщи, че влак, какъвто използва Ким Чен Ун, пристигна в Пекин. Влакът спря на северната железопътна гара, където имаше разположени полицаи и паравоенни части. Дълга автоколона, с каквато пътуват държавни ръководители, потегли от гарата малко след пристигането на влака, с който се смята, че е пристигнал севернокорейският лидер.\n\r\n ", "date": "2019.01.08", "title": "Новият път на Северна Корея води към Китай?"}
{"url": "https://www.dnes.bg/za-da-se-razbirame/2019/01/08/kak-da-razberete-dali-syprugyt-vi-e-shtastliv-s-vas.398506", "text": "Чудите ли се дали съпругът ви е щастлив с вас? Това е един от въпросите, които терзаят много жени. Всеки иска да бъде обичан и да кара половинката си да се чувства така, сякаш се намира в началото на една щастлива и хармонична връзка.\r\nИма няколко ясни белега, по които можете да познаете дали партньорът ви се чувства добре с вас и дали е доволен от съвместния ви живот. Ето 10 от тях:\r\n\r\nИзследване от 2008 година, публикувано в Newsweek, показва, че когато един мъж се чувства добре оценен от своята половинка, неминуемо това се отразява благоприятно на брака.\r\n\r\n                    \n                    \n                Непосредствената и изпълнена с разбиране комуникация е ключова за успеха на брака. Ако с течение на времето заради непрекъснато критикуване или постоянни опити от ваша страна да го промените съпругът ви е започнал да се дистанцира, да не споделя или да ви лъже, за да избегне мрънкането ви, това определено не води до щастлив край.\r\nИ обратното, ако се отнасяте с разбиране към неговите проблеми и чувства без моментално да изваждате тефтера с минусите и черните точки, съпругът ви ще се чувства наистина щастлив.\r\n\r\nВсеки мъж без изключение иска да бъде обичан, желан и да знае, че предизвиква страст у половинката си. Липсата на интерес съсипва брачните отношения. \r\n", "date": "2019.01.08", "title": "Как да разберете дали съпругът ви е щастлив с вас?"}
{"url": "https://www.dnes.bg/video-prognoza/2019/01/08/dnes-nai-studeniiat-den-na-mesta-jivakyt-shte-pokaje-20-c.398526", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Мразовитото време продължава. Очаква се днес да е най-студеният ден през тази седмица и живакът в термометрите да падне до под минус 20 градуса. В София тази сутрин беше минус 12 градуса. \n\r\nСамо за четири области на Югоизточна България – Бургас, Ямбол, Сливен и Хасково, няма обявени предупреждения за опасно време. Навсякъде другаде е в сила жълт код. \n\r\n\"Вятърът не стихна и това спаси много части от страната да не отбележат екстремно ниски темепратури. Най-ниската температура беше измерена в Кнежа и доближи минус 20 градуса\", посочи синоптикът на  Симеон Матев.\n                \n                \r\nПо думите му циклонът \"Бенджамин\", който насочва студени маси към страната ни, продължава своя живот. За щастие предстои по-топло време и през следващите дни времето у нас значително ще омекне. Ще има обаче превалявания, които ще продължат до петък. \n\r\nНад Западна България от утре ще вали сняг. Най-много сняг ще падне в северозападните райони на страната. Най-обилни валежи от дъжд пък ще има в Югоизточна България, стана ясно още от прогнозата на Матев.\n\r\nСиноптикът отбеляза, че вече се наблюдава затопляне на времето в планините, но предупреди за опасността от лавини.\n\r\nВ петък и събота ще има подобрение на времето и не толкова ниски температури.\r\n ", "date": "2019.01.08", "title": "Днес – най-студеният ден, на места живакът ще покаже -20°C"}
{"url": "https://www.dnes.bg/stranata/2019/01/08/sled-boia-voivodino-se-vdigna-bez-nezakonni-romski-postroiki.398529", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПротест и напрежение в пловдивското село Войводиново, след като 33-годишен военен от спецчастите е с тежка черепно-мозъчна травма след сбиване с двама роми, предаде .\n\n\r\nНад 300 жители на селото се събраха снощи пред местната църква с искане да бъдат съборени незаконните постройки на ромите, а жителите от малцинствата да напуснат населеното място. \r\nНапрежението за кратко се повиши, когато част от протестиращите се опитаха да влязат в ромската махала, но бяха спрени от жандармерията.\r\nНякои от недоволните хвърляха и пиратки. На протеста присъстваха и родителите на пострадалия мъж. По думите им му предстоят две тежки операции, след като бе нападнат от двама братя - на 17 и 21 години.\r\n                    \n                    \n                Инцидентът е станал пред очите на редица свидетели. По разказ на очевидец, мъжът направил забележка на двамата младежи, които стояли на пътя, а той не можел да мине с автомобила си.\r\nСлед нея ромите изкарват мъжа от колата и му нанасят серия от удари по главата и тялото. Хората наоколо се намесват и разтървават побойниците. За минути обаче от ромската махала идват над 20 души с брадви и колове. На място се е отзовала полиция и екипи на специализирани звена, които предотвратяват по-тежки сблъсъци.\r\nКметът на Марица Димитър Иванов увери, че днес експерти от общината и полиция ще влязат в ромската махала, за да установят незаконно пребиваващите там хора и опишат нелегално построените къщи. \r\nДо седем дни ще има издадени заповеди за събаряне на незаконните постройки. ", "date": "2019.01.08", "title": "След боя – Войводино се вдигна: Без незаконни ромски постройки!"}
{"url": "https://www.dnes.bg/cars/2019/01/08/e-vinetka-v-broi-misiiata-nevyzmojna-vse-oshte.398530", "text": "Да се купи електронна винетка и да се плати в брой продължава да е предизвикателство за шофьорите у нас. \r\nВъпреки заявките, че винетки ще могат да се купуват в брой на повече места и днес това се оказва трудна задача, съобщи bTV.\r\nВ Петрич през почивните дни е трябвало да се инсталират два терминала за купуване на винетки на две бензиностанции. Оказва се обаче, че е монтиран само един.\n\n\n\n\n\r\nОт кол центъра на сайта vinetki.bg упътват шофьорите да плащат в брой в офисите на мобилен оператор, фирма за разплащания или във верига сервизи. \r\nПо телефона от въпросните сервизи заявиха, че преди края на седмицата едва ли е възможно плащането в брой. \r\n                    \n                    \n                Според експерти създаването на системата за онлайн закупуване на винетките не би трябвало да създава проблем, ако е изградена и тествана както трябва. Като например системата за онлайн билети за театри и концерти.\r\nОчаква се днес винетки срещу плащане в брой да бъдат пуснати и в клоновете на пощите. ", "date": "2019.01.08", "title": "Е-винетка в брой? Мисията невъзможна... все още!"}
{"url": "https://www.dnes.bg/rusia/2019/01/08/sys-zakon-v-rusiia-zabraniavat-alkohola-na-prah.398528", "text": "В Русия от днес влиза в сила закон, забраняващ производството и продажбата на \"сух алкохол\", информира ТАСС.\n\r\nСухият алкохол или алкохол на прах е прахообразно вещество, което може да се използва за получаване на алкохолни напитки при разреждането му с вода или като вкусова добавка за коктейли.\n\r\nТой е патентован за първи път в края на 1966 г. в Япония от компанията Sato Food Industries. Подобен патент е издаден през 1974 г. и в САЩ на корпорацията General Foods.\n\r\nАлкохолът на прах се получава чрез капсулиране на молекулярно равнище на малки частици алкохол чрез производни на скорбялата. В резултат се образува сухо вещество във вид на пудра, което при добавяне на вода отново става напитка.\n                    \n                    \n                \r\nОбикновено се търгува в пакетчета с тегло около 30 грама, които се разтварят в чаша вода. При добавяне на вода към сухото вещество могат да се получат алкохолни напитки с характеристика на водка, ром, различни коктейли.\n\r\nВ момента единственият пазар, където сухият алкохол е напълно легализиран, е Япония. Там той е приравнен с обикновения алкохол и продажбите му се равняват на около 1 процент от общите. В някои страни алкохолът на прах е забраняван на регионално равнище, тъй като въздействието му върху човешкия организъм не е напълно проучено. В Германия и САЩ той се разпространява по интернет благодарение на \"вратичка\" в законодателството, където под алкохол се разбира единствено течност, пише БТА.\n\r\nРуската служба за защита на потребителите Роспотребнадзор заяви през 2015 година, че сухият алкохол потенциално може да се окаже опасен за здравето на хората. Най-голямата опасност е в чаша вода да бъде разтворено не само едно, а няколко прахчета, при което получената напитка може да доведе до алкохолно натравяне и изгаряния. Има опасност и при употребата му в сух вид, чрез вдишване. \r\n ", "date": "2019.01.08", "title": "Със закон в Русия забраняват алкохола на прах"}
{"url": "https://www.dnes.bg/sofia/2019/01/08/sutreshno-ptp-i-jestok-trafik-po-bul-briuksel.398543", "text": "Огромно задръстване се е образувало на столичния бул. \"Брюксел\" заради катастрофа между два леки автомобила.\r\nДвижението по булеварда в посока Летище \"София\" се осъществява изключително бавно, тъй като единият от автомобилите е запречил едната лента, а другият - другата. На мястото има полицейски екипи.\r\nЗа последното денонощие в страната са станали 15 катастрофи, при които има един загинал и 21 ранени.\r\nПоради изключително ниските температури от МВР съветват водачите да се движат с повишено внимание и съобразена за пътните условия скорост.", "date": "2019.01.08", "title": "Сутрешно ПТП и жесток трафик по бул. \"Брюксел\""}
{"url": "https://www.dnes.bg/notifikacii/2019/01/08/ot-revnost-myj-namushka-mladata-si-jena-v-syrceto.398547", "text": "25-годишна жена беше убита в Стара Загора.\r\nЮлияна Иванова е била намушкана с нож в сърцето.\r\nИзвършителят е съпругът ѝ – мъж на 65 години.\r\nДвамата имат 8-месечна дъщеря. Най-вероятният мотив за убийството е ревност.\r\nМладата жена е студентка в Тракийския университет в специалност \"Социални дейности\". \r\nБила е кротко и възпитано момиче, заживяла е с мъжа на 15 години.\r\nСигналът е подаден от съседи, за които случилото се е шок, допълва bTV.\r\nТе не са чували в семейството да има скандали.", "date": "2019.01.08", "title": "От ревност! Мъж намушка младата си жена в сърцето"}
{"url": "https://www.dnes.bg/snimka-na-denia/2019/01/08/chepelare-osymna-vledenen-21-gradusa-pod-nulata.398538", "text": "До минус 21 градуса паднаха температурите тази сутрин в Чепеларе, съобщиха от Метеорологичната станция на Рожен. \r\nТова е и най-ниската температура, измерена в област Смолян през последните 24 часа.\r\nТермометрите на връх Рожен показаха минус 17 градуса, а в Смолян и Девин - минус 15.\r\nПътищата в областта са заледени и заснежени, като се обработват своевременно от снегопочистващите фирми, информират от Областното пътно управление.\r\nОстава в сила ограничението за прехода \"Превала\" за товарните автомобили над 12 тона да бъдат без ремаркета и полуремаркета.\r\n ", "date": "2019.01.08", "title": "Чепеларе осъмна вледенен – 21 градуса под нулата"}
{"url": "https://www.dnes.bg/obshtestvo/2019/01/08/jylti-jiletki-u-nas-bez-vandalshtina-no-na-protest.398533", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПротест на \"жълтите жилетки\" се очаквa и у нас още тази седмица. Планират се демонстрации във всички големи градове, както и затваряне на няколко граници.\r\nТе ще настояват да не влиза в сила приетият Закон за горивата. Сдружението на търговците и превозвачи на горива търси подкрепа от президента, омбудсмана, депутати, които да съдействат за отлагането на закона.\r\n\"Няма да има вандалски прояви, протестът ни ще бъде мирен и безсрочен, докато не се върне законът за преразглеждане в парламента\", коментира в студиото на \"България сутрин\" говорителят на Националното сдружение на търговците и превозвачите на горива Симо Симов.\n\n\n\r\n                    \n                    \n                Той уточни, че законът е лобистки и корупционен, и ще доведе до масови фалити на малки търговци и закриване на бензиностанции в малките населени места. Приемането му щяло да остави на пазара двама или трима големи играчи, които да договарят цените и по този начин монополът ще стане още по-голям. \r\n\"С отпадането на много от малките търговци ще се стигне и до драстичен скок в цената на горивата\", каза още Симов пред .\r\nПрипомняме, че законът беше приет от Народното събрание през месец юли. Той въвежда специални изисквания за регистрация на търговците с нефт и нефтопродукти. От големите търговци на горива да се изисква капитал, не по-малък от 1 млн. лв., а за дребните – 20 хил. лв. \r\nЗабранява се зареждането с горива на превозни средства или извънпътна техника или механизация от мобилни бензиностанции. При нарушение на забраната се налага глоба или имуществена санкция от 20 000 до 200 000 лв.\r\nВодачите са длъжни да зареждат с гориво само на бензиностанции, които разполагат с резервоари, трайно прикрепени към недвижим имот.", "date": "2019.01.08", "title": "\"Жълти жилетки\" у нас: Без вандалщина, но на протест! "}
{"url": "https://www.dnes.bg/politika/2019/01/08/rund-poreden-cvetanov-otnovo-vdigna-iztrebitelia-sreshtu-radev.398517", "text": "Цветан Цветанов изстреля поредния залп по президента Румен Радев, като темата вече е до болка позната - изтребители F-16 да влязат на въоръжение във ВВС. Председателят на ПГ на ГЕРБ сподели очакванията си, че Радев ще продължи да не се държи като държавен глава.\n\r\n\"С избора на нов тип боен самолет по време на кабинета \"Герджиков\", президентът Румен Радев и служебното правителство искаха да задължат следващото Народно събрание и следващия кабинет да берат плодовете на тяхната непрозрачност.\n\n\nТогава Румен Радев, който лично назначи министър-председателя и министъра на отбраната, искаше непрозрачно, на тъмно и в кратки срокове да финализира процедурата за изтребителите. Експертите от Министерството на отбраната внесоха доклада за работата си по избора на нов тип боен самолет в Министерски съвет, като най-вероятно тази сряда ще име решение на правителството. След това предстои дебат в Народното събрание, което трябва да даде мандат на правителството да финализира започнатата процедура\", заяви в Годеч Цветанов.\n                    \n                    \n                \r\nТой сподели очакванията си, че Румен Радев ще продължи да не се държи като държавен глава и обединител на нацията и няма да работи успешно с българските институции както предшествениците му. \n\r\n\"Нека Радев се поинтересува кои държави споделят оценката на експертите от МО и кои държави подкрепят неговата теза за изтребителите\", призова председателят на ПГ на ГЕРБ и допълни, че не е нормално едно служебно правителство да ограничи възможността на следващия редовно избран кабинет, който ще бъде подложен и на парламентарен контрол, да завърши една такава процедура.\n\r\nНавръх Богоявление Радев определи конкурса за пореден път като опорочен.\n\r\n\"Изборът на самолет с тази процедура е троен удар по България, за мен конкурсът е опорочен. Настоявах да се спазва процедурата и финансовата рамка, което е гаранция за оптимален избор, независимо от типа самолет. Правителството направи точно обратното - обяви победител в разрез със собствените му и на Народното събрание правила и дори се ангажира да надплати огромна сума\", каза Радев.\n\r\n\"Всяко едно решение на страната ни е политическо. Решението да се присъединим към ЕС и НАТО също беше такова и представителите на българските институции винаги са се придържали към него и към евроатлантическата ориентация на България, която на свой ред е гаранция за сигурността ни\", контрира Цветанов.\r\nТази седмица темата трябва да се обсъжда в МС, а след това НС трябва да дадe мандат на военното ведомство, заедно с това на финансите, икономиката и на външните работи да започнат преговори с американското правителство.\n\r\nЦветан Цветанов обяви още, че в края на февруари или началото на март тази година ще бъде взето окончателното решение за кандидатите на ГЕРБ за евродепутати.\r\n ", "date": "2019.01.08", "title": "Рунд пореден: Цветанов отново вдигна изтребителя срещу Радев"}
{"url": "https://www.dnes.bg/sofia/2019/01/08/ogyn-na-pametnika-na-syvetskata-armiia-ne-ot-pochit-vandalizym.398499", "text": "Рязкото падане на температурите, особено през отишлата си нощ, най-вероятно е станала причината Паметникът на Съветската армия в центъра на София отново да стане обект на вандализъм.\r\nЗа разлика от много други случаи, при които монументът е ставал обект на заливане с боя, на драсканици и какво ли още не артистични прояви, този път неизвестни са си наклали огън върху него.\n\n\n\r\nПаметникът отдавна разделя обществото. Според едни той трябва да бъде премахнат, други пък настояват да си остане на мястото, дори му поднасят цветя на празници.\r\nОт Москва не един и два пъти са реагирали гневно при посегателствата над паметника, а дали и този път ще има протест на руското външно министерство предстои да видим.\r\n                    \n                    \n                За последно монументът стана обект на вандало-артистична проява на 4 октомври миналата година. Непознат беше изписал върху стълбите на паметника призив към Столичната община да премахне монумента.\r\nНа 9 септември 2018 г., една от най-спорните дати в историята ни, пък напръскаха монумента с бяла боя. Освен това заляха и стълбите към него с моторно масло.\r\nПрез юли миналата година осъмна с надпис: \"БКП са терористи\", а през февруари 2014 г.  -  \"Слава на Украйна\" и \"Капутин\".\r\nПрез август 2013 г. паметникът беше с боядисани в розово войници, а под тях имаше надписи на чешки и български език: \"България се извинява !!!\" и \"Прага '68\" по повод 45 г. от потушаването на Пражката пролет, когато войски на Варшавския договор нахлуват на чешка територия.\r\nПрез лятото на 2011 г. войниците бяха преобразени в известни комикс герои като Супермен и Батман, а под тях авторите оставиха мото: \"В крак с времето\".", "date": "2019.01.08", "title": "Огън на Паметника на Съветската армия. Не от почит, вандализъм!"}
{"url": "https://www.dnes.bg/obshtestvo/2019/01/08/nadpis-loko-2019-na-heopsovata-piramida-avtentichen-li-e.398518", "text": "Надписът \"Локо 2019\" \"грейна\" върху Хеопсовата пирамида. Снимката на издълбания в камъка текст се появи в социалните мрежи, а авторът ѝ твърди, че е автентична и е заснета преди два дни - на 5 януари.\r\nНе може обаче да се твърди със сигурност истинността на иначе вандалския акт.\r\nПрез октомври мемориалният комплекс в японския град Хирошима също стана жертва на вандализъм от двама сценични работници в Националната опера. Тогава те надраскаха паметника с черен спрей с надпис \"Локо София\" и впоследствие се извиниха, но бяха уволнени.\r\nОще тогава в социалните мрежи се появиха колажи с надписа на различни туристически обекти и забележителности. Включително и върху Хеопсовата пирамида.\r\nСега обаче има леки изменения. Не може да се твърди привърженици на кое Локо седят зад надписа, ако е автентичен. \"София\" липсва, но пък годината е актуална.", "date": "2019.01.08", "title": "Надпис \"Локо 2019\" на Хеопсовата пирамида! Автентичен ли е?"}
{"url": "https://www.dnes.bg/football/2019/01/08/vylcite-izhvyrliha-livyrpul-ot-fa-kyp.398519", "text": "Уулвърхямптън победи с 2:1 Ливърпул на собствения си стадион \"Молиню\" и изхвърли \"червените\" от ФА Къп на Англия. \"Вълците\" направиха страхотен мач и хвърлиха бомбата в третия кръг на турнира.\r\nТака \"мърсисайдци\" ще насочат вниманието си изцяло върху първенството и Шампионската лига, където гонят дубъл. Головете за домакините забиха Хименес (38) и Невеш (56). Точен между двете попадения на Уувс за Ливърпул бе Ориги (52).\r\nТрябва да се отбележи, че Юрген Клоп бе направил цели девет промени в състава си в сравнение със загубата от Манчестър Сити преди дни.\r\nУувс заслужено си взе победата и успя да си отмъсти на \"червените\" за шампионатната си загуба този сезон на \"Молиню\".", "date": "2019.01.08", "title": "\"Вълците\" изхвърлиха Ливърпул от ФА Къп"}
{"url": "https://www.dnes.bg/world/2019/01/08/kitaec-napadna-deca-v-nachalno-uchilishte-rani-20.398546", "text": "Неизвестен мъж извърши тази сутрин нападение в начално училище в Пекин, съобщи South China Morning Post.\r\nПо предварителна информация са ранени 20 деца. Три от тях са със сериозни наранявания и са в тежко състояние, но без заплаха за живота.\n\r\nИзвършителят на нападението е бил задържан на място. Засега не се съобщава с какво е бил въоръжен той и какви са били мотивите му. \r\nПрестъпленията, свързани с насилие, са рядкост в Китай, но през последните години бяха извършени поредица от атаки с ножове и брадви, много от тях срещу деца.\r\nПреди дни беше изпълнена смъртната присъда на мъж, извършил нападение с нож в детска градина. През януари миналата година Цин Пънан извършил нападение с кухненски нож в детска градина, за да си отмъсти, че животът му не потръгнал, и заради спор със свой съсед. При атаката били ранени 12 деца.", "date": "2019.01.08", "title": "Китаец нападна деца в начално училище, рани 20"}
{"url": "https://www.dnes.bg/notifikacii/2019/01/08/te-podsilvat-imuniteta-5-superhrani-za-dobro-zdrave.398508", "text": "За започване на здравословен режим на хранене няма точно време. Нито началото на седмицата, първия ден от месеца или началото на годината. Отлагането на промяната намалява шансовете тя да се случи.\r\nНо тъй като е началото на новата 2019-а година, време е да си напомним, че някои минимални промени в менюто ни могат да подобрят значително здравословното ни състояние. В следващите редове споделяме 5 суперхрани, които да направите част от вашето ежедневно хранене.\r\nВажно! Преди тяхната консумация се консултирайте с лекар, особено ако приемате медикаменти, бременна сте или страдате от някакви заболявания.\r\n\r\nВ биомагазините може да намерите различни видове гъби на прах, като единият от тях е прах от гъби рейши, шиитаке. Те са намерили мястото си в китайската древна медицина още преди хилядолетия. За какво е полезна тази суперхрана?\r\n                \n                Гъбите на прах могат да бъдат приготвени под формата на чай или да се добавят към шейкове и фрешове. Консумацията им:\r\n\r\nАко харесвате сините боровинки, тях също може да намерите и под формата на прах. Органичен и натурален, той осигурява важни антиоксиданти, витамини и хранителни вещества на организма. Можете да използвате боровинки при приготвянето на смутита, фрешове, сладкиши, да овкусите кисело мляко с тях.\r\nКонсумацията на прах от боровинки засилва имунитета, подобрява концентрацията, подобрява състоянието на костите, грижи се за здравето на сърцето, естествено спомага за контрол на нивата на холестерола.\r\n", "date": "2019.01.08", "title": "Те подсилват имунитета... 5 суперхрани за добро здраве"}
{"url": "https://www.dnes.bg/stranata/2019/01/08/3-godishno-v-pirogov-sled-pojar-v-belogradchik.398556", "text": "3-годишно дете е с множество изгаряния след пожар в Белоградчик, съобщиха от ГД \"Пожарна безопасност и защита на населението\".\n\r\nДетето е транспортирано в  столичната болница \"Пирогов\". \r\nСигналът за пожара е подаден на 7 януари в 9:07 часа. Пожарът е възникнал в едноетажна къща на ул. \"Г. С. Раковски\".\r\nПри инцидента са пострадали и двама мъже на 22 и на 23 години. Единият е настанен е за лечение в ЦСМП- Видин с порезни рани и изгаряния, а другият е с изгаряния и е освободен за домашно лечение, съобщи \"Фокус\".", "date": "2019.01.08", "title": "3-годишно в \"Пирогов\" след пожар в Белоградчик "}
{"url": "https://www.dnes.bg/stranata/2019/01/08/maistorlyk-kysmet-postoianstvo-i-138-kila-som-v-mrejite.398540", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         \r\nДимитър е запален рибар от 40 години. Редовно е край реката, защото живее близо до Дунав. \r\nВ последния ден на миналата година заедно с приятеля си Стефан Тодорв излизат с лодка да се позабавляват. Именно двамата се оказват рибарите, уловили гигантския сом, за който ви разказахме, тежащ 138 кг.\n\r\n\"Поставих 130 м. мрежа и с пускането на първите минути още чух шум. Обърнах се и видях водовъртеж. Разбрахме, че е риба\", спомня си Димитър. \r\nСомът се оказва истински гигант, едва успяват да го изкарат на брега. \r\n\"Толкова големи сомове не бяхме хващали\", обяснява рибарят пред  . \r\n                    \n                    \n                Според него за подобен улов трябва не само майсторство, но и късмет.\r\nСомът на Димитър и Стефан е признат за рекордьор, тъй като тежи с 16 кг повече от предишния първенец, уловен преди около година в Дунав. \r\nДвамата късметлии се надяват така да им върви и през цялата 2019 г. \n\r\n\n\r\n\r\n ", "date": "2019.01.08", "title": "Майсторлък, късмет, постоянство... и 138 кила сом в мрежите"}
{"url": "https://www.dnes.bg/politika/2019/01/08/transportniiat-ministyr-paketyt-mobilnost-ni-diskriminira.398545", "text": "В пакета \"Мобилност\" безспорно виждаме протекционистки интереси, които за нас са дискриминационни. Заради това ние казваме, че в момента разделението не е на Изток и Запад, а на централни и периферни държави.\r\nТова каза транспортният министър Росен Желязков във връзка с предстоящия протест на българските превозвачи на 10 януари в Брюксел. \n\n\n\n\r\n\"Заради конкурентните ни предимства бизнесът, синдикатите, политиката на страните от Централна и Западна Европа, Скандинавските страни очевидно се опитват да изтласкат българския бизнес\", заяви той пред БНТ. \n\r\nПо думите му българският транспортен бранш се възползва от предимствата на общия пазар, от основните права и свободи, свободно движение на хора, капитали и услуги и затова камионите ни са толкова много и най-модерните в Европа. \n                    \n                    \n                \r\n\"За нуждите на нашия пазар са необходими около 5 хил. камиона. Има около 60 хил. камиона, които не могат да поемат минималната икономика на България затова осъществяват една добра услуга в рамките на Централна и Западна Европа\", обясни Желязков. \n\r\nПо думите му \"в нашия отбор\" са страни като Финландия, Естония, Полша, Унгария, Литва, Латвия, защо не частично като интереси и Португалия и Испания, и Ирландия.\r\n\"Това са страни, които са периферни на Съюза, и за които всички ограничения ще бъдат затормозяващи\", уточни той. \n\r\nСпоред него е в наш интерес отпадането на задължението за прибиране на камиона.", "date": "2019.01.08", "title": "Транспортният министър: Пакетът \"Мобилност\" ни дискриминира"}
{"url": "https://www.dnes.bg/notifikacii/2019/01/08/iskri-mejdu-bylgariia-i-libiia-zashto-be-konfiskuvan-korab.398534", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЛибия ще задържа всеки български кораб, навлязъл в нейни териториални води. Това става ясно от заповед на либийската морска администрация, разпратена до всички търговски и нефтени пристанища в страната.\n\r\nТриполи предприема мерките в отговор на действия на българските власти. Причината – задържан в Бургас либийски танкер, около който вече повече от година се водят съдебни битки.\n\r\nВ края на миналия месец частен съдебен изпълнител, придружен от гранична полиция и морска администрация-Бургас, се качва на борда, извежда либийския екипаж и сменя флага на кораба.\n\r\nСпоред арабиста проф. Владимир Чуков казусът трябва да бъде разгледан много внимателно от българските власти и администрация и да се проведе една прозрачна процедура.\n                \n                \r\n\"Имам чувството, че на повърхността избиват емоциите от годините 1999-2008 година, когато беше кризата с медицинските сестри. Отново имаме обвинения, позиции, остри реакции. Мисля си, че да се използва думата \"пиратство\" е силно преувеличено. Случаят е много заплетен. Българските институции е трябвало да реагират преди да се стигне до ескалация на напрежението\", обясни експертът в \"България сутрин\".\n\r\nПо думите му Либия е изтълкувала сменянето на флага на кораба като удар по своя суверенитет.\n\r\n\"Не очаквам буквално арестувани моряци на български кораби. Мисля си обаче, че всички кораби под български флаг трябва да бъдат ясно информирани, че ако отидат на територията на Либия, може нещо да им се случи. В момента нямаме дипломатическо представителство в Либия и това може да се окаже проблем\", допълни проф. Чуков пред .", "date": "2019.01.08", "title": "Искри между България и Либия: Защо бе конфискуван кораб?"}
{"url": "https://www.dnes.bg/sofia/2019/01/08/temperaturite-pod-12-gradusa-v-krizisnite-centrove-pylno.398562", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВъпреки че имаше няколко дни на затопляне, зимата в страната дойде с пълна сила, а снощи в столицата бяха отчетени поредните ниски температури: -12 градуса. На места в страната живакът на термометъра падна до -15. \n\r\nИ докато мнозина успяват да се спасят от ледените лапи на зимата в собствените си домове, други търсят подслон в кризисните центрове. За изминалата нощ в Кризисния център в София са били настанени 148 души при максимален капацитет 150. А през изминалата година от центъра са успели да намерят място дори за 200 души.\n\r\n\"Днес за закуска сме предвидили топъл чай и кроасани. Има кметска заповед по време на студовете Кризисният център да е отворен през целия ден. Всяка вечер пък имаме топла супа, пиле и други\", обясни пред камерата на предаването \"България сутрин\" по телевизия  директора на центъра Йорданка Темелкова.\n                    \n                    \n                \r\nПо думите и в нормален ден хората идват вечерта в 18 часа и напускат сутринта към 10 часа.\n\r\n\"Идват и хора на по 20 години, и на по 70 години. Всеки, които реши, може да дойде и да пренощува тук. Настаняването става след проверка на лична карта\", коментира още директорът на Кризисния център\n\r\n ", "date": "2019.01.08", "title": "Температурите под 12 градуса! В кризисните центрове – пълно"}
{"url": "https://www.dnes.bg/sofia/2019/01/08/avariia-spria-toploto-v-chast-ot-centyra-na-sofiia.398564", "text": "Авария спря временно топлоподаването в части от центъра на София.\r\nЗасегнати са абонатите в участъка между ул. \"Бяло Море\", ул. \"Кракра\", бул. \"Янко Сакъзов\" , бул. \"Евлоги и Христо Георгиеви\", ул. \"Проф. М. Бичев\", бул. \"Ген. Данаил Николаев\", 17-та Поликлиника, Малък Градски Театър, гараж \"Алианц-България\", съобщиха от \"Топлофикация София\".\r\nОт дружеството уверяват, че незабавно е създадена необходимата организация и ще се работи до пълното отстраняване на аварията.", "date": "2019.01.08", "title": "Авария спря топлото в част от центъра на София"}
{"url": "https://www.dnes.bg/stranata/2019/01/08/ribnovo-na-protest-5-dni-bez-voda-vodoprovodyt-v-led.398535", "text": "Жителите на село Рибново в област Благоевград излизат на протест заради остър недостиг на питейна вода.\r\nОт четири дни едно от основните водохващания и част от водопровода са замръзнали, а опитите проблемът да бъде решен засега са неуспешни, съобщава БНР.\n\n\n\r\nНад 250 домакинства в най-голямото село на община Гърмен са без вода пети ден, а останалите жители са на режим. В момента дебитът е едва 3 литра в секунда при необходими поне 11.\r\nСпоред кмета на община Гърмен Минка Капитанова причината за замръзването на водохващането и тръбите е субективна: \"Това е отговорност на ВиК – те поддържат и експлоатират водопровода. Според мен явно есента не са отишли да си почистят хубаво листата\".\r\n                    \n                    \n                Управителят на държавното ВиК дружество в Благоевград Росица Димитрова категорично отхвърли обвиненията: \"Колегите си изпълняват задълженията. Това са отговорни хора\".\r\nДругият проблем е, че изграждането на новия довеждащ водопровод е изпълнено некачествено, признават от ВиК. Освен него като втори етап в проекта на община Гърмен е заложено и още едно водохващане с трикилометрово трасе, което обаче отлежава шеста година: \"Писали сме няколко пъти писма и сме се обръщали към община Гърмен да положат максимални усилия да бъде изграден и реализиран и вторият етап, но към момента това нещо все още не се случва\".\r\nЖителите на Рибново се събират на протест днес.", "date": "2019.01.08", "title": "Рибново на протест! 5 дни без вода – водопроводът в лед"}
{"url": "https://www.dnes.bg/temida/2019/01/08/greshki-v-srs-tata-otlojiha-deloto-na-ivancheva.398565", "text": "\n\r\nДелото срещу отстранения кмет на столичния район \"Младост\" Десислава Иванчева и заместничката й беше отложено от Специализираният наказателен съд за 11 януари.\r\nВсички материали по делото са в Апелативния специализиран наказателен съд и експертизите, които наказателния спецсъд трябва да разгледа не могат да бъдат приети.\n\n\n\r\nВ съда заместничката на Иванчева Биляна Петрова заяви, че е открила разминаване в СРС-тата, публикувани от съда.\r\nТя казвала: \"Не искам да ходя в центъра\", а в записите от разследването било записано: \"Не искам 10%\", пише \"\". \n                    \n                    \n                \r\nПред медиите Иванчева и Петрова изразиха надежда, че домашният им арест ще бъде потвърден.\n\r\nТе отхвърлиха твърденията, че зад тях стои политическа партия. \n\r\n\"Успяхме да разбутаме статуквото, да намерим доста измами за милиони, развалихме комфорта на управляващите и държавността, така че има съвсем основателни причини да бъдем дискриминирани и отстранени\", каза Десислава Иванчева.\n\r\nПрипомняме, че Иванчева и Петрова бяха спипани в центъра на столицата през април месец миналата година по обвинение за искан подкуп от 500 хил. евро.\r\nВ края на декември 2018 г. Спецсъдът промени мярката на Иванчева,  Петрова и Дюлгеров като ги постави под домашен арест, но прокуратурата  протестира това решение пред втората инстанция. Оттогава Апелативният  спецсъд все още не е взел решение дали да потвърди това определение или  не.", "date": "2019.01.08", "title": "Грешки в СРС-тата!? Отложиха делото на Иванчева"}
{"url": "https://www.dnes.bg/football/2019/01/08/despodov-mechtae-za-transfer-no-ne-na-vsiaka-cena.398558", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКирил Десподов бе избран за футболист на годината в традиционната анкета на спортните журналисти. Атакуващият играч на ЦСКА събра 159 точки и остави след себе си вратаря на \"Славия\" Георги Петков и звездата на \"Ботев\" Тодор Неделев.\n\r\n\"За мен това е голяма радост, която се постига с много желание, хъс, работа на терена и постоянство. Наградата обаче е освен стимул и голяма отговорност\", сподели в студиото на \"България сутрин\" крилото на ЦСКА.\r\nТой отбеляза, че конкуренцията е била голяма и другите двама претенденти също са заслужавали първото място\r\n                    \n                    \n                \"Не мога да кажа с какво съм спечелил. Това ще го кажат хората. Но безспорно подобен приз трябва да е мотивация да продължиш да гониш целите си и в същото време да останеш здраво стъпил на земята\", допълни още Кирил Десподов пред Bulgaria ON AIR.\r\nТой призна, че се надява да бъде трансфериран в чужбина още до края на януарския трансферен прозорец. „Но не на всяка цена, дори да не стане трансфер, това няма да ми попречи на играта“, отчете футболистът. \r\nТой призна, че харесва най-много италианския футбол, но в крайна сметка всичко зависи от конкретните оферти. \r\n\"Не знам откъде има оферта за мен, опитвам се да не обръщам внимание на тези неща\", подчерта футболист №1 на България.\r\n", "date": "2019.01.08", "title": "Десподов мечтаe за трансфер. Но не на всяка цена"}
{"url": "https://www.dnes.bg/temida/2019/01/08/ot-3-do-15-g-zatvor-za-kradenite-kartini-na-maistora.398536", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПрокуратурата ще поиска постоянното задържане на двамата мъже, които задигнаха 15 картини на Владимир Димитров-Майстора и Димитър Киров. \r\nАрестуваните са на 27 и 45 години и са от ромски произход. Двамата продали картините, а преди дни повечето платна бяха открити в търговци на антики.\n\n\n\r\n\"Обвинението стигна до тях чрез изключително добрите действия на органите на МВР. Бяха им повдигнати обвинения за кражба в условията на опасен рецидив. Предстоят още много действия за изясняване на обективната действителност\", каза за  районният прокурор на София Радослав Димов.\r\n                    \n                    \n                Той добави, че двамата мъже са многократно осъждани за грабежи, като единият има 16 присъди, а другият - 19. \r\nДвамата дори имат общо дело и обща присъда. Димов обаче отказа да коментира дали задържаните са знаели какво точно крадат.\r\nСпоред него обвинените антиквари пък са спомогнали да бъдат отчуждени вещи, за които знаели, че са отнети чрез престъпление.\r\n\"Самият факт, че в двама души от малцинствата се намират толкова много картини, води до извода, че са знаели, че са били предмет на престъпление\", коментира той.\r\nЛишаване от свобода от 3 до 15 години грози задържаните крадци. Антикварите пък може да лежат в затвора от 1 до 6 години.\n\r\n\r\n ", "date": "2019.01.08", "title": "От 3 до 15 г. затвор за крадените картини на Майстора"}
{"url": "https://www.dnes.bg/obshtestvo/2019/01/08/traka-traka-s-vlaka-v-leden-vagon-ot-varna-do-sofiia.398531", "text": "Преспи сняг не само навън, но и във влака. Такова кошмарно пътуване са преживели пътниците от влака Варна-София в понеделник.\r\nНяколко студентки тръгнали от Враца към София. Качили се на влака и се натъкнали на вагони, пълни със сняг.\r\nОсвен че бил пълен с преспи, влакът се движел и със закъснение.\r\n\"Пристигнахме с 35 минути закъснение\", обясни пред Нова тв едната от пътувалите студентки Валерия Йорданова.\r\n\"Питахме кондукторката защо е толкова студено тя ни каза, че не знае и няма какво да направили, имало и вагони, които са по-топли, но ние сме оцелили хладилния\", допълни тя.\r\nЙорданова призна, че не за пръв път има неприятности с БДЖ. През пролетта влакът, с който е пътувала, се е счупил и пътниците са били принудени да чакат час и половина, докато бъдат превозени.\r\n                    \n                    \n                Анатоли Атанасов, ръководител \"Пътни превози\" обаче обясни, че в БДЖ не е постъпил сигнал и оплакване от пътници, че във влака има сняг, така нямало проблем.\r\nВсе пак той призна, че странична врата на един от вагоните е била леко открехната и снегът е влязъл оттам.\r\n\"Имало е и отворена междувагонна врата, така че и оттам е валяло, но не сме имали оплаквания от пътниците от влака, че вътре е имало сняг\", обясни Атанасов и апелира към пътниците да затварят вратите след себе си.\n\r\n ", "date": "2019.01.08", "title": "Трака - трака с влака в \"леден вагон\" от Варна до София "}
{"url": "https://www.dnes.bg/obshtestvo/2019/01/08/ms-podkrepia-prevozvachite-pred-briuksel-gubiat-biznesa-si.398566", "text": "Правителството подкрепя категорично исканията на българските превозвачи за приемането на поправки в т. нар. пакет \"Мобилност\", който ще бъде гласуван тази седмица от транспортната комисия в Европейския парламент.\r\nТова стана ясно по време на среща на премиера Бойко Борисов с министъра на транспорта Росен Желязков, на която бяха обсъдени предстоящият протест на превозвачите в Брюксел на 10 януари.\n\n\r\nОт бранша искат Комисията по транспорт в ЕП да приеме предложените няколко поправки, касаещи командировките им, връщането до страната на регистрация на всеки 4 седмици и нощните почивки на шофьорите.\n\r\nБългарската държава се солидаризира с протеста на превозвачите, които се очаква да бъдат подкрепени и от колегите им от Румъния, Полша, Унгария, Литва, Латвия и Ирландия, съобщиха от правителствената пресслужба.\r\n                    \n                    \n                \"Ако пакетът бъде приет без поправките, за които настояват българските  превозвачи, България и изброените страни ще загубим голяма част от своя  икономически потенциал и вътрешния ни продукт, нашите превозвачи ще  бъдат принудени да изнесат бизнеса си на друго място, а това е  неприемливо за нас като държава\", коментира премиерът Бойко Борисов.\r\nСпоред Росен Желязков ограниченията, които се налагат с пакета \"Мобилност\", ще се окажат рестриктивни и изключително затормозяващи за превозваческия бизнес в периферните страни на Съюза и на практика ще го изтласкат от пазара.\n\r\nМинистър-председателят и транспортният министър още веднъж изразиха подкрепата на правителството за исканията на българските превозвачи.\r\nКато израз на тази солидарност Росен Желязков лично ще присъства на протеста на превозвачите на площада пред Европейския парламент в Брюксел, а по-късно и на заседанието на транспортната комисия.", "date": "2019.01.08", "title": "МС подкрепя превозвачите пред Брюксел: Губят бизнеса си!"}
{"url": "https://www.dnes.bg/obshtestvo/2019/01/08/tok-i-stoki-poskypvat-shte-ima-li-otgovor-na-naprejenieto.398552", "text": "КНСБ настоява за спешни мерки, които да защитят хората от спекулативно поскъпване на основни стоки в разгара на  зимния сезон.\r\nОт синдиката апелират в декларация да не се допуска напрежение в системата на българската енергетика и индустрия.\r\nДнес по искане на Конфедерацията е свикано извънредно заседание на Националния съвет за тристранно сътрудничество. На него синдикати, работодатели, представители на правителството и на КЕВР ще търсят решения за бъдещето на енергийната система.\r\nСиндикатът споделя притесненията на българския бизнес, че  очевидно има проблем, който създава напрежение на енергийния пазар.  \"Предприятия спират работа заради високите цени. Производители вещаят  шоково поскъпване на основни хранителни стоки\", се посочва още в  декларацията.\n                    \n                    \n                \r\nСпоред КНСБ повишаването на цената на електроенергията ще засегне не само бизнеса, може да доведе и до ръст на цените на хранителни и нехранителни стоки, което ще се отрази пряко върху доходите на българите.\n\r\nКонфедерацията иска засилване на експертизата и активността на КЕВР при наблюдение и оценка на предизвикателствата на пазара, както и регламентиране на възможностите за регулатора за намеса в кризисни ситуации.\n\r\nСпоред синдиката регулаторният преглед на цените в сектор \"Енергетика\", извършван на тримесечна база, трябва да обхване и добавката \"Задължение към обществото\", защото така може да се осигури регулация на крайните цени.\r\nОт КНСБ искат още и въвеждане на механизми за компенсиране на индустрията и енергийните производители за увеличаващите се разходи за въглеродни емисии, както и премахване на непазарни тежести за енергийните дружества.\r\nВ декларацията се посочва, че липсата на адекватни мерки от институциите може да доведе до непредвидими последствия за цялата енергийна система и българската икономика като цяло.", "date": "2019.01.08", "title": "Ток и стоки поскъпват. Ще има ли отговор на напрежението?"}
{"url": "https://www.dnes.bg/obshtestvo/2019/01/08/laskin-gi-sybra-v-hrama-toi-poe-kym-nebesata-te-ostanaha.398597", "text": "\n\r\nСтотици хора дойдоха в черквата \"Свети Седмочисленици\", за да се простят с актьора Иван Ласкин.\r\nТой почина в нощта срещу Богоявление, на 48 години, след като дни наред за живота му се бореха медиците във ВМА.\r\nЛаскин бе противоречива личност, с будна мисъл и остър език, които често предизвикваха полюсни мнения и полемики в медиите и социалните мрежи.\r\nТой бе нежен и любящ съпруг за Александра Сърчаджиева и добър баща за малката им дъщеря, 7-годишната София. Актьорът има и по-голяма дъщеря Люба, на 21 г., от брака си с актрисата Мирослава Гоговска.\n\r\nСъболезнования приемаха съпругата му, майката на актьора Елена, както и братята му. \r\n                    \n                    \n                Сред първите, които дойдоха в храма, беше Даниела - съпругата на покойния Чочо Попйорданов, Ернестина Шинова и Андрей Слабаков, проф. Здравко Митков - негов преподавател от НАТФИЗ. \r\nПоклонението започна в 12:30 часа и сред опечалените бе министърът на културата Боил Банов, предшественикът му Вежди Рашидов, директорът на сатиричния театър Калин Сърменов, директорът на Народния театър Мариус Донкин, актьорите Тончо Токмакчиев, Мария Каварджикова, Дарин Ангелов, Валери Йорданов, режисьорите Теди Москов и Лили Абаджиева, музикантът Фънки. \r\nМалко по-късно погребението му ще се състои в Алеята на творците на Централните софийски гробища.\r\n\r\n ", "date": "2019.01.08", "title": "Ласкин ги събра в храма. Той пое към небесата, те останаха..."}
{"url": "https://www.dnes.bg/stranata/2019/01/08/myj-zagina-pri-pojar-v-haskovsko-selo.398594", "text": "60-годишен мъж е загинал при пожар в дома си в село Камилски дол, община Ивайловград, съобщиха от Областната дирекция на МВР в Хасково. \r\nСигнал за горяща къща на улица \"Първа\" в селото е получен малко след 8 часа тази сутрин. След потушаването на огъня пожарникарите предприели оглед, при който в едно от помещенията намерили мъртъв стопанина. \r\nПо данни на полицията той е имал проблеми с психичното здраве.\r\nВероятната причина за смъртта е задушаване, а за пожара - неизгасена цигара, допълниха от МВР.", "date": "2019.01.08", "title": "Мъж загина при пожар в хасковско село"}
{"url": "https://www.dnes.bg/notifikacii/2019/01/08/zashto-superagentyt-vyv-futbola-pogledna-kym-kitai.398548", "text": "Процъфтяващият бизнес за милиарди долари с професионалния футбол пробуди алчните за добри печалби финансови инвеститори. Особено големи амбиции демонстрира напоследък китайската група Fosun. Обявеното в началото на 2016 г. нейно сътрудничество с най-могъщия европейски футболен агент Жорже Мендеш няма само една, официално обявена цел - насърчаване на възхода на футбола в Народната република и на спортните кариери. Партньорите възнамеряват преди всичко да създадат една бизнес империя, с която да могат да спечелят голям дял от все по-високите трансфери.\r\nПо принцип, от гледна точка на експерти от индустрията, влизането на ловците на добри сделки във футболните клубове не е особено привлекателно. Много клубове се борят с финансови загуби. Освен това правата на участие понякога са много ограничени. Това се отнася особено за германските клубове. За разлика от това обаче, за много по-печеливш бизнес се счита този с трансферите на играчите.\r\n                \n                Това е и подходът на оценения на повече от 10 млрд. долара конгломерат Fosun, който включва в своя международен портфейл много различни холдинги - от френската туристическа компания Club Med, през много ценни недвижими имоти в Ню Йорк до базираната във Франкфурт банка Hauck & Aufhäuser. Трансферът на играчи е \"най-доходоносният бизнес във футболната индустрия\", пояснява мениджър от Fosun в имейл от 2016 година.\r\nЕдва ли някой е по-добре запознат в тази област от Мендеш. След кариерата си на топ професионалист португалецът бързо се издигна до звезда в посредническата индустрия. В началото на 2000-те той подписва сделки за представляването им с треньора Жозе Моуриньо и нападателя Кристиано Роналдо - двама негови сънародници, които междувременно са част от световния елит.\r\nFosun се свързва с Мендеш през октомври 2014 г. и предлага сътрудничество. „Потенциалът е огромен - по мое мнение“, коментира предложенията на китайците племенникът на Мендеш и негов бизнес партньорът Луис Кореа е мейл до чичо си. Преди около три години Мендеш и съоснователят на Fosun Гуо Гуанчан представиха своето партньорство пред множество футболни знаменитости в луксозен хотел в Шанхай.\r\nЗаедно с партньорите си Гуо придоби за 42 млн. евро 15% от холдинговата компания Start SGPS, към която принадлежи агенцията Gestifute. Така целият ходинг бе оценен на почти 280 милиона евро. През 2015 г. SGPS генерира нетна печалба от 25,1 милиона евро, както показват различни писма. Само десет европейски футболни клуба постигат по-високи печалби по данни на УЕФА.\r\nFosun е ентусиазирана от бизнес модела на Gestifute. „Бизнесът на Мендеш превъзхожда този на обикновените посредници\", се казва във вътрешнофирмено представяне на компанията от септември 2015 г. „Той контролира косвено много клубове в големите европейски първенства, защото клубовете и играчите са силно зависими от бизнес възможностите му\".\r\nТази оценка е спорна, защото потвърждава опасенията на феновете, официалните лица и политиците. Критиците се опасяват, че влиянието на инвеститорите може да навреди на футбола, защото би лишило по-малките клубове от пари и би подложило на риск справедливото спортно състезание. „Футболът е развлекателен бизнес - не трябва да бъде финансов бизнес\", отбелязва Дидие Куйо, ръководител на Федерацията на професионалните клубове във Франция.\r\nДруги опасения се пораждат от вътрешнофирмена презентация на Fosun от ноември 2014 г., която според заглавието очертава „изграждането на всеобхватна футболна империя\". В нея е представен планът за организация, която е разделена на „китайско звено\" и \"некитайско\" подразделение. Към последното принадлежи и агенцията на Мендеш Gestifute.\r\nНейната бизнес сфера е описана като „участие в трансферни права на футболисти\". От споразумението за продажбата на дела на Gestifute става ясно, че към ноември 2015 г. агенцията държи дялове от 54 играчи. Сред тях са двете бразилски звезди Едерсон Мораеш, който в момента пази вратата на Манчестър Сити, и Фабиньо, който сега има договор с Ливърпул.\r\nТ. нар. собственост на трети страни (\"third-party ownership\") са като трън в очите на международните асоциации. Колко широко разпространена е тази практика не може да се определи, защото няма публични регистри за тях.\r\nОще през 2012 г. УЕФА оспори тези отношения на собственост като нарушаване на конкуренцията. През май 2015 г. световната футболна асоциация ФИФА забрани на клубовете и играчите да сключват нови договори с инвеститори.\r\nОт своя страна Мендеш критикува забраната като „смъртоносна за конкуренцията\" и заедно с Fosun търси начини за заобикаляне на новото правило. За да си подсигурят правата за трансфери на играчите, партньорите трябваше да поставят дори клубовете под собствен контрол. Футболните академии в Европа също трябва да станат част от мрежата, за да се положат основите за отглеждането на млади надежди.\r\nКак продължава сътрудничеството между китайците и Мендеш вижте", "date": "2019.01.08", "title": "Защо суперагентът във футбола погледна към Китай?"}
{"url": "https://www.dnes.bg/politika/2019/01/08/koi-bil-vinoven-za-voivodinovo-za-katunica-partiite.398596", "text": "Червената шефка Корнелия Нинова призова компетентните институции да си свършат работата по случая с нападнатия от двама братя роми военнослужещ в село Войводиново, чието състояние продължава да е тежко. \r\n\"Органите да си свършат работата във Войводиново, законите на България трябва да важат еднакво за всички, независимо от етнос, религия\", коментира тя.\n\n\n\n\n\n\r\nСпоред нея случилото се е последица от трупано дълго време бездействие.\r\n\"От години наред си затварят очите всички политически партии пред този проблем и това доведе до това наслагване, до ескалиране от време на време тук-там на такова напрежение. Нашият призив е законът да се прилага с пълната му строгост\", каза още Нинова. \r\n                    \n                    \n                Соцлидерката смята, че ако в този случай се приложи законът в цялата му строгост той ще послужи като превенция. \r\n\"Като се знае, че има наказани строго за такова нещо, следващия път да се замислят\", коментира тя.\r\nА за протеста на българските превозвачи в Брюксел Нинова обяви, че депутатът Георги Свиленски ще пътува с тях и ще участва в демонстрацията им. \r\nСпоред нея проектът \"Макрон\" на равнище Европа е антиевропейски, защото погазва основен принцип в ЕС на свободно движение но хора и стоки, разделя Европа на малки и големи, Изток и Запад, център и периферия. \n\r\nСоцлидерката е убедена, че за България това е тежък удар върху икономиката. \n\r\nВъпреки че премиерът Бойко Борисов застана зад родните превозвачи, Нинова обвини правителството, че е проспало възможността да защити българския национален интерес.\r\n\"Защо председател на Съвета на ЕС, когато имахме по-големи възможности, докато се прегръщаше и потупваше, зае следната позиция – България като председател не може да взема страна и трябва да се държи неутрално. До месец май българското правителство нямаше официална позиция в защита на българския интерес\", подчерта Нинова. \r\nТя коментира и другата актуална тема – решението за купуване на нови самолети за армията ни, което първо трябва да мине през парламента. \r\nЧервените са взели решение депутатите от левицата да гласуват против предложението на Министерския съвет.\r\nСпоред  депутата Кристиан Вигенин с това предложение правителството не защитава интересите на страната и гражданите. \r\n\"Поставя се в ситуация доставчикът да определя постфактум правилата и параметрите на сделката в противоречие на решение на Народното събрание\", допълни той. \r\nА според Нинова управляващите много пъти са нанасяли удар върху правовата държава и парламентаризма в България, но проектът за решение за нов самолет е дъното и краят. \r\n\"Правителството на Бойко Борисов не зачита нито Конституция, нито Народно събрание, нито правова държава. Защо? Има решение на Народното събрание за модернизация на армията и вие знаете какво е то. Сега правителството на Бойко Борисов предлага друго решение на Народното събрание\", упрекна го тя.", "date": "2019.01.08", "title": "Кой бил виновен за Войводиново, за Катуница? Партиите!"}
{"url": "https://www.dnes.bg/crime/2019/01/08/dvama-zapodozreni-za-svitite-450-bona-ot-montanskiia-hipermarket.398590", "text": "Областната дирекция на МВР в Монтана работи активно по случая с кражба на над 450 000 лева от оборота на хипермаркет \"Кауфланд\" в Монтана и има заподозрени двама млади мъже под 30 години с досегашни криминални прояви, съобщи зам.-директорът комисар Цветомил Христов.\n\n\r\nДосъдебното производство по случая е пред приключване и скоро разследването ще бъде предадено в прокуратурата, уточни Христов.\n\r\nКражбата стана на 10 май 2018 година. \n\r\nТогава мъж, облечен в униформа на фирмата за охрана на хипермаркета, влязъл в касата на магазина и поискал седмичния оборот, за да отнесе парите в банка, както се правело обичайно в края на седмицата. Касиерката му подала чувал с пари и той излязъл с тях. Понеже не издал документ за предадената сума, касиерката се усъмнила и се обадила на управителя на хипермаркета. Той се свързал с фирмата за охрана и разбрал, че не са изпращали човек да прибира оборота, пише БТА. \n                    \n                    \n                \r\nУправителят веднага подал сигнал в полицията и криминалистите започнали заградителни мероприятия. Забавянето в първия момент обаче е дало възможност на крадеца да избяга, обявиха от полицията тогава.\n\r\nПо време на разследването по случая е проверена версията за връзка на крадеца със служители на хипермаркета, но такава не е открита. Открити са обаче пропуски в действията на служителите на магазина, които били отговорни за съхранението и предаването на парите от оборота, уточни комисар Христов. Той не даде повече подробности за заподозрените.", "date": "2019.01.08", "title": "Двама заподозрени за свитите 450 бона от монтанския хипермаркет"}
{"url": "https://www.dnes.bg/pop/2019/01/08/sled-zatishie-santra-se-zavyrna-predstavi-celiiat-sviat.398571", "text": "\r\nСлед доста дълга творческа пауза Сантра представи ново парче, което е озаглавено \"Целият свят\". \n\r\n\"За първи път ми се случва толкова дълго време да не пускам сингъл. Причината е, че аз винаги съм изразявала моите емоции чрез музиката, тя е най-универсалното изкуство, което ми дава възможност да го правя. Но чисто емоционално в този период не ми се случваше нищо, което да ме вдъхнови и което да почувствам достатъчно силно, че да мога да го вплета в музика.\r\n                    \n                    \n                Този проект дойде, когато бях сама в личен план. Тогава се роди музиката и част от текста, който разказва не просто за връзката между мъж и жена, а за смисъла в нея. Подготвях го 5 месеца. Това е изображението на един момент в живота ми, когато не бях щастлива\", коментира певицата.\n\r\nМузиката е на самата певица, текстът е в нейно съавторство с Лъчезар Стефанов 22G, а аранжиментът е на Димитър Лефтеров-Mitko Beats.\r\nВидеоклипът е заснет от режисьора Емануил Алберт на Маслен нос - най-източния ръкав на Странджа планина, вдаден навътре в морето.", "date": "2019.01.08", "title": "След затишие: Сантра се завърна, представи \"Целият свят\""}
{"url": "https://www.dnes.bg/eu/2019/01/08/nai-rano-prez-2022-ra-smeniame-bylgarskiia-lev-s-evroto.398581", "text": "Въвеждането на еврото в България може да се стане най-рано през 2022 година, заяви в Рига пред БНР заместник-председателят на Европейската комисия Валдис Домбровскис.\n\n\n\r\nЗа да се случи това, през лятото страната ни трябва да получи зелена светлина за влизане в ERM II – механизма, предхождащ еврозоната.\r\nДомбровскис припомни, че всички държави-членки на Европейския съюз, с изключение на напускащата Великобритания и на Дания, която с референдум реши да не въвежда еврото, трябва да се присъединят към единната европейска валута, когато са готови за това.\r\nПрез лятото ще стане ясно дали България ще може да се присъедини към обменно-валутния механизъм ERM II, популярен у нас като \"чакалнята за еврозоната\".\r\n                    \n                    \n                \"За да се случи това, трябва да получи одобрението на всички страни от еврозоната, плюс Дания, която е член на механизма, както и от Европейската централна банка. Ако изпълните изискванията, няма причина за отказ\", категоричен бе заместник-председателят на Европейската комисия Валдис Домбровскис.\r\n\"Ако всичко е наред с прегледа на активите в банковата система в България, страната може да се присъедини към ERM II в средата на тази година. След това трябва да минат поне три години, за да се стигне до приемане на еврото. Първите две са за покриване на маастрихтските критерии, а следващата година – за оценка на постигнатите резултати и подготвителни дейности\", обясни той.\r\nХърватия, която също има валутен борд, но с плаващ курс към еврото, върви по пътя на България с около година закъснение.\r\n\"В съответствие с принципа на еднакво третиране на всички страни-членки, подобен подход ще бъде използван към държавите, които подадат молба за членство в ERM II. От тази гледна точка Хърватия може да използва примера на България. Разбира се, заради спецификите на отделните страни, предизвикателствата могат да бъдат различни\", каза Домбровскис. \r\nЕврокомисарят е категоричен, че приемането на еврото носи позитиви като по-ниски лихви, по-прозрачно формиране на паричната политика и предвидимост на бизнес средата, както показва латвийският опит.", "date": "2019.01.08", "title": "Най-рано през 2022-ра... Сменяме българския лев с еврото"}
{"url": "https://www.dnes.bg/obshtestvo/2019/01/08/psihichno-bolno-momche-otritnato-dori-ot-gledachite-si-zashto.398568", "text": "В Центъра за настаняване от семеен тип за деца и младежи с увреждания в Ловеч е настанено 14-годишно момче, нежелано обаче от персонала на центъра. Те се оплакаха от тормоз.\r\nСпоред съдебно решение момчето трябва да бъде преместено на място, където да получи подходяща за него социална грижа. Засега момчето остава отхвърлено и нежелано от всички. Лично омбудсманът Мая Манолова се зае със случая и вчера тя беше в Ловеч.\n\r\nУправителят на Центъра за настаняване от семеен тип в Ловеч Диана Лалева обясни: \"14-годишното момче е с проблемно поведение. Консултиран е няколкократно в Александровска болница от психиатрия. В момента терапията е доста редуцирана, просто да поддържа неговото психично и емоционално състояние. Има моменти, в които съумява да спазва реда и правилата в жилището. С неговото проблемно поведение той смущава спокойствието на останалите потребители. Обикновено той се опитва да се налага и иска да показва превъзходство\".\n                    \n                    \n                \r\nЕва Жечева, която отговаря за правата на децата към омбудсмана Мая Манолова, смята, че екипите в центровете трябва да се подкрепят. Според нея тази услуга не е подходяща за момчето: \"Целият този процес на закриване на домовете беше с цел да върнем тези деца в общността и да получат адекватни грижи и най-важното – социализация. Как ще го социализираме? Винаги ще се оплаква персоналът от неговите действия. Това е дете с проблеми, той е сред деца, с които не може да комуникира. Общината трябваше много по-рано да инициира среща, да покани всички институции\", коментира Жечева пред БНР и обяви, че предстои такава среща, инициирана от омбудсмана Мая Манолова.\r\nМанолова заяви, че 14-годишното момче е пример за това как държавата може да съсипе и психически да осакати едно дете.\r\n\"Очевидно е, че неговото място не е тук. Очевидно е, че институциите си прехвърлят отговорността. Това дете има нужда от помощ и подкрепа. Най-важното е да бъде намерено подходящото място за него. Услугите се правят като че ли, за да запълнят дефицити на общините по отношение на заетост, на финансиране, а не с оглед на конкретните интереси на хората с проблеми. Няма как да няма място за него. Не е нормално да няма подходяща институция, която да го поеме и подкрепи\", смята омбудсманът.\r\n\"Чувствам се ужасно виновна пред това дете от името на цялата държава и институции. Не може да го прехвърляш като вещ от едно място на друго. Не е нормално да има центрове, които да отказват да приемат едно такова дете. Това означава, че цялата ни система за закрила е пародия\", заяви още тя.", "date": "2019.01.08", "title": "Психично болно момче... отритнато дори от гледачите си. Защо?"}
{"url": "https://www.dnes.bg/politika/2019/01/08/prezidentyt-kym-prevozvachite-az-sym-plytno-s-vas.398600", "text": "Президентът изрази своята абсолютна подкрепа към исканията на българските превозвачи, към предприетите от тях действия и намерение за справедливи протести в Брюксел.\r\n\"Изразявам уважението си към вашата дейност, която не само има огромен принос към българската икономика, като принос към БВП и трудовата заетост, тя осигурява препитание на много семейства. Аз съм с вас\", заяви той на среща с транспортния бранш. \r\nПо думите му тази среща е не, за да се прави анализ дали някой до момента си е свършил или не си е свършил работата. \r\n\"Приемам тази среща, за да уточним какво и как трябва да се прави оттук нататък\", посочи държавният глава. \r\n                    \n                    \n                Според Радев нещата явно не могат да се решат за един ден и борбата трябва да се води в краткосрочен, средносрочен и дългосрочен план.\r\n\"Вашата борба е справедлива, защото предприетите действия и желание за промени по пакета \"Мобилност\" са в грубо нарушение на принципите на ЕС за свободния пазар, принципите за свободно движение на стоки, услуги и хора. Трябва да се борим за нашите права\", обясни той.\r\nПо думите му това е дискриминация към българския бизнес, която не трябва да позволяваме да се осъществи. \r\n\"В президентската институция поддържаме редовна комуникация с нашите представители в европарламента. Последно снощи говорихме подробно с Петър Курумбашев какво точно и как ще бъде внесено в Комисията по транспорт\", обясни президентът. \r\n\"Очакваме оттам нататък гласуването. Надявам се вашият справедлив протест да повлияе\", коментира още той. \r\nСпоред него следват евентуално и дискусиите в т.нар. триалог, където също е много важно да има борба за всеки един пробив по различните параметри, които представителите на българския транспортен бранш предлагат и стиковат с представителите ни в ЕП. \r\nПревозвачите от своя страна обясниха, че подкрепата на президентската институция е много важна за тях, тъй като всички действия, които са включени в пакета \"Мобилност\", са абсолютен протекционизъм и целящи да закрият транспортния бранш в България. \r\nСпоред тях с приемането на закона \"Макрон\" ще се създаде конкурентно предимство в страните, регистрирани извън ЕС, като Турция и Русия например. \"Питаме това ли е целта?\"", "date": "2019.01.08", "title": "Президентът към превозвачите: Аз съм плътно с вас!"}
{"url": "https://www.dnes.bg/politika/2019/01/08/karakachanov-iska-silen-moshten-iztrebitel-za-vvs.398591", "text": "Важното е да направим добър избор и да закупим един силен и мощен изтребител за нашите ВВС. Всички останали приказки са дребно политиканство, заяви министърът на отбраната Красимир Каракачанов.\r\nОчаква се днес да е готова оценката на Министерството на финансите за закупуването на нов боен самолет, която утре да влезе в дневния ред на Министерския съвет, съобщи военният министър, цитиран от \"Фокус\".\r\n\"Аз съм съгласен да водим дебат за това кой самолет е нужен на армията, а не да водим политически спорове самолетът шведски ли е, съветски ли е, американски ли е. Това е безсмислен спор и е излишно да делим обществото на русофили и русофоби\", каза още Каракачанов.\n\n\n\n\r\n                    \n                    \n                За тези, които го обвиняват, че е американофил, той припомни, че до преди една седмица, в края на годината, са били гласувани отпускането на 81 млн. лева за ремонти на МиГ-29 и още 80 млн. лева за СУ-25, които са руски самолети.\r\n\"Не съм нито русофил, нито американофил. Аз съм български националист\", каза военният министър и добави, че като министър на отбраната го интересува армията да е силна, защото тя трябва да може да си изпълнява задълженията.\r\n\"МиГ-овете, които в момента имаме, СУ-тата и хеликоптерите Ми-17 и Ми-24, т.е. цялата авиационна бойна техника е съветско производство от 1989 година. Тогава са доставени в България и имат живот още 10 години. Следователно ние купуваме самолет за следващите 30-40 години, а не си играем на политика. Защото някой може ли да прогнозира какво ще се случи след година 20-30 на Балканите\", каза още Красимир Каракачанов.\r\nСпоред него е по-добре да се купи нещо сериозно и силно, което ще може да ни върши работа и да защитава страната, а не да се правят \"дребни политически сметки\".", "date": "2019.01.08", "title": "Каракачанов иска: Силен, мощен изтребител за ВВС!"}
