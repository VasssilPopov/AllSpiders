{"url": "https://www.dnes.bg/notifikacii/2019/03/17/pandemiia-ot-falshivi-lekarstva-ubiva-deca-po-cial-sviat.404384", "text": "Всяка година хиляди деца умират заради фалшиви лекарства. Това показва изследване на доктор Джоел Бреман, публикувано в American Journal of Tropical Medicine and Hygiene.\r\nСпоред него много от лекарствата, които достигат до болните деца, всъщност са фалшиви заместители, произвеждани от престъпници. А жертвите им само през изминалата година са близо 300 хил.\r\nПроблемът не е тайна и за Световната здравна организация, която определя три вида опасни продукти.\r\nПървият е \"фалшифицирани лекарства“ - те включват всички продукти, които умишлено използват състава, вида и марката на вече утвърдени компании.\r\nВторият тип са \"лекарства под стандарта“, които не отговарят на нормите и съдържат например по-малко активно вещество.\r\n                \n                Третият вид са \"нерегистрирани или нелицензирани лекарствени продукти\", които практически не би трябвало да са в продажба.\r\nТака, през 2008 година, компанията Pfizer открива копия на 29 от лекарствата си в 75 държави по света. Само десет години по-късно фармацевтичният гигант открива 95 фалшификата в 113 страни.\r\n\"Разбира се, фокусът пада върху по-бедните държави, тъй като там почти няма контрол, а проблемът с болестите е голям“, обяснява Берман. Според данните 10% от лекарствата на пазара в тези страни са фалшификати и костват на и без това бедната икономика близо 200 милиарда долара годишно.\r\nНай-засегнати са медикаментите, използвани за лекуване на малария и пневмония. При провеждане на изследването са открити 185 фалшиви лекарства за малария при одобрени и ефикасни едва 12.\r\nВ опасност обаче не са само малките деца. Проучването показва, че близо 50% от фалшивите медикаменти на пазара са за хипертония. Често разпространяването им става в интернет, а приходите от тях се използват за финансиране на престъпни и терористични организации. Съществуват и копия на лекарства за различни сърдечни болести, рак, обезболяващи и еректилна дисфункция.\r\nОсвен че се произвеждат в изключително мръсни и зле оборудвани лаборатории, фалшивите хапчета понякога съдържат и опасни вещества като фентанил. И докато преди 7 години е имало едва няколко сайта, които продават копия на лекарства онлайн, сега те са поне 35 хиляди.\r\nЗа да докаже опасността, компанията Pfizer поръчва \"Ксанакс“ от близо 200 места в мрежата. Оказва се, че 95% от продуктите, които получава са ментета.\r\nФалшификациите не спират дотук. Според Берман се разпространяват дори копия на популярни ваксини. \r\n ", "date": "2019.03.17", "title": "\"Пандемия\" от фалшиви лекарства убива деца по цял свят "}
{"url": "https://www.dnes.bg/izbori-17/2019/03/17/dbg-se-gotvi-i-za-otdelno-iaviavane-na-evroizborite.404856", "text": "Движение България на гражданите се готви и за отделно явяване на евроизборите, тъй като до тях остават само 70 дни. Това заяви председателят на ДБГ Димитър Делчев пред БНР по повод очакванията десните партии да бъдат заедно на предстоящите избори.\r\nДелчев обясни, че ДБГ води разговори с всички партии в център-дясно и припомни, че още през януари от партията са призовали да не се протаква дясното обединение. Приличаме на хора, които скоро трябва да се явят на ветроходно състезание, още не са си построили лодка, но пък част от тях спорят дали платната да са сини, или бели. По този начин десницата може и да се яви обединена, но чак на  Евроизборите през 2024 г.\r\nДнес изтича срокът, около който се обединихме с Демократична България и ние очакваме тяхното решение. Делчев каза, че иска още от утре да започне искрен разговор с хората по най-важната тема - как българите да живеят тук също толкова качествено, както в Западна Европа.\r\n                    \n                    \n                Разговорът ще е за заличаването на двойния стандарт при храните, за изчистването на въздуха, за преодоляване на корупцията, която е огромният проблем на България. Но над всичко стои въпросът как ползите от членството ни в Евросъюза да стигат до всички, а не само до една тясна клика, близка до управляващите.\n\r\nНа въпрос на водещия за призива да председателя на Европейската народна партия Жозеф Дол до четирите български партии, членове на ЕНП да се обединят за общо явяване на Евроизбирите Делчев обясни, че е изпратил лично отговор до Дол. Поканих го да ни гостува, за да ни разясни как си представя такова обединение. Ние като лоялен член на ЕНП оценяваме неговото мнение и вероятно на него ще му бъде интересно нашето. \r\nДелчев добави още, че по време на 10-годишното управлението на ГЕРБ милиони българи са напуснали страната, а повече от половината, които са тук, не смятат, че има смисъл да гласуват.", "date": "2019.03.17", "title": "ДБГ се готви и за отделно явяване на евроизборите"}
{"url": "https://www.dnes.bg/sport/2019/03/17/otnovo-livyrpul-e-na-pyrvo-miasto-vyv-visshata-liga.404858", "text": "Ливърпул победи с 2:1 Фулъм на \"Крейвън Котидж\" и отново се изкачи на първото място във Висшата лига. \"Червените\" имат вече 76 точки, докато Ман Сити е със 74, но \"гражданите\" са с мач по-малко, тъй като вчера играха със Суонзи за ФА Къп.\r\nГоловете за гостите в срещата забиха Садио Мане (26) и Джеймс Милнър (81-дузпа), точен за Фулъм бе Райън Бабел (74). Попадението за Мане бе десето в последните му десет мача във всички турнири.\r\nТака Ливърпул приключи една страхотна седмица, в която отстрани Байерн Мюнхен в Шампионската лига и е на 1/4 финал в турнира, а днес отново стана лидер в Англия. От своя страна Фулъм записа шеста поредна шампионатна загуба и е почти сигурен изпадащ в Чемпиъншип.\r\nКак премина срещата четет в ", "date": "2019.03.17", "title": "Отново: Ливърпул e на първо място във Висшата лига"}
{"url": "https://www.dnes.bg/notifikacii/2019/03/17/zlato-za-katrin-taseva-na-finala-na-lenta-v-kiev.404859", "text": "Катрин Тасева спечели златния медал на финала на лента на турнира Гран При по художествена гимнастика в Киев (Украйна).\r\nБългарката направи страхотно състезание и завършва с пълен комплект медали, след като снощи взе сребро в многобоя, а днес и бронз на финала на обръч.\r\nТасева игра с последен стартов номер на лента и след силно съчетание получи оценка от 18.250 точки. След нея останаха представителките на домакините Ева Мелешчук с 18.200 и Влада Николченко със 17.700 точки.\r\nНа обръч Катрин Тасева се класира на трето място с 19.850 точки.\r\nПърва е Влада Николченко с 20.900 точки, а сребърното отличие взе рускинята Екатерина Селезньова с 20.750.\r\nНа топка Тасева имаше две изпускания и със 17.700 точки остана на седмо място, а на бухалки също допусна грешка и е пета с 19.300 точки.\r\n                \n                Шампионка на топка е Екатерина Селезньова с 21.050 точки, а на бухалки златото взе Саломе Пажава (грузия) с 19.700 точки.\r\nТака равносметката за България на двата турнира в Киев е осем медала - пълен комплект за Катрин Тасева в Гран При и пет бронзови отличия на съпътстващия турнир \"Дерюгина къп\" за девойки, жени и ансамбъл девойки, съобщава БТА.\r\nТрето място зае Ева Брезалиева в многобоя при девойките и на финала на лента, трето място за Вая Драганова на бухалки при жените, трето място отборно девойки и трето място ансамбъл девойки на", "date": "2019.03.17", "title": "Злато за Катрин Тасева на финала на лента в Киев"}
{"url": "https://www.dnes.bg/izbori-17/2019/03/17/bsp-uvereni-s-elena-ioncheva-trygvame-kym-pobeda-na-evrovota.404862", "text": "\"Начело с Елена Йончева тръгваме  към победа на предстоящите евроизбори\". Това заяви пред медиите зам.-председателят на БСП Кирил Добрев след проведеното днес заседание на Националния съвет на партията, съобщиха от партията.\n\n\r\n\"Изключително интересен, напрегнат и плодотворен пленум на НС на БСП. Проведохмме 4-часова дисуксия, БСП е единствената партия, в която се провеждат такива дискусии. Останалите партии си назначават водачите - при нас това стана след оживена дискусия и демократично тайно гласуване\", обясни той.\r\nКирил Добрев подчерта, че 172-ма човека са участвали в гласуването за водач на листата на БСП - 95 подкрепили Елена Йончева, 75 - кандидатурата на Сергей Станишев, а 2-ма души не са излъчили фаворит. \r\nДобрев подчерта, че днес е гласувано единствено и само за водач на листата. На следващо заседание на НС ще бъде поредена цялата листа. \r\n ", "date": "2019.03.17", "title": "БСП уверени: С Елена Йончева тръгваме към победа на евровота"}
{"url": "https://www.dnes.bg/notifikacii/2019/03/17/daniel-asenov-stana-evropeiski-shampion-po-boks.404860", "text": "Даниел Асенов-Тайсъна грабна златото в категория до 52 килограма на първенството за мъже и жени до 22 години във Валдикавказ. Той стана европейски шампион по бокс за шести пореден път.  На финала българинът победи категорично с 5-0 англичанина Киърън Макдоналд.\n\r\nМачът мина изцяло под диктовката на Даниел Асенов. Още в самото начало той вкара боя в близка дистанция, като по този начин елиминира ръстовото предимство на съперника си. С умели ескиважи Тайсъна избягваше ударите на англичанина и нанасяше силни крошета в тялото му. Така в края съдиите бяха единодушни и дадоха титлата на Тайсъна.\n\r\nБратът на Даниел Асенов - Боян, спечели сребърния медал в категория до 56 килограма, На финала той загуби от представителя на домакините Сегрей Ярулин с 0-5. Боят бе доста оспорван, като руснакът имаше лек превес и в трите рунда.\n                \n                \r\nТака България спечели пълен комплект медали на това европейско. Освен златото на Даниел Асенов и среброто на Боян, с бронз се връща Еми-Мари Тодорова в категория до 48 килограма.\r\nОще за спорт четете в ", "date": "2019.03.17", "title": "Даниел Асенов стана европейски шампион по бокс"}
{"url": "https://www.dnes.bg/notifikacii/2019/03/17/otkriha-iavni-priliki-mejdu-katastrofite-s-boeing-737.404863", "text": "Данните от черните кутии на разбилия се преди седмица в Етиопия \"Боинг 737 МАКС 8\" показват \"явни прилики\" с катастрофата на индонезийски самолет от същия модел през октомври. Това обяви днес етиопската министърка на транспорта Дагмавит Могес, цитирана от световните агенции.\n\r\nЧерната кутия, записваща параметрите на полета, е показала \"ясни прилики\" между катастрофите на двата самолета от един и същи модел, каза Могес на пресконференция. Тя отбеляза, че устройството е в добро състояние.\r\nПредварителният доклад за причините за авиокатастрофата ще бъде публикуван до 30 дни, допълни етиопската министърка на транспорта.\r\n                \n                Всички 157 души на борда загинаха, когато самолет \"Боинг 737 МАКС 8\" на Етиопските авиолинии, изпълняващ полет от Адис Абеба до Найроби, се разби малко след излитане на 10 март.\r\nРедица страни, сред които и Съединените щати, наложиха забрана самолети от този модел да летят. Американската компания производител Боинг трябва да докаже, че \"737 МАКС 8\" са безопасни на фона на подозренията, че дефектни сензори и софтуер са допринесли за двете катастрофи, станали в разстояние на по-малко от половин година, отбелязва Асошиейтед прес.\r\n ", "date": "2019.03.17", "title": "Откриха \"явни прилики\" между катастрофите с Boeing 737"}
{"url": "https://www.dnes.bg/index/2019/03/17/koi-zodii-obichat-blizostta-2-chast.404764", "text": "Мъжете и жените, родени под различни знаци на зодиака, предпочитат да имат различна дистанция от своя партньор. Едни искат по-голяма интимност и близост, други се нуждаят повече от свободно лично пространство. И когато има разминаване, убиването на чувствата е достатъчно лесно.\r\n \r\nВчера ви представихме какво предпочитат представителите на първите шест зодии, ето и втората половина.\r\n \r\n\r\n \r\nВезните имат свои собствени трудности при определянето на удобното за тях разстояние в една връзка. Те подсъзнателно очакват от партньора, че няма да дойде твърде близо, оставяйки място за маневри. От друга страна, Везни забранява на любимите си хора да се отдалечат. Не търсете логика, не е тук - в крайна сметка, позицията им може да варира в зависимост от промените в настроението, времето и обменния курс на еврото. Затова техните партньори и често изпитват трудности и бързо се уморяват тази „игра на гадаене” и търсят стабилност на друго място.\r\n \r\n\r\n \r\nЗа тях думите „любов“ и „разстояние“ са антоними. Скорпионите трябва непрекъснато да усещат присъствието на своя партньор. И дори, когато това присъствие е налице, те имат съмнения, че са достатъчно близки с любимия си човек. Това е парадокс, но в същото време, на подсъзнателно ниво, те избират партньор, който не споделя тяхната гледна точка на толкова голяма близост. \r\n \r\n\r\n \r\nХората от тази зодия са по-особени. Звучи невероятно, но е вярно - колкото по-голямо е разстоянието между Стрелец и неговия партньор, толкова по-силно е усещането. Следователно, в „задължителната програма“ на отношенията със Стрелци, трябва да има клауза за свобода на движението и възможност за всеки в двойката да прави любимото си нещо.\r\n \r\n", "date": "2019.03.17", "title": "Кои зодии обичат близостта? (2 част)"}
{"url": "https://www.dnes.bg/stranata/2019/03/17/sedmicata-zapochva-sys-slynce-i-temperaturi-do-25-gradusa.404864", "text": "Началото на новата седмица ще започне със слънце, в понеделник максимални температури ще са между 20 и 25 градуса. През нощта ще е ясно и почти тихо. Минималните температури ще са предимно между 3° и 8°.\r\nСпоред  утре ще е слънчево, с временни увеличения на облачността в следобедните часове над Западна България, а в сутрешните часове в източните райони има условия видимостта да е намалена. През деня ще се появи слаб, в Източна България до умерен южен вятър, с който температурите още малко ще се повишат и максималните ще са предимно между 20° и 25°, по-ниски по Черноморието.\r\n                    \n                    \n                Над Черноморието ще е слънчево, в сутрешните часове има условия видимостта да е намалена. След обяд вятърът ще се ориентира от юг и ще е слаб до умерен. Максималните температури ще са от около 14° на север, до 20° на юг. Температурата на морската вода е 8-9°. Вълнението на морето ще е 2 бала, вечерта по Северното Черноморие ще се усили до 3 бала.\r\nНад планините ще е слънчево, с временни увеличения на облачността над масивите в Западна България. Ще духа слаб до умерен югозападен вятър. Ще остане топло, с максимална температура на височина 1200 метра около 14°, на 2000 метра – около 8°. Атмосферното налягането ще се понижава и ще е малко по-ниско от обичайното за месеца.\r\nВъв вторник ще има временни увеличения на облачността, главно в планините и планинските райони ще се развие и купеста и купесто-дъждовна облачност. На места ще превали краткотраен дъжд, възможно е да прегърми. Вятърът ще се ориентира от северозапад и дневните температури слабо ще се понижат. В средата на седмицата в Западна България отначало от северозапад, в Източна - от североизток, ще нахлува сравнително студен въздух.\r\nЩе преобладава облачно време. На места, главно в Западна и Централна България, ще има превалявания, предимно слаби и предимно от дъжд, над 1200 м - сняг. Дневните температури, повече в Северна България, ще се понижат. Минималните ще се задържат все още високи.\r\nВ четвъртък до края на деня валежите ще спрат, вятърът отново навсякъде ще се ориентира от северозапад.\r\n ", "date": "2019.03.17", "title": "Седмицата започва със слънце и температури до 25 градуса"}
{"url": "https://www.dnes.bg/eu/2019/03/17/mei-podkrepete-me-ili-se-gotvete-za-dylgo-otlagane-na-brexit.404865", "text": "Британският премиер Тереза Мей предупреди в авторска статия от днес, че ако Брекзит бъде отложен толкова дълго, че се наложи Обединеното кралство да участва в европейските избори през май, това ще бъде \"ярък символ на колективния политически провал на (британския) парламент\", предаде Асошиейтед прес.\r\nВ авторската си статия, която беше публикувана днес във вестник \"Сънди телеграф\", Мей допълва, че ако британските депутати не подкрепят споразумението й за Брекзит преди срещата на Европейския съвет в четвъртък, Великобритания \"няма да напусне ЕС още месеци, ако изобщо някога го напусне\".\r\nОчаква се през новата седмица британският премиер да се опита за трети път да спечели одобрението на парламента за своето споразумение.\n\r\n                    \n                    \n                В четвъртък депутатите гласуваха да поискат Брекзит да бъде отложен. Така вероятно ще бъде избегнато хаотично излизане на първоначално насрочената дата на Брекзит 29 март, но в крайна сметка правото да одобрява или отхвърля евентуално продължаване на срока има ЕС, отбелязва АП.\r\nБританското правителство не разполага все още с подкрепата на достатъчно депутати, за да спечели парламентарното гласуване на споразумението си за Брекзит, но \"значителен брой\" депутати са размислили и вероятно все пак ще подкрепят документа, заяви финансовият министър на Обединеното кралство Филип Хамънд, цитиран от Ройтерс.\r\nСлед станалото във вторник значителен брой от колегите са променили мнението си. Според тях алтернативите са толкова неприемливи, че споразумението на премиера им изглежда най-добрия начин за Брекзит, каза Хамънд.\r\n \"Все още не, работата продължава\", добави той в отговор на въпрос дали правителството разполага с достатъчно гласове в парламента, за да прокара споразумението.\r\nБританското правителство може да се е отказало да внеси за трети път за гласуване в парламента през следващите седмици споразумението за Брекзит, договорено с ЕС, заяви пред \"Скай нюз\" днес министърът на търговията на Обединеното кралство Лиъм Фокс, цитиран от ДПА.\r\nДали ще има ново гласуване зависи от това дали ще има мнозинство в Камарата на общините, каза Фокс. \"Няма да има никакъв смисъл от гласуване, ако няма никакъв шанс да спечелим\", добави той. Засега няма насрочена дата за трето гласуване в парламента, макар че британските медии тиражираха информация, че това може да стане във вторникa, съобщава БТА.\r\nАко парламентът приеме споразумението на Мей до 20 март, премиерът ще поиска от ЕС срокът за Брекзит да бъде продължен до края на юни, за да бъде прокарано междувременно в парламента съответното законодателство.\r\nАко споразумението не бъде одобрено, тя ще поиска срокът да бъде удължен и в такъв случай правителството ще внесе редица предложения за гласуване в парламента следващия месец.\r\nНа 21 и 22 март лидерите от ЕС ще имат среща в Брюксел, на която се очаква да решат дали да приемат срокът за Брекзит да бъде продължен и след 29 март.\n\r\n\r\n ", "date": "2019.03.17", "title": "Мей: Подкрепете ме или се гответе за дълго отлагане на Brexit"}
{"url": "https://www.dnes.bg/notifikacii/2019/03/17/rodnini-na-zaginali-s-boeing-737-poluchiha-torbi-s-pryst.404852", "text": "Хиляди хора оплакаха днес жертвите от катастрофата с етиопския самолет. Те придружаваха 17 празни ковчега, покрити с националното знаме на Етиопия, докато преминаваха по улиците на столицата Адис Абеба, предаде Асошиейтед прес.\r\nПогребалната служба се състоя ден след като служители започнаха да раздават торби с пръст на роднините на 157-те жертви, които да погребат вместо тленните останки на своите близки, тъй като процесът по определянето на самоличността им се очаква да продължи дълго.\r\nРоднините потвърдиха, че им е предадена по една торба с 1 кг обгоряла пръст, взета от мястото, където се разби самолетът.\r\n(БТА)", "date": "2019.03.17", "title": "Роднини на загинали с Boeing 737 получиха торби с пръст"}
{"url": "https://www.dnes.bg/izbori-17/2019/03/17/bsp-reshi-elena-ioncheva-e-vodachyt-na-listata-ni-za-evrovota.404854", "text": "Елена Йончева бе избрана за водач на листата на \"БСП за България“ за евроизборите. Кандидатурата на Йончева бе предложена от Изпълнителното бюро на партията и представена от лидера на БСП Корнелия Нинова пред Националния съвет.\r\nОсвен Йончева кандидат за първото място в листата бе и президентът на ПЕС Сергей Станишев. След проведеното тайно гласуване Йончева е получила 95 гласа от Националния съвет, а Станишев - 75.\r\nПроцесът на номинации за изборите за Европейски парламент в БСП започна след конгреса на 26 януари 2019 г., когато най-висшият партиен орган прие и платформата за предстоящия вот. Очаква се цялата листа да бъде подредена в началото на месец април, съобщи \"Фокус\".\r\n                    \n                    \n                Но докато се стигне до избора пленумът на БСП мина през разгорещени дебати. Левите отказаха да гласуват предложението на Сергей Станишев и Елена Йончева да се гласуват заедно днес първото и второто място в евролистата. Ще гласуваме по устав, отхвърли предложението соцлидерката Корнелия Нинова и взриви пленума.\n\r\nНе е задължително Сергей Станишев да е евродепутат, е заявила соцлидерката Корнелия Нинова в изказване срещу президента на ПЕС по време на заседанието на червения пленум. \n\n\n\r\nДа освободим Сергей от неудобството да изразява позицията на БСП, съчетано с различна позиция на ПЕС, предложила соцлидерката. И направила подробен анализ на различията между БСП и ПЕС.\n\r\nНинова дала пример с ЕНП и АЛДЕ, чиито лидери не са евродепутати. И напомнила, че и предшественикът на Станишев в ПЕС Поул Расмусен не е бил такъв.\n\r\nВ отговор Сергей Станишев обяснил, че президентът на АЛДЕ Ханс ван Баален е евродепутат. И напомнил, че и генсекът на ЕНП Антонио Лопез е евродепутат.\n\r\nСтанишев казал, че Нинова умишлено търси разделителни линии. И добавил, че е безкрайно некоректно да се поставя неговата лоялност към партията под въпрос. Напомнил, че за Истанбулската конвенция се борило и женско движение на БСП. И предупредил, че БСП няма да успее без помощ от ПЕС, ако дойде на власт.\r\nПред другарите си Станишев призовал заради цялата партия пленумът да намери начин да излезе с достойнство и единен. Ако половината излезем с чувство на победители, а другата е затаила реваншизъм, не се включи в кампанията и чака ръководството да се издъни, за да се поиска оставката му, на какви избори отиваме, попитал той, цитиран от \"24 часа\".\n\r\nОбяснил, че Йончева или Станишев е погрешен въпрос. Защото и той, и мнозина в партията се питали как БСП стигна до това вътрешно разделение, как излиза от тази ситуация обединена и как отива на изборите, за да ги спечели.\n\r\nОчакванията на нашите политически опоненти са да излезем изпокарани и да тръгнат разкази как пленумът е бил касапница, заявил Станишев. И напомнил на другарите си, че каквито и добри намерения да имат, няма да победят на изборите, ако са разединени.\n\r\nЛипсва ни достатъчно сериозен диалог и работа в партията, който да е искрен, уважителен, а не ултимативен, с извиване на ръце, обяснил една от причините за ситуацията Станишев. Имаме всички основания да смятаме, че ГЕРБ иска да манипулира резултата от изборите, но нека бъдем искрени помежду си - нали знаете, че има голямо недоверие дали резултатите от едно тайно гласуване в Националния съвет ще бъдат почтени, попитал президентът на ПЕС.\n\r\nСтанишев обяснил, че участва в състезанието за водач на листата по морални и политически причини. Първо, защото БСП трябвало да излезе с ясна европейска физиономия на тези избори, за да отбие атаките колко е антиевропейска. Второ, заради доверието, което получил от много хора в партията, които не можел да предаде.\n\r\nСтанишев обяснил, че не прави предложението си първите двама в листата да се гласуват заедно, за да си осигури позиция в нея, а защото БСП има нужда от силен екип и така може да запуши устата на опонентите си.\n\r\nАко не постигнем сплотеност вътре в НС, няма как да постигнем тази цел в партията, казал още той. И напомнил, че от резултатите от евровота зависи дали ще има и предсрочни парламентарни избори.\r\nКоя е Елена Йончева?\r\nЕлена Йончева е родена на 27 май 1964 г. в София. Образованието си получава в Москва, където завършва с отичие телевизионна журналистика. Снима живота в Халеб, прави репортажи от най-горещите точки на света: Косово, Алжир, Чечня, Израел, Афганистан, Ирак, Венецуела, Колумбия и други. Автор е на документални филми за събитията в Урайна. Последният ѝ документален филм е озаглавен „Граница“. През 2017 г. Елена Йончева става част от Инициативния комитет, който издига кандидатурата на Румен Радев за президент. След като той става президент, е назначена като прессекретар на държавния глава. Същата година тя напуска тази длъжност и участва в предсрочните парламентарни избори като водач на листата на „БСП за България“ в 29-ти Многомандатен избирателен район – Хасково. Като народен представител в 44-тото Народно събрание тя е говорител на парламентарната група на „БСП за България“, каквато длъжност заема и до момента. Член е на Комисията по външна политика и на Комисията по културата и медиите в 44-тия парламент. Владее английски, френски, руски и испански.\r\n ", "date": "2019.03.17", "title": "БСП реши: Елена Йончева е водачът на листата ни за евровота"}
{"url": "https://www.dnes.bg/politika/2019/03/17/donchev-da-ne-se-preminavat-granicite-v-politikata.404853", "text": "В политиката трябва да има противопоставяне, но не бива да се минава границата, където противопоставянето се превръща в истерия, заяви вицепремиерът Томислав Дончев в отговор на журналистически въпрос в Пампорово.\r\nСпоред него противопоставянето в политиката е необходимо, защото общото съгласие е много подозрително. Коментирайки политически изявления от последните дни, вицепремиерът допълни, че предизборната кампания е започнала от месеци и това се усеща по \"обостряне на политическите страсти, бурни политически емоции, висок глас на говорене - пряко или преносно\".\r\nВицепремиерът е в Пампорово за откриването на 21-ия Интерски Конгрес, който е под негов патронаж. Спортът е икономика, бизнес, дори международна политика, заяви при откриването Томислав Дончев.\r\n                    \n                    \n                С домакинството на Интерски Конгреса според Томислав Дончев се отправя послание колко добро място е България, включително и за зимни спортове.\r\nСпортният министър Красен Кралев определи откриването на Конгреса като прекрасен празник. Събитие от такъв мащаб нарежда България сред страните, които са най-силни в зимните спортове като Австрия, Швейцария, Италия, Франция, САЩ, заяви министър Кралев. Той допълни, че над 1100 ски инструктори от цял свят си дават среща в Пампорово и България, за да споделят най-новите постижения и технологии в ски индустрията.\r\nДомакинството на Интерски Конгреса е важно събитие за популяризирането на България и превръщането й в целогодишна предпочитана дестинация, заяви министърът на туризма Николина Ангелкова. По нейна оценка зимният туристически сезон протича добре, въпреки данните за известни колебания. Обобщената информация за декември и януари показва спад от 3.7 процента по отношение на чуждестранните туристи, но 5.8 на сто ръст на нощувките.\r\nОбщо 865 хил. чуждестранни туристи са посетили страната ни през тези два месеца. Данните според министър Ангелкова показват, че все повече от туристите, които посещават страната ни я избират за по-дълъг престой. Очакваме тази тенденция да се запази и да имаме повече реализирани нощувки, допълни министърът на туризма.\r\n ", "date": "2019.03.17", "title": "Дончев: Да не се преминават границите в политиката!"}
{"url": "https://www.dnes.bg/zvezdi/2019/03/17/barak-i-mishel-obama-koi-sa-nai-vliiatelnite-zvezdni-dvoiki.404759", "text": "Виждаме ги всеки ден във всяка сфера. Те са известни, те са красиви, те показват, че половинката на всеки човек съществува.\r\nТе ни мотивират за това, че перфектната двойка, симбиозата и силата могат да съществуват под един покрив и са олицетворението на образа, в който двама души са не просто заедно, а са един отбор, постигащ всяка своя цел.\r\nКакто се казва, двойките, за които небето е единствената граница.\r\nПредставяме ви топ 10 на най-влиятелните звездни двойки. \r\n\r\n \r\nТяхната история започна пред очите на света през 2008 година, когато Барак Обама създаде историята като първия чернокож президент на САЩ. Той и неговата Първа дама продължават да ни вдъхновяват и днес със своята неизчерпаема сила, класа и освен всичко – пример, че може да станеш един от най-влиятелните хора в света и никога да не забравиш човешката си страна.\r\n \r\n\r\n \r\nЛайвли и Рейнолдс се срещат през 2011 на снимките на „Зеленият фенер“, а любовта им продължава и след големия екран, макар и да пламва едва година по-късно.\r\n \r\nСрещат се след снимките на двойна среща, където и двамата са с други хора.\r\n \r\n„Това беше най-неудобната среща за половинките ни, защото между нас двамата прехвърчаха искри“, споделя Раян Рейнолдс. През 2012 се женят и вече имат две дъщери.\r\n \r\n\r\n \r\nКралската приказка на новата двойка бързо се превърна в тема номер 1 в целия свят, след като направиха своя светски дебют като двойка през 2017 година. Същата година, през ноември, обявиха своя годеж, а през май 2018 сключиха брак пред очите на милиони души от целия свят. Меган Маркъл и Принц Хари ще станат родители, а щастливото събитие се очаква да бъде пролетта на тази година.\r\n\r\n", "date": "2019.03.17", "title": "Барак и Мишел Обама ... Кои са най-влиятелните звездни двойки?"}
{"url": "https://www.dnes.bg/eu/2019/03/17/orban-postavi-usloviia-za-chlenstvoto-na-partiiata-mu-v-enp.404855", "text": "Премиерът на Унгария Виктор Орбан постави условията, при които неговата партия Фидес ще остане член на Европейската народна партия (ЕНП), предаде ДПА.\r\nЗа Фидес си струва да остане в ЕНП, стига тя да не се присъедини изцяло към редиците на привържениците на миграцията, каза днес по национална медиа Антал Роган, началник на правителствената канцелария.\r\nОсвен това защитата на границата би трябвало да се прехвърли от компетенциите на Еврокомисия към компетенцията на страните членки. Министрите на вътрешните работи трябва да получат правомощия да вземат решения по въпроси, засягащи миграцията и защитата на границата, а бюджетът на ЕС трябва да бъде използван за плащане на половината от разходите, които членки на ЕС имат по опазването на границата, допълни той.\r\n                    \n                    \n                Фидес остава в ЕНП до категоричното изясняване на тези въпроси, добави той. Следващата седмица ЕНП ще решава дали да изключи Фидес.\r\nНапрежението между Орбан и ЕНП се засили, след като в Унгария започна кампания срещу председателя на Европейската комисия Жан-Клод Юнкер, който е член на ЕНП. Юнкер, заедно с Джордж Сорос, бе представян като привърженик на нелегалната миграция.\r\nНа 20 март по инициатива на 13 от 56-те национални партии членки на ЕНП ще се състои гласуване за изключването на Фидес или за замразяването на нейното членство в групата. Но отстраняването на унгарската партия би отслабило позициите на ЕНП за изборите за Европейски парламент през май. Сега десноцентристката ЕНП разполага с най-много депутати в парламента на ЕС, припомни ДПА. (БТА)\r\n ", "date": "2019.03.17", "title": "Орбан постави условия за членството на партията му в ЕНП "}
{"url": "https://www.dnes.bg/balkani/2019/03/17/okolo-2000-demonstranti-v-belgrad-obgradiha-prezidentskiia-dvorec.404857", "text": "Около 2000 демонстранти в Белград обградиха президентския дворец този следобед, съобщава \n\r\nТова стана в момента, в който президентът Александър Вучич даваше пресконференция по повод вчерашните ексцесии в държавната телевизия.\n\r\nТогава хиляди демонстранти и опозиционери нахълтаха в сградата на медията, за да искат ефирно време и да обвинят журналистите в пропрезидентско поведение. Държавният глава Вучич днес осъди нахлуването в сградата и нарече протестиращите - фашисти и крадци.\r\nСръбският полицейски съюз призова служителите на реда да откажат изпълнение на заповед за използване на физическа сила срещу протестиращите в Белград, съобщава македонската телевизия НОВА ТВ. \"Министърът на вътрешните работи \"Небойша Стефанович със своята заповед излага на опасност живота на гражданите и на самите полицаи\", се казва в съобщението на синдиката.\r\n                    \n                    \n                Същевременно се призовават гражданите на Сърбия да не нападат полицейските служители, а да им засвидетелстват уважение. \"Полицията трябва да се придържа към Конституцията и законите, а не към волята на политиците\", подчертава още синдикатът.\r\n\"Тук съм и няма да се преместя от президентството, което някои се опитват да окупират“, каза сръбският президент на демонстрантите пред резиденцията си в Белград, предава белградската електронна медия „Б92“. \"Моля всички белградчани да не идват и да не се събират“, заяви Вучич в обръщение чрез Instagram. Той добави, че е бил принуден да се изкаже по този начин.\r\nДемонстрантите, които се събраха край сградата на сръбското президентство, тръгнаха през централните улици на Белград към полицейския участък на улица \"29 ноември“, където се намират арестуваните след инцидентите в сградата на обществената телевизия в събота вечерта, съобщава сръбската агенция Beta.\r\nЛидерът на партия \"Двери\" Божко Обрадович призова събралите се демонстранти да тръгнат към полицейското управление, за да освободят задържаните, съобщава \"Фокус\"\r\nТой коментира и публикуваната от Вучич снимка, на която играе шах с вътрешния министър Небойша Стефанович, докато протестиращите обсаждат президентството и попита дали президентът е избягал по мишите дупки, или се смее в лицето на демонстрантите.\r\n\"Мисля, че днес ние тук доказахме, че сме разгневен народ, който не иска да търпи неговите лъжи, пропаганда и диктатура. Тук сме и няма да се уморим. Александър Вучич, ако избягаш ще те намерим, това е сигурно“, заяви Обрадович. След това протестиращите се насочиха към полицейския участък, а начело на колоната има транспарант „Един от 5 милиона“. Под това мото всяка събота протестиращите се събират пред сградата на философския факултет. От декември насам те настояват за оставката на президента Александър Вучич и призовават за предсрочни избори.", "date": "2019.03.17", "title": "Около 2000 демонстранти в Белград обградиха президентския дворец"}
{"url": "https://www.dnes.bg/health/2019/03/17/20-nachina-da-se-uprajniavate-dokato-se-zabavliavate.404753", "text": "Ако искате да отслабнете е нужно да промените начина си на хранене, но и да се движите повече. За онези, които никак не обичат фитнеса ще се опитаме да очертаем някои разнообразни и забавни физически активности, които нямат нищо общо с фитнеса, но помагат в отслабването, поддържането на добра форма и настроение.\r\n1. Изведете кучето на разходка и потичайте с него.\r\n2. Включете се в доброволческа инициатива за почистване на зелени или градски площи.\r\n3 ефикасни упражнения, ако имате само 20 минути\r\n3. Играйте фризби.\r\n4. Вместо да легнете на дивана преди вечеря и да гледате телевизия, разходете се за половин час в квартала.\r\n5. Почистете задния двор на къщата или блока си.\r\n                    \n                    \n                6. Покарайте лодка или колело в парка.\r\n7. Пуснете си музика и потанцувайте.\r\n8. Играйте волейбол.\r\n9. Вместо да шофирате колата си, ходете на работа с колелото.\r\n10. Всеки уикенд си набелязвайте дестинация, където да се разходите пеша. За предпочитане е да има и катерене.\r\n", "date": "2019.03.17", "title": "20 начина да се упражнявате, докато се забавлявате"}
{"url": "https://www.dnes.bg/eu/2019/03/17/es-peta-poredna-godina-ne-priznavame-aneksiiata-na-krim.404840", "text": "Пет години след незаконното анексиране на Автономна република Крим и град Севастопол от Руската федерация Европейският съюз потвърждава категоричната си ангажираност с въпроса за суверенитета и териториалната цялост на Украйна, се казва в декларация на върховния представител на ЕС за външната политика и сигурността Федерика Могерини, информира БТА. \n\n\n\r\nЕС изтъква отново, че не признава и осъжда това нарушение на международното право и остава ангажиран с прилагането на политиката си на непризнаване, в това число посредством ограничителни мерки. ЕС призовава отново държавите членки на ООН да обмислят подобни мерки за непризнаване в съответствие с резолюция 68/262 на Общото събрание на ООН, се казва в документа, разпространен от Съвета на ЕС.\n                    \n                    \n                \r\nНарушаването на международното право от страна на Русия доведе до опасно покачване на напрежението в Керченския проток и Азовско море. Необоснованото използване на сила от Русия срещу Украйна на 25 ноември 2018 г. напомня за негативните последици от незаконното анексиране на Кримския полуостров за регионалната стабилност. ЕС отново призовава Русия да освободи безусловно и без повече забавяне незаконно задържаните украински членове на екипажа, плавателните съдове и оборудването, се посочва в декларацията.\n\r\nЕвропейският съюз осъжда изграждането на Керченския мост без съгласието на Украйна, което представлява още едно нарушение на суверенитета и териториалната цялост на Украйна. ЕС очаква Русия да гарантира безпрепятствено и свободно преминаване на всички кораби през Керченския проток до и от Азовско море в съответствие с международното право.\n\r\nВ декларацията се посочва също, че ЕС не признава провеждането на избори от страна на Руската федерация на Кримския полуостров и се отбелязва, че нарастващата милитаризация на полуострова продължава да оказва отрицателно влияние върху сигурността в региона на Черно море.\n\r\nВ документа се казва също, че след незаконното анексиране на Крим положението с правата на човека там значително се е влошило и сериозно са били нарушени правата на кримските татари. ЕС подчертава, че на кримските татари, украинците и всички етнически и религиозни общности на полуострова трябва да се гарантира възможността да поддържат и развиват своята култура, традиции от културното наследство, образование и идентичност.\n\r\nЕС отново призовава за незабавното освобождаване на Олег Сенцов, Едем Бекиров, Олександър Колченко, Микола Семена, Володимир Балух, Емир-Усеин Куку и на всички лица, задържани на Кримския полуостров и осъдени в нарушение на международното право.", "date": "2019.03.17", "title": "ЕС: Пета поредна година не признаваме анексията на Крим "}
{"url": "https://www.dnes.bg/blizak-iztok/2019/03/17/talibani-s-kyrvavi-atentati-v-afganistan.404841", "text": "Най-малко 27 човека бяха убити в няколко нападения на талибани и експлозии в афганистанските провинции Кандахар, Хелманд и Фаряб, съобщиха днес местните власти, предаде ДПА, цитирана от БТА.\n\n\r\nПри нападение срещу обект на афганистанските сили за сигурност в северен район на Фаряб бяха убити 22 човека, казаха двама членове на провинциалния парламент. Други 14 човека са ранени, някои тежко, в сблъсъци, започнали снощи в 22 ч. и продължили четири часа, като нападателите взели в плен четирима войници, казаха източниците. По думите им три полицейски контролни пункта и една малка казарма са били унищожени.\n\r\nВ съседната провинция Кандахар четирима полицаи загинаха при взрив на крайпътна бомба, каза говорител на губернатора. А в Лашкаргах, главния град на Хелманд, служител на разузнаването загина, а трима негови колеги бяха ранени при експлозия на магнитна бомба, прикрепена към автомобила им, съобщи ДПА.\n                    \n                    \n                \r\nЧлен на местния парламент в западната провинция Багдис съобщи днес, че стотина правителствени войници са напуснали позициите си и са направили опит да избягат в съседен Туркменистан по време на продължаващите от една седмица боеве с талибаните, предаде Асошиейтед прес. Войниците не били допуснати да прекосят границата. Не е ясно каква е съдбата им. Талибаните пуснаха в социални мрежи снимки на пленени от тях войници.\n\r\nГоворител на губернатора на Багдис съобщи, че 16 войници са загинали в боевете в провинцията, които продължават. Той не уточни броя на войниците, направили опит да избягат от бойното поле.\n\r\nТалибаните контролират на практика половината от територията на Афганистан и всеки ден извършват нападения срещу силите за сигурност.", "date": "2019.03.17", "title": "Талибани с кървави атентати в Афганистан "}
{"url": "https://www.dnes.bg/obshtestvo/2019/03/17/500-lichni-lekari-sa-bez-specialnost-zakrivat-gi.404845", "text": "Джипита получиха писмо с напомняне, че ще бъдат закрити практиките на общопрактикуващите лекари без исканата специалност. Това ще стане на 3 юни, когато изтича даденото през 2014 г. удължаване на срока, съобщава . \n\r\nПо данни от страната ще бъдат засегнати поне 500 лични лекари, обслужващи хиляди пациенти. За да не остават без джипита, те ще бъдат разпределени между колегите им със специалност. Общият брой на личните лекари в България е под 4500.\r\nПроблемът може да се окаже сериозен в Кърджали, Разград и Търговище, където и сега джипитата не достигат.", "date": "2019.03.17", "title": "500 лични лекари са без специалност, закриват ги"}
{"url": "https://www.dnes.bg/notifikacii/2019/03/17/otkriha-koralov-rif-krai-italiia.404843", "text": "Учени откриха първия известен коралов риф край Италия - в Адриатическо море, близо гр. Монополи в Пулия, съобщи Сайънс алърт.\n\n\r\nКораловият риф е доста необичаен. Дължината му е 2,5 км, а цветът му е по-мек. Това се дължи на вида му - изложен е на много по-малко светлина от нормалното.\n\r\nПодобни рифове са голяма рядкост, защото коралите трудно оцеляват без много светлина. Рифът край Италия е на дълбочина около 35-50 м под повърхността. Изграден е от \"несимбиотични мадрепорови корали\" - каменни корали, които се хранят с органична материя, плуваща във водата. Там няма цветни водорасли, каквито използват коралите в Тихия океан. Рифът е и необичайно дебел в някои части - до 2 м. Това го прави много интересен за биолозите.\n                \n                \r\n\"В началото на 90-те години на миналия век работех като морски биолог на Малдивите - каза ръководителят на изследването Джузепе Кориеро от университета \"Алдо Моро\" в Бари, Италия. - Не съм и предполагал, че 30 години по-късно, че открия коралов риф на един хвърлей разстояние от къщата ми\", пише БТА. \n\r\nЕкипът планира нови експедиции, за да установи докъде стига кораловият риф. ", "date": "2019.03.17", "title": "Откриха коралов риф край Италия"}
{"url": "https://www.dnes.bg/zvezdi/2019/03/17/koi-sa-nai-visokite-sred-modelite-i-zvezdite.404756", "text": "Няма нищо ненормално или изненадващо, че и сред звездите и моделите има такива, които са пораснали над средните стандарти. Но следващите примери са малко по-различни - това са дами, които често гледат мъжете отгоре. Но и природата ги е надарила не само с красота, но и с \"двуметров\" чар.\r\n \r\n \r\n \r\nБританската актриса Гуендолин Кристи нашумя с ролята на Бриен от Тарт в \"Игра на тронове\". Заради тази роля е вземала уроци по бой с меч, езда на кон и хореографиран бой, както и е качила 6 килограма мускули, за да може да пресъздаде по-добре образа на Бриен.\r\n \r\n\"Покрай участието в сериала осъзнах, че женствеността не е задължително свързана с косата или други традиционни атрибути на женската външност. Всъщност се оказа вълнуващо. Не мога да говоря от позицията на някакъв авторитет, тъй като съм само актриса и това е просто моето мнение, но мисля, че е много вдъхновяващо в популярен сериал да имат жена, представена по начин, който не се подчинява на типичната женска естетика и различен от начина, по който жените са били представяни досега\", споделя Кристи.\r\n \r\nТя участва и в сагата \"Междузвездни войни: Силата пробужда\" в ролята на капитан Фазма, превръщайки се в първия женски злодей.\r\n \r\n\r\n \r\nРуската тенисистка, която беше първа ракета в тениса, често попада в класациите за най-красиви жени. Освен на корта, тя направи успешна кариера като модел и като лице на различни рекламни кампании. Тя имаше връзка със словенския баскетболист Саша Вуячич, дълго време бе в графата \"Наша Маша\" покрай гаджето си - родният тенисист Григор Димитров. Нито един от двамата обаче не успя да я закара пред олтара. В началото на миналата година пък тя загатна за романтична авантюра с британския милионер Александър Гил. \r\n \r\nВъпреки ръста си от 188 см и номер на обувките 43, рускинята изглежда доста хармонично. \r\n \r\n\r\n                    \n                    \n                 ", "date": "2019.03.17", "title": "Кои са най-високите сред моделите и звездите?"}
{"url": "https://www.dnes.bg/stranata/2019/03/17/gazova-uredba-zadushi-myj-i-jena-v-plovdivski-garaj.404846", "text": "Млада жена и мъж са намерени мъртви в гараж в Пловдив, съобщи полицията. Двойната смърт шокира съседите им в кв. \"Христо Смирненски\".\n\r\nСпоред служители на МВР жената на 34 г. и мъжът на 40 г. са се задушили. Това сочел първоначалният оглед. Колата им била с газова уредба. Следи от насилие не са открити.\r\n\"В момента се извършват процесуално-следствени действия от служители на Второ РУ. Повече подробности на този етап не можем да кажем\", заявиха от пресцентъра на пловдивската полиция.\r\nСпоред Trafficnews в основата на трагедията се крие извънбрачна връзка. Двамата се били приютили в колата, станало им студено и  я запалили да се сгреят. Така, отдадени на ласките, те се задушили.", "date": "2019.03.17", "title": "Газова уредба задуши мъж и жена в пловдивски гараж"}
{"url": "https://www.dnes.bg/sofia/2019/03/17/merdjanov-se-pritesni-bsp-se-departizira.404842", "text": "С начина, по който се въдворяват отделни граждански личности и граждански квоти, в БСП върви пълзящ процес по департизация. Това предупреди членът на Националния съвет на партията и ексдепутат Атанас Мерджанов преди началото на пленума. БСП се събра, за да избере водач на евролистата между Сергей Станишев, който има най-много номинации от структурите, и Елена Йончева, която е фаворитка на лидерката Корнелия Нинова и Изпълнителното бюро, съобщава \"\". \n\n\r\nТакъв процес на департизация не е редно да има в една демократична държава, защото няма как партиите да бъдат обезценени и игнорирани в правенето на политика, коментира Мерджанов. Той разказа, че организациите от неговия регион - Ямболско, са излезли с решение, че водач трябва да е човек на БСП. И напомни, че водачите на всички партии в предстоящите избори ще са ярки партийни личности.\n                    \n                    \n                \r\nМерджанов изрази надежда ръководството да прояви мъдрост, защото противопоставянето на авторитети в партията е непродуктивно и я лишава от сили да постигне така желаната победа.\n\r\nПравилният избор е Станишев, все пак той е президент на ПЕС, заяви и Георги Гергов. Редно е Сергей да бъде, защото даваме лош знак към социалистите в Европа, допълни той.\n\r\nВодачът трябва да бъде партиен член, заяви и депутатът Георги Гьоков. Но допълни, че Йончева също е добро решение, защото показала с работата си в НС показа, че може да води битки.\n\r\nВодачът задължително трябва да е партиен член, каза и Георги Божинов.\n\r\nВажно е след този пленум всички да сме живи и здрави, коментира пък с типичното си чувство за хумор евродепутатът Петър Курумбашев. Той отказа да се ангажира с коментар кой трябва да е водач на листата.\n\r\nНа въпрос, че е бил кандидат на Станишев за депутат, Курумбашев обясни: Бил съм кандидат по много различни времена, при различни председатели и е трудно да бъда определен като човек на някого.", "date": "2019.03.17", "title": "Мерджанов се притесни – БСП се \"департизира\""}
{"url": "https://www.dnes.bg/balkani/2019/03/17/balkanskata-sleda-i-manifestyt-na-ubieca-ot-kraistchyrch.404847", "text": "За балканската следа в извършеното от Брентън Тарант - терористът, който уби 50 души и рани десетки други в нападение над джамии в Крайстчърч, Нова Зеландия - се заговори почти мигновено. Освен неонацистки символи, върху снаряжението на терориста има многобройни надписи на латиница и кирилица.\n\r\nНякои от тях са на битки срещу Османската империя и на личности, сражавали се срещу исляма, включително свързани с България: \"проходът Шипка 1877-78”, \"Фружин” и „Битка при Булаир 1913”. Стана ясно също, че австралиецът е прекарал седмица в страната ни (9-15 ноември, 2018).\n\r\n\n\r\nВъзможно ли е Тарант да е имал \"гид” или ”гидове” в България – хора, съпричастни към неговите „възгледи”, които са го насочвали? Според главния прокурор Цацаров, \"няма данни за терористична дейност и контакти на Тарант на територията на България”. Но австралиецът, за когото се твърди, че \"се е интересувал основно от битки между християни и мюсюлмани”, е обиколил редица исторически места, в това число: Дряново, Плевен, Велико Търново, Благоевград, Пловдив, Асеновград, Бачково, Казанлък и Банско. От надписите върху снаряжението на Тарант и добре подбрания му маршрут се вижда, че той познава в детайли българската история.\n\n\n\n\n                    \n                    \n                \r\nНе е изключено Тарант, фитнес инструктор без висше образование, да се е запознал със заплетената история на Балканите единствено от интернет източници, пише в свой материал . Но австралиецът не е страдал от липса на съмишленици. \"Аз не съм пряк участник в нито една организация или група, въпреки че съм дарявал на много националистически групи и съм взаимодействал с още повече” – пише на стр. 16 от манифеста на Тарант „Голямата подмяна”. Има данни, че много от днешните терористи намират съмишленици, (финансова) подкрепа и информация в „Тъмната мрежа” (the Dark web), ъндърграундът на интернет. \n\r\nМанифестът, който се състои от 85 страници, съдържа: Въведение, в това число отговори на всевъзможни въпроси; Част I, \"Обръщения към различни групи” – \"консерватори; християни; антифашисти, марксисти, комунисти; турци”; Част II, „Общи размишления и потенциални стратегии”; Заключение (погрешно означено като Част IV, Част III липсва).\n\r\n\n\r\nСпоред Тарант, най-силно влияние му е оказал \"рицаря на справедливостта Брейвик”, с когото той се бил срещал. Андерш Брейвик е крайно десният норвежки терорист, който на 22 юли 2011 година уби 77 души в Осло – повечето от тях деца на лагер, организиран от младежката организация на управляващата Работническа партия. Основната „теза” в манифеста на Тарант е сходна с тази на Брейвик, описана от него в „2083: Декларация за европейска независимост”. И двамата твърдят, че Европа се ислямизира, като за това спомагала предателската политика на опортюнистичните и нихилистични елити на континента. Брейвик пише за опасността от израждането на Европа в „Еврабия”, а Тарант цели да докаже, че тече „голяма целенасочена подмяна” на бялото население на Стария континент с \"пришълци”, изповядващи исляма (стр. 8, оттук идва и заглавието на манифеста). Тарант подчертава своята принадлежност към европейската култура, политически идеи и кръв”. Австралия не е нищо друго освен \"пръст от ръката на Европа”, пояснява той (стр. 31).\n\r\n\"Акo искам нещо да запомните, то е, че раждаемостта трябва да се промени”, пише австралиецът (стр. 6). Тарант използва познатата \"теза”, че високата раждаемост на мюсюлманите ще доведе до заличаването на \"бялата раса”. И Брейвик, и Тарант определят себе си като \"етнонационалисти” и \"расисти”.\n\r\n\n\r\nДа се върнем на връзката с България и Балканите. Освен нашата страна, за момента се знае, че терористът е бил в края на 2018 г. в Румъния, а през 2016 г. в Сърбия, като е преминал през Черна гора, Босна и Херцеговина и Хърватия с автобус. В манифеста България не е спомената. Тарант обаче използва термина „балканизация”, за да обозначи един желан от него югославски сценарий за бъдещето на САЩ (стр.11). Причината е във \"вината”, която, според Тарант, носят САЩ и НАТО за събитията в Косово, където те се сражават на страната на \"мюсюлманите-окупатори на Европа” и способстват \"за клането на християни” (стр.11).\n\r\nБалканизацията на САЩ ще сложи край на наркотичния идеал за страната-тигел на нациите, расите и културите (\"the \"melting pot” pipe dream”, стр. 11). По пътя към джамиите Тарант слуша в колата си сръбската националистическа песен от 90-те години \"Сърбия силна\", известна още като \"Махнете кебапа”, която възхвалява Радован Караджич. (Тарант нарича себе си \"метач на кебап”, това е и един от надписите върху оръжието му).  Брейвик не крие симпатиите си към френския Национален фронт. Тарант не го подкрепя (стр. 29), но изтъква разочарованието си от загубата на Льо Пен от Макрон на изборите през май 2017 г. \"Интернационалистът, глобалистът, анти-белият, бивш банкер спечели”, пише той (стр. 13). Австралиецът донякъде подкрепя и американския президент Доналд Тръмп, като човек работещ \"за възраждането на бялата идентичност”, но смята, че е слаб политик и лидер (стр. 27).\n\r\nПогрешно е да причисляваме Тарант и Брейвик към политическите партии, които функционират в рамките на закона. \"Възгледите” на терористите са шарени кръпки от екстремни, нерядко противоречащи си идеи. Емпирично е доказано, че извършените от тях чудовищни актове имат негативен ефект върху подкрепата за популистките радикално-десни формации. Мнозинството от тях се дистанцираха от престъпленията на Брейвик (сред изключенията са някои организации в Русия). Вероятно това ще се случи и с австралиеца. Но айсбергът на радикализма има както официални върхове, така и мрачни, подводни сегменти като Тарант и Брейвик.\r\n", "date": "2019.03.17", "title": "Балканската следа и манифестът на убиеца от Крайстчърч"}
{"url": "https://www.dnes.bg/politika/2019/03/17/ninova-elena-ioncheva-e-lice-na-borbata-za-spravedlivost.404848", "text": "Изпълнителното бюро на БСП предлага на Националния съвет Елена Йончева за водач на листата за европейските избори. Това е обявила лидерът на БСП Корнелия Нинова в реч пред съпартийците си на пленума, цитирана от пресцентъра на партията.\r\n\"Елена обобщава образа на човек, който се бори за справедливост и свобода - две основни европейски ценности и ценности на БСП. Тя не само има най-много номинации на конференциите, но привлича и избиратели извън партията, което бе многократно заявено от хора, които не са част от партията или нейните традиционни поддръжници\", е посочила Нинова.\r\n\"Елена съчетава в себе си качествата на политик и журналист, който освен борбата с корупцията, отстоява и свободата на словото и независимата журналистика\", смята лидерът на БСП.  \n\r\n                    \n                    \n                \"В България сме на прага не просто на поредните европейски избори. Пред нас има възможност, реална възможност, да управляваме и да променим България. Тези избори са съдбоносни за страната ни и БСП\", е коментирала Корнелия Нинова. И е посочила - \"нашата цел е победа на европейските избори, предсрочни парламентарни и спечелването им\".\r\nТя е благодарила за подкрепата за излизането на Парламентарната група на \"БСП за България\" от Народното събрание. \"БСП не може да бъде смокинов лист, зад който да се скрие новата тройна коалиция ГЕРБ-ДПС-ОП\", е посочила Нинова. По думите й мнозинството е нестабилно, крепи се единствено на сговор, сделки и схеми. \r\n \"ГЕРБ и Борисов превърнаха парламента в евтина търговска борса. Цяла България видя това ясно и отчетливо, благодарение на нас\", е заявила Нинова.\r\n\"Извън парламента БСП е по-силна и ясно разграничена от общия сговор. Нашата позиция по закона за вероизповеданията го показа\", смята тя. Според Нинова наказателният вот расте. Пред БСП има реален шанс да бъдем не само опозиция, но и носители и изразители на този вот, алтернатива за обезверения българин, е посочила тя. Смело разкрихме злоупотребите в Хасково гейт, строителството на оградата с Турция, строителството на пътища и много други конкретни случаи, които разклатиха властта и за които работиха и рискуваха много от нашите депутати и другари. Това е кауза, която може да събира, а не да разделя\", е отбелязала Нинова пред съпартийците си. \r\n\"Елена Йончева се утвърди като лице на тази битка. Тя получи признание за усилията си на нашия най-висш форум - конгреса. Нейните разследвания за корупция достигнаха до европейските медии и институции\", е заявила още лидерът на БСП. По думите й Йончева е смела, задълбочена, педантична в работата си, която може да продължи и на европейско равнище. \"Не на последно място тя даде надежда на българите, че не всичко е загубено и има кой да се бори с октопода, задушаващ България\", е посочила Нинова. \"Можем да обединим усилията си - тя там и ние тук заедно да продължим тази битка\", е заявила лидерът на БСП. \r\n ", "date": "2019.03.17", "title": "Нинова: Елена Йончева е лице на борбата за справедливост"}
{"url": "https://www.dnes.bg/sofia/2019/03/17/uzakoniha-pistata-vitoshko-lale.404844", "text": "Пистата \"Витошко лале\" вече ще е законна, след като комисия от министерството на туризма вече направи експертиза на 12 март, а следващата седмица категоризацията ще е готова и документално, съобщи БНТ.\n\n\n\r\nСложността на пистата е \"червена\". За останалите трасета в ски зона \"Алеко\" все още процедурите не са задействани.\n\r\nЕдинствената писта на Витоша - \"Лалето\" досега не отговаряше на закона за туризма и на наредбата за безопасност, защото нямаше определена категория на сложност. Още през 2015 г. министърът на туризма издаде заповед за определяне на сложността на всички ски писти у нас. Собствениците на съоръженията \"Витоша ски\" реагират като заявяват искане за узаконяване на над 20 ски писти, предвидени в проекта за ски зона „Алеко\". След изпратено писмо от БНТ на 26.02.2019 г. с въпрос \"Защо все още пистата не е категоризирана?\", експертната комисия се събра, като същевременно обяви, че това нямало нищо общo с писмото на медията.\n                    \n                    \n                \r\nОт Министерството на туризма оправдаха двегодишното забавяне с много работа, която имат, метеорологичните условия и трудното събиране на експертната комисия.", "date": "2019.03.17", "title": "Узакониха пистата \"Витошко лале\" "}
{"url": "https://www.dnes.bg/notifikacii/2019/03/17/myj-i-jena-sa-namereni-myrtvi-v-plovdiv.404849", "text": "Мъж и жена са намерени мъртви в Пловдив, съобщиха от Областната дирекция на МВР.\r\nКъм 11 часа е постъпил сигнал за намерени починали 34-годишна жена и 40-годишен мъж в лек автомобил в гараж на адрес в кв. \"Христо Смирненски\" в Пловдив. \r\nОт първоначалния оглед няма данни за насилие. \r\nСпоред \"24 часа\" двамата са имали интимна връзка, а жената е била семейна с 2 деца. В петък вечерта те влезли в гаража, скрили се в автомобила и се отдали на ласки. Станало им студено и запалили двигателя на автомобила, за да се сгреят. Понеже колата е била с газова уредба, двамата не са усетили как са се задушили.\r\n ", "date": "2019.03.17", "title": "Мъж и жена са намерени мъртви в Пловдив"}
{"url": "https://www.dnes.bg/notifikacii/2019/03/17/snaiperistyt-dinu-kobrata-e-gotin-no-e-vreme-za-revansh.404851", "text": "32-годишният Богдан Дину, с прякор \"Снайпериста\" след седмица ще се изправи срещу Кубрат Пулев в дългоочакван сблъсък в САЩ.\n\r\nМачът е на 23 срещу 24-и март в прочутата зала “Хангара” в Коста Меса, щата Калифорния.\n\r\nБългарските фенове могат да гледат зрелищната битка на най-добрия роден боксьор пряко по DIEMA SPORT и в PLAY DIEMA XTRA. Директното излъчване в България стартира в ранните часове на 24 март, 05:30 часа, със студийна програма, а в 06:00 часа зрителите ще могат да се потопят в емоцията на боксовата гала.\n\r\n\"Чудесно се, чувствам. Добре дошли в Румъния и в моята зала\", бяха първите думи на Богдан Дину пред Нова тв. \r\nДину и Пулев се срещнат за първи път преди 12 години.\n                \n                \r\n\"Преди Кубрат ме би по точки. Нормално е сега да има реванш и това е добре за мен. Бях много млад, само на 21-а. Той имаше повече опит. Смятам, че сега сме равни. Силно вярвам в себе си и се подготвих много добре. Искам реванш, искам да съм по-добрият. Познавам го повече като спортист. Знам, че е много популярен в България. Мисля, че е готин и като човек\", коментира румънският боксьор и добави:\n\r\n\"Имам една единствена загуба. Сега искам да съм на върха. Щастлив съм, че имам шанс да се боксирам с Кубрат Пулев. Искам да го надвия. С бокса започнах от малък. Баща ми ме вдъхнови. Преди две години реших да направя своя боксова зала, където да не завися от никого. Харесва ми да предавам опита си на децата. Смятам, че опитът трябва да се предава нататък. На първо място ги уча на дисциплина.\"\n\r\nНегов идол е Мохамед Али: \"Да, харесвам Мохамед Али от дете. Чел съм много за него. Харесвам начина, по който се е боксирал. Сложил съм вдъхновяващи цитати от него в залата. Това ме мотивира.\"\n\r\nБогдан Дину съвместява кариерата в бокса с работата си на агент от специалните части в Румъния. \"Боксирах се много години в Румъния, тренирах бокс от страст. Работата ми в специалните части ми помага да се мотивирам и да не се отказвам. Имам нужда от този адреналин. Свикнал съм. Нащрек съм и няма място за страх.\n\r\nРискове има във всичко. Дори в това да ходиш по улицата. Когато правиш нещо с голямо желание и страст, рисковете остават на заден план. Боксът е най-голямото ми хоби. Иначе зимата обичам да карам ски. Луд съм за палачинки, но ако са добре подготвени. Разбира се, че не може всеки ден. Но не мога да устоя на сладкото. Запален съм по готвенето. Винаги, когато имам време готвя\", разказа Дину и продължи:\n\r\n\"Мечтая да донеса колан от Световното в Румъния, първи колан в тежка категория. Искам да доразвия боксовата зала и да направя академия с фитнес зала. И повече дори.\"\r\n", "date": "2019.03.17", "title": "\"Снайперистът\" Дину: Кобрата е готин, но е време за реванш"}
{"url": "https://www.dnes.bg/notifikacii/2019/03/17/otkriha-27-chujdi-grajdani-vyv-vlak-na-gara-plovdiv.404850", "text": "Във влак в Пловдив са открити 27 чужди граждани, съобщиха от Областната дирекция на МВР.\r\nКъм 9.50 часа днес е получен сигнал, че във вагон на разпределителната гара в жк \"Тракия\" са открити 27 души.\r\nПредставили са се за сирийци - 8 мъже, 11 жени и 8 деца. Композицията е пътувала по направление Свиленград-София, се посочва в съобщението.\r\n ", "date": "2019.03.17", "title": "Откриха 27 чужди граждани във влак на гара Пловдив"}
{"url": "https://www.dnes.bg/rusia/2019/03/17/rusiia-razrabotva-novi-boini-fregati.404838", "text": "Северното проектно-конструкторско бюро е започнало да разработва конструкторска документация за модернизираните фрегати по проект 22350М, които ще носят на борд до 48 крилати ракети \"Калибър\". Това съобщи днес за ТАСС източник от отбранителната промишленост. \n\n\r\nПланира се фрегатите от обновения проект да са с увеличена водоизместимост - до 7 хиляди тона, а максималният боен комплект от ракети \"Калибър\" да е до 48 единици. Корабите ще могат да бъдат въоръжени и с хиперзвукови ракети \"Циркон\". Ще имат и единна универсална автоматизирана система за управление на огъня от всички видове корабни средства за поразяване, което \"ще повиши значително тяхната боеспособност\", каза източникът на ТАСС.\n                    \n                    \n                \r\nВ момента в бойния състав на ВМС на Русия влиза фрегатата \"Адмирал Горшков\" (проект 22350). Провеждат се изпитания на фрегатата \"Адмирал Касатонов\" (по същия проект). Тяхната водоизместимост е 4,5 хиляди тона - значително по-малка от планираната по новия проект 22350М, и всеки от тях може да носи до 16 крилати ракети \"Калибър\", пише БТА. ", "date": "2019.03.17", "title": "Русия разработва нови бойни фрегати"}
{"url": "https://www.dnes.bg/eu/2019/03/17/slovakiia-glasuva-izboryt-e-liberalen-kritik-na-pravitelstvoto.404831", "text": "Либералната кандидатка Зузана Чапутова, която критикува политиката на сегашното правителство, печели с голяма преднина първото място на президентските избори в Словакия, показват резултатите след преброяването на 99,88 на сто от гласовете, предаде Франс прес.\n\n\r\nЕкоактивистката, която твърди, че гражданите искат промяна, печели 40,55 на сто от гласовете. На второ място с 18,66 на сто остава Марош Шефчович, 52-годишен вицепрезидент на Европейската комисия, подкрепян от управляващата лява популистка партия \"Смер - социална демокрация\" (СМЕР-СД).\n\r\nИзбирателната активност достигна 48,73 на сто. 45-годишната Чапутова благодари на всички словашки избиратели, като се обърна към тях не само на словашки, а и на езиците на националните малцинства, пише БТА. \n                    \n                    \n                \r\nСпоред проучване на социологическата агенция \"Фокус\" 64,6 на сто от имащите намерение да гласуват на втория тур на изборите на 30 март смятат да подкрепят Чапутова. Действащият президент Андрей Киска също призова избирателите да подкрепят Чапутова в пост във Facebook.", "date": "2019.03.17", "title": "Словакия гласува – изборът е либерален критик на правителството"}
{"url": "https://www.dnes.bg/notifikacii/2019/03/17/teroristyt-ot-kraischyrch-se-iavi-pred-syda.404827", "text": "Терористът, който уби 49 души в Крайстчърч се яви пред съда. Повдигнато му е обвинение в убийство. Сред жертвите и ранените в двете джамии има и деца. Брентън Тарънт е притежавал законно 5 огнестрелни оръжия. Разследват се още двама задържани за нападенията, съобщава БНТ.\n\n\r\nБрентън Тарант остана безмълвен по време на съдебното заседание. Магистратите постановиха, че лицето му трябва да бъде скрито, за да се гарантира правото му на справедлив процес. Той е получил разрешително за оръжие през ноември 2017 г., което му е позволило да купи арсенала, използван при нападението, съобщи премиерът Джасинда Ардърн. Според нея до задържането му той е планирал да продължи с нападенията.\n                \n                \r\nВластите в Нова Зенландия обмислят забрана на полуавтоматичните оръжия. Полицията обискира дома на обвиняемия в Дънидин, намиращ се на югоизточното крайбрежие на страната.\n\r\nСпоред властите той е пътувал по света и спорадично е пребивавал в Нова Зеландия. Това не е Нова Зеландия, пишеше на много от импровизираните мемориали за жертвите в Крайстчърч. Сред потресените жители са синовете на 71-годишния афганистанец Дауд Наби, който се е хвърлил пред хората, за да ги защити с тялото си.\n\r\nРодният град на нападателя в Австралия е Графтън в Нов Южен Уелс. Там хората също са шокирани от деянията на бившия си съгражданин.\n\r\n12 от общо 48 ранени при стрелбата остават в болница в Крайстчърч в критично състояние, включително 4-годишно момиченце. Сред жертвите, пострадалите и хората в неизвестност има дошли от Афганистан, Бангладеш, Пакистан, Сомалия, Индонезия, Саудитска Арабия, Индия и Йордания.", "date": "2019.03.17", "title": "Терористът от Крайсчърч се яви пред съда "}
{"url": "https://www.dnes.bg/index/2019/03/17/dyshteriata-na-maikyl-djeksyn-opita-da-se-samoubie.404828", "text": "Дъщерята на Майкъл Джексън, Парис, е била приета в болница снощи след опит за самоубийство, съобщава сайтът за светски новини Ти Ем Зи (TMZ). \n\r\nСлужители на щатската полиция и на Бърза помощ са посетили дома на Парис Джексън рано сутринта вчера. Предполага се, че тя е опитала да си пререже вените, пише БТА. \r\nПарис вече е изписана от болницата. Според източници от семейство Джексън опитът й за самоубийство се дължи на напрежението около документалния филм за покойния й баща \"Да напуснеш Невърленд\". ", "date": "2019.03.17", "title": "Дъщерята на Майкъл Джексън опита да се самоубие"}
{"url": "https://www.dnes.bg/politika/2019/03/17/karakachanov-komandosite-da-uchastvat-v-antiteroristichni-operacii.404829", "text": "Командосите от армията да подпомагат МВР в антитерористични операции и тежки криминални престъпления. Това предвижда предложение за промяната в Закона за отбраната, съобщава Би Ти Ви. В промяната е заложено трансформирането на 68-ма бригада в Пловдив в Командване на силите за специални операции и дава нови задачи на командосите.\n\n\r\nЗадачите ще бъдат свързани и с помощ на МВР, в случаи когато е нужна специалната им подготовка по разузнаване, издирване и залавяне на особено опасни лица. Поправките са наложени след случаите, в които командосите от парашутната бригада бяха ползвани в операцията по издирване на убиеца в Пещера и в Нови Искър.\n                    \n                    \n                \r\nВоенният министър Красимир Каракачанов очаква от Комисията по отбрана в Народното събрание да се произнесе по предложението. \"Аз предлагам чисто законово да го регламентираме при тежки престъпления или масови убийства. Не става дума да вадим армията, самолети и танкове, а специализираната част от армията – специалните сили, които имат способности да извършват разузнаване, преследване и за засади\", каза той. По думите му, ако предложението бъде прието, окончателно решение ще бъде давано от министър-председателя.\n\r\nМинистърът на отбраната се мотивира и с терористичните атаки в Европа, които наложиха военни формирования да бъдат включени в анитерористични дейности. Командирът на 68-ма бригада Специални сили в Пловдив бригаден генерал Явор Матеев подкрепя предлаганите промени, защото те регламентират включването на командосите в помощ на МВР при необходимост.\n\r\nСпоред командира на специалните сили \"Жандармерията\" има други функции, Специализираният отряд за борба с тероризма на МВР (СОБТ) е малко формирование и за да се реагира на едновременно възникнали ситуации в няколко града ще трябва да се разчита на командването на силите за специални операции, което също ще се създаде с поправките в закона. Новото командване ще има щаб в Пловдив и в пъти по-голям бюджет за капиталови разходи, модернизация и превъоръжаване. \"Ако досега сме разполагали с хиляди левове за модернизация, превъоръжаване и капиталови разходи, сега ще разполагаме с милиони. Тези промени се готвят от 2001 г. Надявам се съвсем скоро те да бъдат реалност\", каза генерал Матеев.", "date": "2019.03.17", "title": "Каракачанов: Командосите да участват в антитерористични операции"}
{"url": "https://www.dnes.bg/eu/2019/03/17/naprejenie-mejdu-rusiia-i-latviia-zaradi-shestvie-v-riga.404830", "text": "Руското посолство в Латвия определи като позорно състоялото се вчера в Рига шествие в памет на Деня на Легионера, предаде ТАСС.\n\r\n\"Позор! В центъра на европейска столица отново \"маршируват\" с почести бивши легионери от \"Вафен СС\" и техни поддръжници\", се казва в изявление, публикувано вчера в акаунта на посолството в Туитър. \"И това се случва в навечерието на 75-ата годишнина от освобождаването на Рига от немските фашистки завоеватели\", добавя посолството.\r\n\"Няма какво да се удивяваме, след като демонстрирането на знамена със свастика по време на празнуването на 100-годишнината на Латвия така и остана ненаказана\", се подчертава в руското изявление, пише БТА.\r\nОколо хиляда ветерани от \"Вафен СС\" манифестираха вчера по улиците на Рига, за да почетат паметта на падналите си другари, припомня ДПА. Охранявани от голям брой полиция, те положиха цветя на Паметника на свободата.", "date": "2019.03.17", "title": "Напрежение между Русия и Латвия заради шествие в Рига"}
{"url": "https://www.dnes.bg/mish-mash/2019/03/17/receptata-dnes-torta-shokoladovo-izkushenie.404754", "text": "Обичате ли да пприготвяте сладкиши у дома? Предлагаме ви рецептата за една страшно вкусна шоколадова торта, с която ще изкушите гостите си. \r\n\r\n1 ч. ч. – 240 мл\r\n \r\nЗа блата:\r\n \r\n4 яйца на стайна температура\r\n \r\n2 ч. ч. захар\r\n \r\n1/2 ч. ч. олио\r\n \r\n1 1/2 ч. ч. брашно\r\n \r\n1/2 ч. ч. какао\r\n \r\n250 мл гореща вода\r\n \r\n1 бакпулвер\r\n \r\n2 ванилии\r\n \r\n\r\n \r\n200 г крема сирене или маскарпоне\r\n \r\n1 ч. ч. пудра захар\r\n \r\n200 г разтопен бял шоколад\r\n \r\n150 мл сладкарска сметана\r\n \r\n\r\n \r\n350 мл сладкарска сметана\r\n \r\n200 г натурален шоколад\r\n \r\nЗа декорация\r\n \r\n2 кутии шоколадови пръстчета\r\n \r\n\r\n \r\n4 яйца и 2 ч. ч. захар се разбиват до побеляване, на тънка струйка се добавя ½ ч. ч. олио. Добавят се на три пъти 1 ½ ч. ч. брашно и ½ ч. ч. какао, 1 бакпулвер и 2 ванилии като се бърка със шпатула само в една посока. Накрая на тънка струйка като се разбива с миксера на ниска скорост се добавят 250 мл гореща вода.\r\n \r\nСместа се изсипва в кръгла форма за торта с диаметър 23 см и се пече около 40-45 минути в предварително загрята на 200 градуса фурна. След като блатът се опече, фурната се изключва, вратичката на фурната се отваря леко и се оставя вътре още 5 минути, след което се изважда върху решетка и се оставя да се охлади напълно.\r\n \r\nСлед като се охлади се разрязва с дълъг и остър нож на три. За белия крем за пълнеж на тортата разбиваме сиренето със пудрата захар, сметаната и разтопеният шоколад на пухкав крем. Блатовете се напояват със захарен сироп и се сглобяват с крема.\r\n \r\nШоколадовият ганаш се приготвя като в тенджерка с дебело дъно или на водна баня сметаната и натрошеният шоколад се разтопяват до пълно хомогенизиране, като се внимава сметаната да не заври.\r\n \r\nГанашът се оставя да се охлади добре в хладилника за няколко часа, след което се разбива с миксер на пухкав крем, с който се декорира тортата.\r\n\r\n", "date": "2019.03.17", "title": "Рецептата Dnes: Торта Шоколадово изкушение"}
{"url": "https://www.dnes.bg/notifikacii/2019/03/17/broiat-na-jertvite-v-kraistchyrch-raste-veche-sa-50-dushi.404832", "text": "Броят на жертвите на нападението срещу две джамии в новозеландския град Крайстчърч достигна 50, след като полицията откри още едно тяло в една от джамиите, предадоха Ройтерс и ДПА.\n\n\r\nРанените са също 50, от тях 36 остават в болницата. Двама души са в критично състояние.\r\n48-годишният Абдул Азиз, роден в Афганистан, е успял да спаси живота на мнозина, прогонвайки нападателя от джамията Линууд, съобщава Асошиейтед прес. Азиз нападнал Брентън Тарант с това, което имал под ръка - машина за кредитни карти, с която замерил нападателя. След като хвърлил по него и собствения му празен пистолет, разбивайки предното стъкло, нападателят се уплашил достатъчно, за да напусне мястото на нападението. По-късно той бил спрян от новозеландски полицаи, пише БТА. \n                \n                \r\nТарант вече бил отнел живота на 42 души в друга джамия, преди да нападне Линууд, където преди намесата на Азиз загиват седем души. Един човек почина по-късно в болницата.\r\nАзиз е напуснал родината си като млад и е живял над 25 години в Австралия, преди да се премести в Нова Зеландия преди две години.\n\r\nТурският президент Реджеп Ердоган показа запис от нападението срещу джамиите на митинг и определи атаката като посегателство срещу \"нашата страна, нашия народ и мен самия\". Той подчерта, че страните по цял свят, особено западните, трябва да попречат на възхода на ислямофобията.\n\r\nЕрдоган добави, че нападателят е отправил заплахи към мюсюлманите от турски произход. Тарант е посетил два пъти Турция и е заявил, че турците нямат място в Европа, добави президентът, уверявайки, че властите разследват посещенията му и хората, с които се е срещал, отбелязва Ройтерс.\n\r\n\"Не искаме да видим отново конфликт между кръста и полумесеца\", подчерта Ердоган на митинга.\n\r\nЛидери от цял свят изразиха тъгата и възмущението си от нападението срещу джамиите, припомня Ройтерс.", "date": "2019.03.17", "title": "Броят на жертвите в Крайстчърч расте, вече са 50 души"}
{"url": "https://www.dnes.bg/balkani/2019/03/17/syrbiia-se-trese-ot-protesti-sreshtu-pravitelstvoto.404833", "text": "Сърбия протестира. Днес хиляди души се очаква да се включат в антиправителствената демонстрация в Белград, съобщава БТА. \n\r\nВ събота протестите ескалираха. Протестиращите замяраха сградата на националната телевизия с яйца. Те превзеха медията за близо два часа. \r\n\"Ние сме за хората, срещу бившите и настоящи крадци!\", \"За свобода!\", \"Ставай, Сърбия!\", \"Уважавай закона!\", скандираха недоволните и поиската оставката на сръбския президент Александър Вучич.\r\nПолицията се намеси и изведе демонстрантите от сградата. Вълната на недоволството не е от скоро. Вече трети месец продължават протестите срещу управлението на Александър Вучич. \r\nОт своя страна опозицията обви правителството в създаването на атмосфера на насилие и призова своите поддръжници да излязат на улицата. ", "date": "2019.03.17", "title": "Сърбия се тресе от протести срещу правителството"}
{"url": "https://www.dnes.bg/notifikacii/2019/03/17/uuvyrhemptyn-otstraniha-manchestyr-iunaited-ot-fa-kyp.404834", "text": "“Меденият месец” на Оле Гунар Солскяер начело на Манчестър Юнайтед поприключва и загубата с 1:2 от Уувърхемптън като гости бе поредното доказателство, пише\n\r\n“Вълците” издебнаха противника си и с голове през второто полувреме на Раул Хименес (70) и Диого Жота (76) изковаха първия си полуфинал във ФА Къп от 1998 година насам. В добавеното време на срещата Маркъс Рашфорд върна един от головете, но това се оказа недостатъчно за “Червените дяволи”, за да продължат напред.\n\r\nУсловията на “Молиню” бяха тежки заради изсипалия се дъжд през деня, а домакините по-бързо се приспособиха към случилото се. Хората на Нуно Ешпирито Санто заеха изчакващата позиция и опитваха с бързите си контраатаки да наранят противника.\n                \n                \r\nИграта през първата част бе изравнена, като и двата тима не направиха достатъчно пред противниковите врати, за да отбележат. И двата тима все пак имаха претенции за дузпа, главният рефер обаче подмина и двете ситуации с лека ръка.\n\r\nВ последните минути на първата част Диого Жота бе изведен сам срещу стража на гостите Ромеро, но аржентинецът успя да скъси ъгъла и да отрази.\n\r\nЮнайтед започна по-активно втората част и в първите минути след подновяването на играта Рашфорд имаше добро положение да открие резултата, но капитанът на домакините Конър Коуди се намеси решаващо и предотврати опасността.\n\r\n“Вълците” отговориха чрез Раул Хименес, чийто удар с глава бе отразен от Ромено. Аржентинецът не трепна и при далечен шут на Жоао Моутиньо малко по-късно.\n\r\nТака се стигна до 70-та минута, когато Раул Хименес “взриви” трибуните. Моутиньо проби в наказателното поле и подаде към мексиканеца, който се пребори с няколко защитника на гостите и от сложна ситуация и с гръб към вратата стреля. Получи се много коварен удар, при който Ромеро нямаше никакви шансове, а Уулвс поведе - 1:0.\n\r\nМалко след това домакините нанесоха и втория си удар. Уулвс организира страхотна контраатака, при която Диого Жота действа малко егоистично при ситуация трима на един. Португалецът стреля мощно в близкия ъгъл и направи 2:0.\n\r\nМалко след това защитникът на гостите Тобиас Линдельов бе изгонен с директен червен картон, но главният рефер поправи решението си и му извади жълт, след като си послужи със системата за видеоповторения. “Червените дяволи” успяха много късно да се върнат в мача. Чак в 5-та минута на даденото продължение Маркъс Рашфорд получи добро подаване от Люк Шоу в наказателното поле и от точката на дузпата направи 1:2. За повече обаче хората на Оле нямаха време.\n\r\nУулвърхемптън - Манчестър Юнайтед 2:1\n\r\n1:0 Раул Хименес 70'\n\r\n2:0 Диого Жота 76’\n\r\n2:1 Маркъс Рашфорд 90+5’\n\r\nУулвърхемптън: Руди, Сайс, Коуди, Боли, Дохърти, Дендонкър, Невеш, Моутиньо, Джони, Жота (87 - Траоре), Хименес (90 - Коща)\n\r\nМанчестър Юнайтед: Ромеро, Далот, Линдельоф, Смолинг, Шоу, Ерера (71 - Перейра), Матич (86 - Мата), Погба, Лингард (86 - МакТоминай), Рашфорд, Марсиал.", "date": "2019.03.17", "title": "Уувърхемптън отстраниха Манчестър Юнайтед от ФА Къп"}
{"url": "https://www.dnes.bg/sofia/2019/03/17/policai-se-samoobgaziha-na-protest-v-sofiia.404835", "text": "\"Мегапротест - народът срещу управляващата мафия и всички партии\" причини напрежение, но завърши с конфузна ситуация за пазителите на реда от МВР в София, стана ясно от социалните мрежи. \n\n\r\nПротестиращите са опитали да пробият полицейския кордон. От своя страна пазителите на реда са решили да използват лютив спрей срещу тях, но полицаите се самообгазили, трима души са били прегледани от лекар и освободени за лечение. Видеозапис от инцидента беше разпространен в социалните мрежи и моментално се превърна в един от най-гледаните клипове в мрежата. \n\r\nОт МВР обявиха че пострадали или арестувани няма. \n\r\nОбявеният във Facebook като \"Мегапротест - народът срещу управляващата мафия и всички партии\" се оказа недоволство на стотина души, облечени в жълти жилетки, които обаче успяха за кратко да блокират движението пред Народното събрание. Основните искания бяха провеждане на национален референдум за промяна на системата на управление към пряка демокрация, оставка на правителството и нови избори.\n                    \n                    \n                \r\nПротестното шествие мина през Народното събрание, Министерския съвет, Президентството и бул. \"Витоша\".\r\n", "date": "2019.03.17", "title": "Полицаи се самообгазиха на протест в София"}
{"url": "https://www.dnes.bg/index/2019/03/17/bsp-predlagat-elena-ioncheva-za-vodach-na-listata-za-evrovota.404837", "text": "Изпълнителното бюро на БСП ще номинира Елена Йончева за водач на листата на партията за евроизборите, обяви Кирил Добрев. \n\n\r\nОт направени 293 конференции, Елена Йончева има 266 номинации – огромна част от партията, припозна нея, посочи още той.\n\r\nЙончева е лице на борбата с корупцията в България, отбеляза още Добрев. С нейната номинация се търси разширяване на влиянието на БСП.\n\r\nПетима души са изключително голям брой номинации, освен Елена Йончева и Сергей Станишев, взимат участие и Деница Златева, Иво Христов, проф. Гечев, Петър Корумбашев и Момчил Неков.\n\r\nДобрев отбеляза, че европейските избори са елемент към спечелването на парламентарните избори. От тази гледна точка, според него, изключително важно е именно разширяването на влиянието на БСП. \n                \n                \r\nЕлена Йончева събира най-много номинации от партийните организации от всички проведени до този момент кампании – това показва, че тя е един изключително обединителен образ, не само за партията, но и за обществото, обясни още Кирил Добрев.", "date": "2019.03.17", "title": "БСП предлагат Елена Йончева за водач на листата за евровота"}
{"url": "https://www.dnes.bg/televizia/2019/03/17/smut-v-semeinata-idiliia-s-izpepeleni-ot-slynceto.404726", "text": "Гледната точка на Никита Михалков за \"сталинизма\" идва с \"Изпепелени от слънцето\". Драмата от 1994 г. му носи \"Оскар\" за най-добър чуждоезичен филм.\r\nСюжетът ни връща към 1936 година: Идиличното лято на героя на революцията полковник Котов е смутено от появата на братовчед му Дмитри от Москва. Гостенинът успява да омае жените в къщата - младата съпруга на полковника и  6-годишната им дъщеря Надя. \r\nДмитри притежава чар и с интересните си игри и уменията си  по пиано се сдобива със симпатиите им. Котов обаче не може да бъде заблуден толкова лесно: след  репресията на Сталин, Дмитри получава тайни обаждания посред нощ и Котов  знае, че зад тях се крият тайни...\r\n                    \n                    \n                Михалков проследява сложността на времето: Подлост има и от двете страни. Държавната машина е разперила силите си и се намесва върху съдбите на персонажите.\r\nВ ролите ще видим Никита Михалков, Олег Меншиков, Вячеслав Тихонов, Ингеборга Дапкунайте. Гледайте \"Изпепелени от слънцето\" на 17 март от 23.00 часа по телевизия.\n\r\n\r\n ", "date": "2019.03.17", "title": "Смут в семейната идилия с \"Изпепелени от слънцето\""}
{"url": "https://www.dnes.bg/notifikacii/2019/03/17/prouchvane-90-iskat-maduro-da-se-otkaje-ot-posta-si.404836", "text": "Венецуелският опозиционен лидер Хуан Гуайдо започна снощи обиколка на страната, която бележи нов етап в кампанията му за сваляне на президента Николас Мадуро, предадоха Асошиейтед прес и Ройтерс. В същото време поддръжници на правителството се събраха на митинг в столицата Каракас. \n\n\r\nПред събралото се множество в северния град Валенсия Гуайдо обеща да осигури по-добър живот на изпитващите затруднения венецуелци. \"По-силни сме от всякога\", заяви подкрепяният от САЩ опозиционен лидер, който през януари се провъзгласи за изпълняващ длъжността президент, пише БТА. \n\r\nПреизбирането на Мадуро е незаконно, повтори Гуайдо пред привържениците си, призовавайки ги да продължат това, което той нарече \"Операция \"Свобода\". Скоро, след като сме посетили и организирали всички части на страната, ще отидем в президентския дворец Мирафлорес и ще си върнем това, което принадлежи на венецуелския народ, обеща опозиционният лидер.\n                \n                \r\nОколо 90 на сто от венецуелските граждани искат Мадуро да се откаже от президентските пълномощия, показва проучване на общественото мнение на венецуелската социологическа агенция \"Меганализис\", публикувано вчера на сайта на в. \"Насионал\". Проучването е проведено от 11 до 14 март в 16-те най-гъсто населени щата и 32 града на Венецуела. 88,9 на сто от участвалите в проучването 1 100 души са подкрепили оставката на Мадуро и неговото правителство.\n\r\nВъзможната статистическа грешка при проучването е 3,3 на сто.", "date": "2019.03.17", "title": "Проучване: 90 % искат Мадуро да се откаже от поста си"}
{"url": "https://www.dnes.bg/akoshtete-vqrvaite/2019/03/17/kyde-triabva-da-otidete-na-meden-mesec-spored-zodiiata.404396", "text": "Няма съмнение, че меденият месец трябва да представлява най-романтичната ваканция за двойката. Ето и къде всеки зодиакален знак ще се чувства най-добре и ще изживее приказка.\r\n \r\n\r\n \r\nМалдивите е чудесен избор за такива приключенци, каквито са Овните. Там ще усетят тръпка, ще могат да предизвикат себе си и да опитат нови неща - каране на каяк, на кану, гребане, гмуркане и т.н. Там ще почувстват и уединение и ще се радват на времето с партньора.\r\n \r\n\r\n \r\nОбичат красотата и естетиката, земни хора са и ще се чувстват прекрасно в Тоскана. Там ще усетят романтичната атмосфера, ще разглеждат забележителности и ще могат да опитат различни вина с половинката. Ще си правят пикник сред лозята.\r\n \r\n\r\n \r\nЕнергичните Близнаци постоянно са в движение. Трябва им забързан град, пълен с туристи, където ще могат да се насладят и на нощен живот. За тях ще е добре да посетят няколко европейски столици, които са близо - Прага, Будапеща и Виена. Там е пълно с хора и ще посетят много места и партита.\r\n \r\n\r\n \r\nВодни знаци, като Раците, ще се чувстват прекрасно на някой остров, заобиколени от вода. Галапагоските острови ще ги впечатлят. Раците обичат океана, дивата природа, екзотичните кътчета.\r\n \r\n\r\n ", "date": "2019.03.17", "title": "Къде трябва да отидете на меден месец според зодията?"}
{"url": "https://www.dnes.bg/stranata/2019/03/17/turisticheskiiat-bransh-mladite-biagat-niama-rabotnici-izobshto.404839", "text": "Преди началото на активния туристически сезон хотелиерите и ресторантьорите отново са изправени пред стар проблем - наемането на квалифициран персонал, съобщава БНТ.\n\n\r\n\"Всяка година става все по-трудно. Липса на кадри изобщо, не на квалифицирани кадри, а изобщо на кадри. Всички млади хора бягат. Най-добре проблемът с образованието и квалификацията се решава, когато държавата се намеси, когато има държавна политика\", твърди хотелиерът Атанас Карагеоргиев.\n\r\nСериозен недостиг има на сервитьори, бармани и готвачи. Основно изискване към персонала е средно или висше образование, както и владеене на чужд език, предимно английски, руски или немски.\n                    \n                    \n                \r\n\"Работодателите проявяват гъвкавост по отношение набирането на хора. По-скоро са склонни и търсят хора, които имат готовност за работа, имат готовност за учене и проявяват лоялност. Свидетели сме, че и в последните години заплащането има минимален ръст нагоре. Постепенно работодателите свикнаха с идеята, че трябва да дадат малко повече пари, за да си запазят кадрите.\", казва Божидар Михайлов,  директор на Регионална служба по заетостта - Варна.\n\r\nЗа предстоящия сезон хотелиерите по Черноморието отново ще привличат сезонни работници от Украйна, Беларус и Молдова.", "date": "2019.03.17", "title": "Туристическият бранш: Младите бягат, няма работници изобщо"}
