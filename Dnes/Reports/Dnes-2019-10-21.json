{"url": "https://www.dnes.bg/obshtestvo/2019/10/21/grajdani-poiskaha-evropeisko-bydeshte-za-makedoniia-s-bdenie.426906", "text": "\nПред френското посолство в София се проведе мирно бдение под надслов \"Европейско бъдеще за Македония\". Събитието е в подкрепа на даването на равен шанс на Скопие за започване на преговори за присъединяване към Общността.\n \r\n\r\n\"Събираме се да призовем Франция да мине в обичайна си роля в ЕС, а не да застрашава мира и сигурността на континента. Подготвили сме декларация до Франция. Макрон е в позицията да поведе нещата към една силна Европа\", това каза един от организаторите на бдението Андрей Врабчев.\r\n\r\nПредстои да бъде връчен апел към президента на Франция Емнюел Макрон, информира  .\r\n\r\nСпоред него българската позиция трябва да бъде, че НАТО не е достатъчно за Македония.", "date": "2019.10.21", "title": "Граждани поискаха \"Европейско бъдеще за Македония\" с бдение"}
{"url": "https://www.dnes.bg/notifikacii/2019/10/21/za-pyrvi-pyt-kitai-ima-poveche-bogatashi-ot-sasht.426848", "text": "Богатите китайци са станали повече от богатите американци за първи път, като и в двете страни броят на милионерите расте, сочи проучване на швейцарската банка Креди Сюис, цитирано от Ройтерс и ТАСС.\n\r\nСпоред годишното проучване на банката броят на китайците, които попадат сред 10-те процента най-богати хора в света, е достигнал 100 милиона, а броят на американците в тази категория е 99 милиона души към средата на годината.\n\r\nВъпреки търговските разногласия между САЩ и Китай през последната година и двете страни са преуспели в натрупването на богатство - съответно 3,8 трилиона долара и 1,9 трилиона долара, посочва в изследването представител на банката.\n\r\nСпоред данните на Креди Сюис общият брой милионери, изчислено в щатски долари, в света се е повишил с 1,1 милиона и е достигнал 46,8 милиона души. Те притежават общо активи и средства на стойност 158,3 трилиона долара, което е дял от 44 процента от световните активи.\n                \n                \n                \r\nБогатството на 55 920 души надхвърля 100 милиона долара, а 4830 души притежават активи на стойност над 500 милиона долара.\n\r\nПовечето нови милионери - 675 000 души - са в САЩ.\n\r\nСпад на общото богатство в Австралия, дължащ се главно на промени във валутните курсове, е довел до намаляване на милионерите там със 124 000. Великобритания е изгубила 27 000 милионери, а Турция - 24 000.\n\r\nСпоред проучването световното богатство, което се е увеличило с 2,6 на сто през изминалата година, ще нарасне с 27 процента през идните пет години до 459 трилиона долара. Броят на милионерите ще нарасне за този период до близо 63 милиона. \r\n \r\n/БТА/", "date": "2019.10.21", "title": "За първи път: Китай има повече богаташи от САЩ"}
{"url": "https://www.dnes.bg/temida/2019/10/21/biznesmen-poluchi-3-godini-uslovno-za-ukrivane-na-danyci.426876", "text": "Осъдиха бизнесмен от Благоевград за укриване на данъци в особено големи размери. Наказание от 3 години условно, с пет години изпитателен срок, глоба от 2 хил. лв. и конфискация на една четвърт идеална част от поземлен имот получи собственик на фирма в Благоевград, пише „“. \n\r\n\n\r\nОкръжният съдия призна С.К.И. за виновен за укриване и неплащане на данъчни задължения на две дъщерни фирми в качеството му на техен едноличен собственик и управител.\n                    \n                    \n                \n                \n                \n                \r\nЗа периода от 13 март 2008 г. до 27 януари 2015 г., бизнесменът е избегнал установяване и плащане на данъчни задължения по една от фирмите си в размер на 26 994 лв., от които 18 020 лв. ДДС за внасяне и 8 973.98 лв. дължим данък по ЗКПО.\n\r\nОт 8 август 2013 г. до 18 януари 2016 г. пък по другата си фирма, С.К.И. е избегнал установяване и плащане на данъчни задължения в размер на 10 050 лв., от които 6 690 лв. ДДС за внасяне и 3 360 лв. дължим данък по ЗКПО.\n\r\nПрисъдата може да се обжалва или протестира в 15-дневен срок.", "date": "2019.10.21", "title": "Бизнесмен получи 3 години условно за укриване на данъци "}
{"url": "https://www.dnes.bg/mestni-izbori-19/2019/10/21/siguren-balotaj-v-sofiia-fadnykova-bie-manolova-s-31-2-na-28-5.426882", "text": "Победителят в кметските избори в София ще се определи на балотаж между Йорданка Фандъкова и Мая Манолова, сочи изследване на социологическата агенция „Сова Харис“, проведено по поръчка на \"Труд\".\n\r\nНа първия тур досегашната кметица на столицата би получила 31,2% от всички гласоподавателите на общината, а бившият омбудсман – 24,7%. На втория тур очакванията са Фандъкова да вземе 37,6 на сто, а опонентката й Манолова – 28,5%. Коалицията ГЕРБ-СДС ще бъде с най-много общински съветници.\n\r\nСпоред социолозите, съществуват предварителни очаквания, че значителна част от избирателите на третата политическа сила в столицата – градската десница – може да застанат срещу ГЕРБ, т.е. да заложат на промяната. Резултатът от настоящето проучване не потвърждава тази хипотеза. Напротив, преоценката в нагласите си, която правят избирателите на традиционната десница, е в обратна посока. Част от тях директно се насочват към кандидата на ГЕРБ-СДС още на първи тур. А хората, подкрепили десницата на първи тур, на балотажа или се определят за Йорданка Фандъкова, или заявяват, че няма да гласуват. Евентуален резерв за Мая Манолова може да дойде от гласовете на другите леви и граждански кандидати като Георги Кадиев и Борис Бонев. \n                    \n                    \n                \n                \n                \n                \r\nБившият омбудсман може да развие потенциала си още сред така наречените „нови софиянци“, които са се заселили в града през последните години. Тази немалка група хора засега няма обособено политическо представителство.\n\r\nВ същото време очаквано е, че служителите на съсредоточените в столицата държавни институции, общинските администрации и представителите на едрия бизнес ще застанат преимуществено зад настоящия кмет. Тези предпоставки обуславят това, че дистанцията на балотажа се увеличава.\n\r\nБорбата за мнозинство в Общинския съвет също предлага заплетена интрига, коментират от \"Сова Харис\". Резултатите показват, че коалицията ГЕРБ-СДС ще има най-голям брой съветници. Групата им обаче ще е по-слабо представена в сравнение със сегашния Общински съвет. Групата на БСП ще увеличи значително своята тежест, като вероятно ще се утрои в сравнение със сегашното положение.\n\r\nДанните показват, че със сигурност представители в Столичния парламент ще излъчат още Демократична България-Обединение и ВМРО-БНД. Явно чрез коалиция с тези формации ще се търсят варианти за съставяне на мнозинство. По-голямата избирателна активност ще повиши и прага за излъчване на общински съветници. Поне пет формации – АТАКА, Партия на ЗЕЛЕНИТЕ, ВОЛЯ, АБВ и Коалиция НФСБ са на границата за влизане в Общинския съвет – имат регистрирана подкрепа 1-1,5%. Вероятно заветната граница ще бъде около 1,6% от гласувалите. Колко от гореизброените формации ще я преминат не може да се каже в момента, но може да се предположи, че тези, които я преодолеят, ще имат важна роля при формирането на следващото мнозинство в СОС.\r\n-------------------------------------------------------------------------------------------------------------------------------------------------------------------------\r\n", "date": "2019.10.21", "title": "Сигурен балотаж в София, Фаднъкова бие Манолова с 31,2% на 28,5%"}
{"url": "https://www.dnes.bg/balkani/2019/10/21/bylgarin-zagina-v-kipyr.426904", "text": "Български граждани на 38 години е загинал в пътна катастрофа тази сутрин в района на кипърския град Пафос, съобщава в. \"Сайпръс мейл\", цитиран от БТА.\r\n\r\nВанът, който българинът управлявал, се блъснал челно в друго превозно средство, идващо от отсрещната посока. Катастрофата е станала около 9 часа сутринта на пътя между селата Архимандрита и Куклия.\r\n\r\nИ двамата шофьори са откарани в болница в град Пафос. Водачът на вана, който транспортирал колети, починал от раните си в болницата. Другият шофьор е със сериозни наранявания, но няма опасност за живота му.", "date": "2019.10.21", "title": "Българин загина в Кипър"}
{"url": "https://www.dnes.bg/stranata/2019/10/21/zagrijena-baba-izdade-v-policiiata-vnuka-si-narkoman.426902", "text": "61-годишна жена от село Савин подала сигнал около 16.30 часа на 20 октомври, че 20-годишният й внук държи в къщата им в Кубрат наркотични вещества, съобщават от полицията в Разград.\n\r\n\r\nВ джоб на връхната му дреха бабата открила хартиена обвивка с растителна маса с тегло 0,8 грама. При тестване веществото реагирало положително на амфетамин.\r\n\r\nПо случая е образувано досъдебно производство.", "date": "2019.10.21", "title": "Загрижена баба издаде в полицията внука си наркоман "}
{"url": "https://www.dnes.bg/mestni-izbori-19/2019/10/21/valeri-simeonov-vnese-signal-za-brokeri-na-glasove.426903", "text": "Лидерът на НФСБ Валери Симеонов внесе сигнали за брокери на гласове на среща с главния прокурор Сотир Цацаров и министъра на вътрешните работи Младен Маринов днес, съобщиха от пресцентъра на партията.\n\n\r\nПо време на разговорите е бил поставен въпросът за гарантиране на честността на вота в изборния ден. Акцентът е бил поставен върху Пловдив.\n\r\nПредоставяйки новите сигнали, Валери Симеонов и членове на ръководството на НФСБ са припомнили как на миналите местни избори през 2015 година резултатът в Пловдив е бил обърнат в последния момент, а полицията - изтеглена от ромските махали. По време на срещата са били предоставени и сигнали за купуване на гласове в Благоевградска област.\n                    \n                    \n                \n                \n                \n                \r\nГлавният прокурор Сотир Цацаров и министърът на вътрешните работи Младен Маринов са се ангажирали да проверят предоставените им сигнали, да проведат допълнителни разговори с директора на ОД на МВР в Пловдив старши комисар Йордан Рогачев, както и да бъде осигурено до края на изборния ден полицейско присъствие в махалите, се посочва в съобщението.\n\r\nПоставен е бил и въпросът за спазването на Закона за шума през лятото, както и за озвучаването на ромските сватби.\n\r\nКато цяло е отчетен положителен резултат от прилагането на Закона за шума, се посочва още в прессъобщението. Предстои допълнително синхронизиране на действията на контролните органи за прилагането на закона в цялата му строгост.", "date": "2019.10.21", "title": "Валери Симеонов внесе сигнал за брокери на гласове"}
{"url": "https://www.dnes.bg/sofia/2019/10/21/otkriha-nevzriven-boepripas-v-sofiiskiia-kvartal-boiana.426901", "text": "Специализиран екип от Сухопътните войски ще обезвреди невзривен боеприпас, открит във вилна зона „Киноцентъра“, кв. „Бояна“, съобщиха от пресцентъра на министерството на отбраната.\n\r\n\r\nСпециализиран екип от 78-и батальон за осигуряване – Горна Баня от състава на Сухопътните войски, беше задействан в 16.15 ч. днес по сигнал за намерен корозирал снаряд, открит при изкопни дейности във вилната зона „Киноцентъра“, кв. „Бояна“, гр. София. При първоначалния оглед е установено, че това е 50 мм осколъчна мина с взривател, силно корозирала и без видима маркировка. Военнослужещите, ръководени от капитан Петър Трайков, ще извършат изземване, транспортиране и последващо унищожаване на открития боеприпас.\r\n\r\nСпециализираният екип действа на основание отправено искане от главния секретар на МВР и по разпореждане на командира на Сухопътните войски генерал-майор Михаил Попов.", "date": "2019.10.21", "title": "Откриха невзривен боеприпас в софийския квартал \"Бояна\""}
{"url": "https://www.dnes.bg/balkani/2019/10/21/chernokoji-gei-voinici-ot-sasht-prebiti-v-hyrvatiia-dokato-tuyrkvali.426874", "text": "Двама чернокожи войници от американските военновъздушни сили са били брутално пребити в събота вечерта в нощен клуб в хърватския град Задар. Войниците, които били дошли на почивка в Задар от Вирджиния и Джорджия, са били нападнати по време на „туъркване“ в клуба, където открито показвали, че са хомосексуалисти, пише Zadarski.hr.\n\r\nПри нападението от страна на голяма група мъже американците едва са се спасили, като в крайна сметка са били транспортирани в спешното отделение на местната болница. Те са получили лекарска помощ, тъй като главите им са били разкървавени, имали са хематоми от получените удари. \n\r\n„През изминалата нощ преживяхме един от най-лошите моменти в живота си. В клуба бяхме нападнати от група от 8-10 хърватски мъже. Никога в живота си не съм се чувствал толкова безпомощно. Изглеждаше, като че няма да ни пуснат живи“, разказа шокираният 24-годишен войник. Той е споделил първия си подобен опит в социалните мрежи, където е получил подкрепа от своите приятели от поделението, познати и приятели по цял свят. \n                    \n                    \n                \n                \n                \n                \r\nОт полицията в Задар потвърдиха, че през нощта срещу неделя в нощния клуб „Опера“ е станал инцидент, при който са пребити двама американски граждани на 25 и 24 години. Полицията е получила сигнала около 3,20 часа, като нападението е станало около 3,10 часа. \n\r\nПри нападението над двамата американски войници са участвали няколко неизвестни лица, които са им нанесли леки телесни повреди, удряйки ги с юмруци и нанасяйки им ритници по главата. \n\r\nПолицията в Задар работи интензивно за установяване на самоличността на нападателите и причините за нападението. Засега нападателите се издирват за нарушаване на обществения ред, което е в сферата на нарушенията, но разследването ще покаже дали при физическото нападение над чернокожите гей войници е имало елементи на престъпление от омраза, което е наказуемо деяние, пише „Ютарни лист“. \n\r\n„Пътуването, което започна толкова добре, приключи по толкова ужасен начин, но съм благодарен, че аз и приятелят ми сме живи!  Имаме няколко синини, но ще сме добре!“, каза 24-годишният мъж от Джорджия. Неговият приятел на 25 години от Вирджиния сподели в социалните мрежи същия разказ от болницата в Задар, където и двамата са настанени, охранявани от полицията.\r\n\r\n \r\n", "date": "2019.10.21", "title": "Чернокожи гей войници от САЩ пребити в Хърватия, докато \"туърквали\""}
{"url": "https://www.dnes.bg/eu/2019/10/21/evroparlamentyt-zaema-izchakvatelna-poziciia-za-brexit.426905", "text": "Европейският парламент, който също трябва да ратифицира споразумението за напускането на Великобритания, няма да прави нищо, преди то да бъде одобрено от британския парламент. Този съвет даде днес групата за Brexit на парламента на неговото ръководство, което трябва да реши кога да вкара въпроса в дневния ред на институцията.\n\n\r\nСлед като в четвъртък британският премиер Борис Джонсън и Европейската комисия постигнаха съгласие за нова сделка и европейските лидери я одобриха, остава условията да бъдат потръдени и от британския и от Европейския парламент преди да влязат в сила. Ако това не стане до 31 октомври и ЕС не даде нова отсрочка на Лондон, Обединеното кралство ще излезе след 10 дни без сделка.\n                    \n                    \n                \n                \n                \n                \r\n“Препоръчахме на председателския съвет да изчакат пълната ратификация от британска страна преди Европейският парламент да гласува”, съобщи председателят на групата белгийският евродепутат Ги Верхофстат след сбирката й в понеделник в Страсбург.\r\nРешението идва на фона на несъстоялия се втори опит на Борис Джонсън да убеди британския парламент да потвърди сделката му. След като в събота гласуването беше отложено, днес то отново не се случи, след като председателят на Камарата на общините Джон Бъркоу отказа да предложението да бъде подложено на обсъждане и гласуване, тъй като вече е дебатирано в събота.\n\r\nМеждувременно Брюксел продължава консултациите по поисканата в събота от премиера Борис Джонсън нова отсрочка на излизането на Обединеното кралство - този път до 31 януари. Въпреки, че писмото до председателя на Европейския съвет Доналд Туск не е подписано от Джонсън, ЕС го смята за валидно.\n\r\nЕвропейските лидери трябва единодушно да одобрят нова отсрочка, но те не са задължени да се съобразят с поискания срок. Според част от страните всяко отлагане на Brexit носи икономически загуби и несигурност и затова трябва да се приключи по-бързо. Те настояват да се даде време само колкото да се приключи ратификацията в двата парламента. Според други отлагането трябва да е по-дълго, за да гарантира плавно адаптиране на бизнеса при евентуално излизане без сделка и преходен период. Когато един от двата възгледа надделе, Туск трябва да свика извънредна среща на върха, на която да се вземе формалното решение за удължаване.", "date": "2019.10.21", "title": "Европарламентът заема изчаквателна позиция за Brexit"}
{"url": "https://www.dnes.bg/crime/2019/10/21/gorski-zadyrjaha-80-kubika-nezakonna-dyrvesina.426875", "text": "Строителна дървесина в размер на близо 80 кубика са задържани вчера от служители на Регионална дирекция по горите - София, съобщиха от Изпълнителна агенция по горите. \n\r\nДървесината, която е била немаркирана и непридружена с превозни билети, е установена от проверяващите на място за претоварване в землището на с. Врачеш, общ. Ботевград. Съставен е констативен протокол, като работата по изясняване случая продължава.\n\r\nВ землището на с. Душанци, общ. Пирдоп, са проверени група ловци. Оказва се, че ловците имат издадено разрешително за групов лов на дива свиня, но за район различен от мястото, на което са се намирали. В близост до тях, служителите от РДГ - София са открили убита сърна. По случая е уведомено РУ Пирдоп.\n                    \n                    \n                \n                \n                \n                \r\nПрез изминалата седмица служителите на Регионална дирекция по горите - София са извършили над 640 проверки. За установени нарушения по Закона за горите горските инспектори са съставили осем акта, задържали са над 80 куб. м дървесина, две моторни превозни средства и бензиномоторен трион, съобщава БТА.", "date": "2019.10.21", "title": "Горски задържаха 80 кубика незаконна дървесина"}
{"url": "https://www.dnes.bg/zvezdi/2019/10/21/liubov-li-be-maili-i-kodi-s-podobni-tatuirovki.426862", "text": "Майли Сайръс и Коди Симпсън си направиха подобни татуировки, вижда се от снимки, публикувани в социалните мрежи. Влюбените са отишли при таутиста на много знаменитости Нико Басил в Ел Ей.\r\nМайли си татуира прободено сърце в близост до рамото. Татуировката е като тази на Пери Листър, в рокаджийски стил е. Звездата си е татуирала и цифрите 92 на врата, като това е нейната рождена година.\r\n \r\nКоди пък си е направил череп и сърп на гърдите, вдъхновени от филма Papillon от 1973 г. и ролята на Стийв Маккуин.\r\nФеновете започнаха да сравняват Майли и Коди с двойката Пери Листър и рокера Били Айдъл и начина, по който те са изглеждали през 80-те години.\r\n \r\nСайръс има много татуировки, като част от тях е правила по време на връзката си с Лиам Хемсуърт и те са посветени на него. Лиам в момента има връзка с австралийска актриса - Мадисън Браун.\r\n \r\n", "date": "2019.10.21", "title": "Любов ли бе: Майли и Коди с подобни татуировки"}
{"url": "https://www.dnes.bg/health/2019/10/21/6-navika-koito-predizvikvat-poiava-na-brychki.426650", "text": "Всеки би желал да остане вечно млад и по възможност с перфектна еластична кожа. Понякога обаче бръчките започват да се появяват твърде рано. Затова е добре да се замислим дали не допринасяме за тяхната ранна поява с някои вредни несъзнателни навици, които много от нас имат.\r\n\r\nТъркането на очите може да изглежда безобидно, но не е. Този вреден навик засяга изключително тънката и нежна кожа около очите, оставяйки фини линии и бръчки по нея. Избягвайте да го правите, колкото и уморени да са очите ви.\r\n\r\nСлънчевите очила предпазват окото от вредните UV-лъчи, но те имат и още една важна функция, която често бива неглижирана – те предпазват кожата около очите от бръчки. Как? Като помагат да не присвивате очи, борейки се със слънчевата светлина. Гледайки нормално през слънчевите очила, вие помагате на кожата си да не се набръчква излишно.\r\n                    \n                    \n                \n                \n                \n                ", "date": "2019.10.21", "title": "6 навика, които предизвикват поява на бръчки"}
{"url": "https://www.dnes.bg/eu/2019/10/21/uchilishtata-v-hyrvatiia-stachkuvat-iskat-po-slojni-programi.426885", "text": "Основните и средни училища в цяла Хърватия днес стачкуват с искане за увеличение на коефициента на сложност на работата, предадоха регионалната телевизия Ен1 и БТА.\n\r\n\r\nРъководителите на Независимия синдикат на работещите в сферата на образованието и Синдикатът на хърватските учители съобщиха, че са изготвили план на протестите до края на първия срок.\r\n\r\nТе заявиха, че социалният диалог е прекъснат. Предложението на премиера Андрей Пленкович за повишение на основната заплата не е същото като увеличение на коефициента на сложност на работата, посочиха синдикатите.", "date": "2019.10.21", "title": "Училищата в Хърватия стачкуват – искат по-сложни програми"}
{"url": "https://www.dnes.bg/rusia/2019/10/21/rusiia-se-zavryshta-v-afrika-putin-zaiaviava-ambiciiata-na-stranata-si.426852", "text": "След близо три десетилетия на отстъпление Москва иска да се завърне в Африка. За да подчертае тази амбиция пред Запада, но също и пред Китай, Владимир Путин ще председателства тази седмица първата си голяма среща на върха с африкански страни.\n\r\nВ последно време африканските лидери често посещават Москва. През август руският президент се срещна с президента на Мозамбик Филипе Нюси. Преди него с Путин се срещнаха президентът на Република Конго Дени Сасу-Нгесо и президентът на Ангола Жоау Лоуренсу. Що се отнася до египетския президент Абдел Фатах ас Сиси, той е близък на Путин.\n\r\nОбщо десетина африкански президенти посетиха руската столица от 2017 година, пише Франс прес.\n\r\nВсеки път едни и същи обещания: инвестиции в енергетиката и полезните изкопаеми и неизменните оръжейни договори, които винаги са били главният източник на търговски обмен между Русия и Африка.\n                    \n                    \n                \n                \n                \n                \r\nСега обаче Москва иска да засили отношенията си с Африка и вече не се задоволява да бъде възприемана като продавач на автомати \"Калашников\" - това емблематично оръжие, което присъства на националния флаг на Мозамбик.\n\r\nВ курортния град Сочи Владимир Путин и неговият египетски колега в сряда и четвъртък ще бъдат съпредседатели на първата \"среща на върха Русия-Африка\", на която се очаква да присъстват около 30 лидери.\n\r\nНа срещата ще присъстват както бивши \"братски комунистически страни\" като Етиопия и Ангола, така и държави, в които Москва едва наскоро прокарва своето влияние, като например Централноафриканската република и страните от Западна Африка.\n\r\nВ програмата са включени дискусии на политически и икономически теми, за да бъде показано, че Русия може, подобно на Китай и Европа, да бъде надежден партньор. \"Русия има много да предложи в рамките на взаимноизгодното сътрудничество с африканските държави\", заяви говорителят на Кремъл Дмитрий Песков.\n\r\n\n\r\nСлед завръщането си в Близкия изток със сирийския конфликт Москва иска да затвърди образа си на сила от световна величина.\n\r\n\"Този форум служи за отбелязване на решителния завой на Русия към Африка\", казва пред Франс прес Евгений Корендясов, бивш посланик и настоящ член на Институт за Африка в Москва.\n\r\nНай-фрапиращият пример за руското завръщане в Африка е пристигането в началото на миналата година на оръжия и десетки \"военни съветници\" в Централноафриканската република, която по принцип е във френската зона на влияние.\n\r\nВ ЦАР руското влияние въобще не е дискретно: пример за това е, че руснакът Валерий Захаров е \"съветник по въпросите на сигурността\" на президента Фостен-Арканж Туадера.\n\r\nКъм това следва да добавим патрулите в Банги на наемници от групата \"Вагнер\", военна фирма, за която се твърди, че е финансирана от близкия до Путин Евгений Пригожин.\n\r\nТези хора, с които Москва отрича да има връзка, се появиха и на друго място: в Либия, като се твърди, че са съюзници на маршал Хафтар. В Северен Мозамбик те се сражаваха заедно с армията срещу бунтовници джихадисти, а западни медии забелязаха присъствието им в Мадагаскар и Судан.\n\r\nМосква освен това подписа няколко договора за военно сътрудничество, последния от които с Мали през юни. Въпреки това Русия все още е далеч от това да се конкурира със западните сили.\n\r\n\"Не бива да свеждаме всичко това до историята за конфронтация (със Запада). Ние не сме Съветският съюз, нито имаме амбицията за това, нито възможностите, нито ресурсите\", отбелязва Евгений Корендясов.\n\r\nАрно Калика, асоцииран сътрудник във Френския институт за международни отношения, смята, че е \"неточно\" да се говори понастоящем за масивно руско присъствие в Африка.\n\r\n\n\r\nКато цяло африканската политика на Русия е доста прагматична: Москва иска да се завърне на континента и е готова да работи с тези, които проявяват интерес.\n\r\nВ рамките на икономическата си дипломация \"Москва се опитва, с променлив успех, да мобилизира връзките си от епохата на Студената война и да превърне старите идеологически симпатии в бизнес\", твърди в материал по темата Арно Дюбиен от Френско-руския център за наблюдение.\n\r\nРусия обаче идва късно на този икономическо-търговски терен. Независимо дали става дума за инфраструктура или природни ресурси, Китай постави своя отпечатък върху Африка и се превърна в конкурент номер едно на западните сили.\n\r\nА понякога Москва греши от незнание. Арно Калика припомня как руският външен министър Сергей Лавров се е учудил миналата година в Етиопия, че тази страна, която исторически е партньор на Русия, вече се е ориентирала към Китай и Съединените щати.\n\r\nТака че Сочи ще бъде повод за засилване на отношенията. \"Вниманието ще бъде привлечено\" от голям договор със страна, в която Москва няма силно влияние, твърди Калика.\n\r\n/БТА/\r\n ", "date": "2019.10.21", "title": "Русия се завръща в Африка! Путин заявява амбицията на страната си"}
{"url": "https://www.dnes.bg/rusia/2019/10/21/putin-v-afrika-imat-nujda-ot-pomosht-v-borbata-s-terorizma.426843", "text": "Русия развива активно военно-техническо сътрудничество (ВТС) с африканските страни, каза руският президент Владимир Путин в интервю за ТАСС в навечерието на срещата на върха Русия-Африка в Сочи на 23-24 октомври.\n\r\nТой специално подчерта, че инициатори на нови споразумения в тази сфера често са потенциални купувачи на руска военна техника, които \"трябва да защитават суверенитета и независимостта на своите държави, включително и от екстремистки и терористични групировки\".\n\r\n\"Въоръжените сили и органите на правовия ред в редица африкански страни не са способни самостоятелно да противодействат на бандитските формирования и се нуждаят от съществена помощ - посочи Путин. - Ние ще продължим курса си към разширяване на контактите между спецслужбите и правоохранителните структури на Русия и африканските страни в областта на борбата с тероризма, организираната престъпност, разпространението на наркотици, прането на пари, нелегалната миграция и пиратството.\"\n                    \n                    \n                \n                \n                \n                \r\nСпоред руския държавен глава това е \"допълнителен стимул към взаимодействие с Русия, която има богат опит в борбата с тероризма, включително и в Сирия\". \n\r\nТой посочи, че в момента действат споразумения за ВТС с над 30 африкански страни, на които Москва доставя \"широка номенклатура от въоръжения и техника\". \n\r\nПутин уточни, че част от техниката се предоставя на безвъзмездна основа, добавяйки, че това е обичайна практика, следвана от всички водещи страни в света. Той отбеляза също, че Русия дава принос за подготовката на военни кадри на африканските страни, участва в обучението на африкански мироопазващи сили.\n\r\nПутин каза още, че положението в много райони на Африка остава нестабилно: не са уредени редица междунационални и етнически конфликти, редуват се остри политически и социално-икономически кризи. \n\r\n\"Висока активност в Северна Африка, в Сахарско-Сахелската зона, в района на езерото Чад, в Африканския рог, проявяват редица терористични организации, включително Ислямска държава, Ал Кайда, Боко Харам, Аш Шабаб\", отбеляза руският лидер.\n\r\n\"Не случайно лозунгът на (предстоящата) среща на върха е - \"За мир, сигурност и развитие\". Без решаването на тези проблеми не може да има последователно движение напред\", подчерта Путин пред ТАСС, предаде БТА.\r\n ", "date": "2019.10.21", "title": "Путин: В Африка имат нужда от помощ в борбата с тероризма"}
{"url": "https://www.dnes.bg/sofia/2019/10/21/oficialno-kyshtata-na-iavorov-e-sobstvenost-na-stolichna-obshtina.426886", "text": "Столична община е откупила къщата, в която е живял в София големият поет и революционер Пейо К. Яворов, заедно със съпругата си Лора Каравелова, съобщиха от Литературен музей. \r\nВъводът във владение на собствеността ще се извърши в къща музей \"Пейо К. Яворов\", в присъствието на заместник-кмета на София Тодор Чобанов на 24 октомври от 11.00 часа.\r\nПо повод събитието, директорът на Националния литературен музей Атанас Капралов ще открие музикално-поетична програма с участието на вокална формация \"Светоглас\", заедно е актьора Мирослав Стоилов, племенницата на Пейо К. Яворов - Явора Стоилова, председателя на Фондация \"Яворов\" - Тодор Иванов, както и поетите Недялко Йорданов, Георги Константинов, Бойко Ламбовски, Иван Есенски, Димитър Милов, Виолета Христова и др. в двора на музея от 12.00 часа.\r\nНационалният литературен музей ще продължи да стопанисва къщата и да се грижи за съхранението на паметта за големия поет, казват от Литературен музей.", "date": "2019.10.21", "title": "Официално: Къщата на Яворов е собственост на Столична община "}
{"url": "https://www.dnes.bg/obshtestvo/2019/10/21/pytiat-na-vodata-bai-mancho-postroil-sam-nad-300-cheshmi.426855", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        83-годишният Зафир Манчев е построил сам над 300 чешми и няколко моста в цялата страна. \n\r\nСамо на няколко километра от Смолян, но високо сред огромните скали, един човек е намерил своя дом. Живее сам, но не е самотен, защото има мисия в живота – да търси път за водата. Някои го наричат чудак, други луд, а за трети е свят човек. Истината е, че той е обикновен българин, само че от друго време.\n\r\nНяма човек в Родопите, който да не е чувал за бай Манчо и уникалната му дарба да проправя път на водата. Още дете възрастният мъж усеща къде има вода. Днес 83-годишния бай Манчо обикаля пеша планините и с помощта на две месингови пръчки лови води. \n                    \n                    \n                \n                \n                \n                \r\nКакво е да даваш цялата си пенсия, за да си полезен на обществото и защо политиката няма място в света на един отшелник? За силата на волята и пътя на водата – разказва Михаела Карабельова от \n\r\nЦялата история на 83-годишния Зафир Манчев гледайте утре, 22 октомври, в сутрешния ни блок \"България сутрин\".", "date": "2019.10.21", "title": "Пътят на водата: Бай Манчо построил сам над 300 чешми"}
{"url": "https://www.dnes.bg/obshtestvo/2019/10/21/upravnicite-zabravili-za-naukata-davali-pari-na-kalpak-bez-celi.426839", "text": "Хората, които сега управляват България, не обръщат достатъчно внимание на науката, смята бившият председател на БАН акад. Стефан Воденичаров.\n\r\n\"Поставят се цели в образованието, но образование без наука няма\", каза той в предаването Бизнес старт на  с водещ Христо Николов. \n\n \"Книжовното дружество е създадено през 1869 г. в Браила, когато в Букурещ се създава БРЦК. През следващата година се създава Екзархията. На подрастващото поколение трябва по-често да се говори за тези българи, които са постигнали това – образование и наука, което е идеята зад Книжовното дружество, Българската църква (Екзархията) и политическа независимост\", коментира академикът. \n                    \n                    \n                \n                \n                \n                \r\n\"Ако погледнете картата на Българската екзархия, ще видите на колко голяма територия е живял българският етнос и естествената спойка за него е бил езикът. В рамките на 10-15 години въз основа на разговорния език се изгражда и книжовния език\", посочи още той. \n\r\nСпоред него на България й липсва закон за публично-частно партньорство.\n\r\n\"В българската наука в момента се дават пари на калпак, а няма национални цели, зад които държавата да застане с цялата си финансова мощ. Учените, които работят в сферата на българската духовност и култура, не трябва да бъдат отстранявани от доброто финансиране. Техните резултати са духовни и са по-важни от финансовите\", заяви акад. Воденичаров.\r\n ", "date": "2019.10.21", "title": "Управниците забравили за науката, давали пари на калпак без цели "}
{"url": "https://www.dnes.bg/index/2019/10/21/obyrkan-adres-pochukvane-na-greshnata-vrata-kostva-jivota-na-iaponski-uchenik.426858", "text": "През октомври 1992 г. Йошихиро Хатори прави една-единствена грешка. Той просто е потропал на грешната врата. \n\r\nЙоши, както е бил известен, е бил на 16 г. и е на разменни начала в САЩ. Отивал на парти за Хелоуин в Батън Руж, Луизиана, заедно със своя прияел Уеб. Двамата обаче се загубили. \n\r\n\"Не познавах тази част на града прекалено добре и предполагам, че просто взех няколко грешни завоя\", спомня си Уеб в скорошно интервю. \n\r\nДвете момчета, маскирани за празника, сметнали, че са намерили правилното място. Всъщност не са. Тази невинна грешка коства живота на Йоши. \n\r\nСлед неговата смърт отзвукът е толкова силен, че започва масова кампания за промяна на законите за оръжията в САЩ. \n                \n                \n                \r\n27 г. по-късно родителите на Йоши, неговото приемно семейство в САЩ и адвокат от Луизиана си спомнят за онзи съдбовен 17 октомври.\r\n\n\r\nРодителите му, Маса и Миеко Хатори, разказват, че синът им бил луд по ръгбито. \n\r\n\"Отначалото не беше много активен покрай заминаването си за Америка\", разказват двамата в интервю за BBC.\n\r\nВсичко се променило, когато успешно преминал теста си за обмена. \"Той стана толкова нетърпелив\", обясняват родителите му. \n\r\nЙоши пратил мотивационното си писмо за програмата. \n\r\n\"Където и да отида искам да направя тази страна моята втора родина\", писал Йоши. \"Мога да сготвя традиционна японска кухня като риба темпура за моите домакини и да ги въведа в японския начин на живот\", написал тийнейджърът. \n\r\nПрез лятото на 1992 г. той отлетял за САЩ. Трябвало да остане там година. В Далас бил посрещнат от своите домакини - семейство Хеймейкър, които го откарали в дома си в Батън Руж. \n\r\nД-р Холи Хеймейкър и съпругът й Дик Хеймейкър, теоретичен физик, и преди да посрещали ученици, дошли на разменни начала. Йошихиро Хатори веднага им направил впечатление. \n\r\n\"Той беше много темпераментен, тотален екстроверт\", разказва Холи. \"Децата в гимназия МакКинли го обикнаха, защото беше толкова свободолюбив\", казва тя. Съпругът й е съгласен. \n\r\n\"Беше наистина много необикновено момче. Той беше животът. Движеше се през пространството като танцьор\", казва той. \n\r\nВ Япония Йоши е тренирал ръгби, но в САЩ се записва на джаз танци. Холи успява да му намери колело, за да може да ходи така на училище. \n\r\nСинът на Хеймейкърови Уеб, тогава на 16 г., разказва за Йоши като за човек, който имал \"апетит за живота и приключенията\". Двамата отишли на блус фестивал още през септември, а Йоши успял да намери контакти с други японски студенти. \n\r\nНяколко седмици по-късно ги поканили на парти за Хелоуин в малкото градче Централ, близо до Батън Руж. \r\n\n\r\nВ съботния 17 октомври Дик и Холи отишли на кино, докато младежите се приготвяли за купона. Йоши бил облечен като Джон Траволта от \"Треска в събота вечер\". Уеб пък бил като пострадал при катастрофа - с яка край врата и няколко лепенки за подсилен ефект. \n\r\nДвамата излезли така от вкъщи, но уви, загубили се. \n\r\n\"Просто се озовахме на тази улица. Видяхме тази къща с украса за Хелоуин, имаше три коли на алеята и адресът беше 10311, а ние искахме да отидем до 10131. Но просто видяхме цифрите и си казахме \"О, тук сме!\", разказва Уеб.  \n\r\nПочукали на вратата, но не получили отговор.\n\r\n\"Отдръпнахме се, леко объркани. Вече вървях по улицата, мислейки си, че сме пред различна къща. Но после някой отвори вратата. Родни Пеарс отвори вратата\", казва Уеб. \n\r\nРодни Пеарс, 30-годишен касапин в местния супермаркет, държал револвер Магнум, 44-и калибър. Йоши така и не разбрал, че пистолетът е истински. \n\r\nТой бързал за партито, разказва Уеб. Йоши весело запял \"Тук сме за партито, тук сме за купона!\". \n\r\nРодни Пеарс изкрещял \"Замръзни!\", но Йоши не разбрал и продължил да върви. Родни стрелял веднъж, уцелвайки Йоши в гърдите. После затръшнал вратата. \r\n\r\nВ друга част на града Холи и Дик излизали от киното. Гледали \"Последният мохикан\". \n\r\nТръгвайки си от киното Холи се обърнала към мъжа си с радост, че вече в страната им вече няма толкова агресия. \n\r\nТогава пейджърът й запищял. Тя се обадила на номера, а отсреща била полицията. Полицаят й казал, че синът й е добре, но Йоши не бил. \n\r\nХоли му казала, че ще се срещнат в болницата. \"Това няма да е нужно\", отвърнал полицаят. \n\r\nСемейството пристигнало в полицията, където открили само Уеб, който стоял сам, без да знае какво се е случило с приятеля му. \"Горката му майка\", промълвил младежа. \n\r\nРодителите на Йоши разбрали новината от работник в програмата за обмен. Майка му просто се затворила в детската стая на Йоши и заплакала. \n\r\nДва дни по-късно семейство Хатори отлетяло за Ню Орлиънс. \n\r\n\"Бях ужасена\", спомня си Холи. \"Трябваше да се грижа за сина им и той беше убит\", казва тя. \n\r\nСемейство Хатори обаче били притеснени за Хеймейкърови. \"Как е Уеб\", бил първия им въпрос. \n\r\nСамо за една нощ убийството на Йоши станало световна новина. Хората в Япония, където тези оръжия са забранени, били шокирани. \n\r\nМаса и Миеко Хатори стартирали подписка за забрана на оръжията в САЩ още от погребението на сина си. Миеко започнал да обмисля кампанията още в самолета от САЩ към Япония. \n\r\nОбратно в Батън Руж, процесът срещу Родни Пеарс се превръща в медиен цирк. Полицията отначало го пуска на свобода без обвинение, предполагайки, че той е бил в правото си да стреля срещу нарушител на собствеността му. \n\r\nОплаквания от губернатора на Ню Орлиънс и японския консул обаче довели до обвинението му в убийство. \n\r\nАдвокатите на Родни се стараят да докажат, че той е действал при самозащита. Съпругата му разказва сърцераздирателната история за това как се е уплашила и е помолила съпруга си да вземе пистолета. \n\r\nСтратегията сработва. През май 1993 г. Родни Пеарс е освободен след като журито заседава само 3 часа. \n\r\nМаса Хатори е бил в залата по време на делото. Там синът му бил описан като момче \"извън контрол\", \"хиперактивен японски ученик, който си мислел, че задачата му е да плаши хората\". \n\r\nЗа Маса и Миеко Хатори Родни също е една от жертвите на Америка. \n\r\nТяхната кампания стига до Белия дом. Успяват да съберат 1,7 млн. подписа от Япония. Дик Хеймейкър се посвещава на събирането на подписи в САЩ. Преди интернет, преди Facebook, преди всичко това, той успява да събере 150 000 подписа - основно по пощата. \n\r\nИзвадили късмет, защото позната на Миеко била в Белия дом през есента на 1993 г. Тогава Хатори и Хеймейкър успяват да се срещнат с Бил Клинтън в Овалния кабинет. Смятали, че той ги разбира, все пак и той искал по-строги закони против притежанието на оръжие. \n\r\nДнес всички те стават свидетели на това как в САЩ отново се повдига дебатът за оръжията. Гледат с надежда, защото всичко е толкова различно и толкова много млади хора са въвлечени. Но как ще се развие всичко не е ясно. \n\r\n ", "date": "2019.10.21", "title": "Объркан адрес: Почукване на грешната врата коства живота на японски ученик"}
{"url": "https://www.dnes.bg/kino/2019/10/21/djoli-kato-gospodarka-na-zloto-izmesti-jokera.426890", "text": "Продукцията на \"Дисни\" \"Господарка на злото 2\" измести от първа позиция \"Жокера\" и оглави бокс-офис класацията на Северна Америка, предаде БТА, позовавайки се на Асошиейтед прес.\r\nФилмът с участието на Анджелина Джоли и Мишел Пфайфър събра от продажба на билети в Северна Америка 36 милиона долара, а от международно разпространение - 117 милиона долара.\r\nЗа отбелязване е, че първият филм под същото заглавие от 2014 година събра значително по-големи приходи при първата седмица от появяването си на екран в САЩ и Канада - 70 милиона долара.\r\n\"Жокера\" зае второ място с приходи от 29,2 милиона долара, като прожекциите през трите седмици след премиерата му донесоха общо 247 милиона долара.\r\n                    \n                    \n                \n                \n                \n                На трето място отново фигурира продължение - \"Земята на зомбитата: Двойна проверка\" с приходи от 26,7 милиона долара. Хорър комедията се явява продължение на оригиналната \"Земя на зомбитата\", 10 години след премиерата й.\r\nНа четвърта и пета позиция тази седмица са класирани \"Семейство Адамс\" с 16,1 милиона долара и \"Близнакът\" с 8,5 милиона долара приходи.", "date": "2019.10.21", "title": "Джоли като \"Господарка на злото\" измести \"Жокера\""}
{"url": "https://www.dnes.bg/index/2019/10/21/v-germaniia-likuvat-niama-da-ima-ogranicheniia-na-autobana.426833", "text": "От години, липсата на ограничение на германските аутобани се счита за  доказателство за превъзходството на немската автомобилна индустрия. Самият Ричард Хамънд от The Grand Tour заяви в едно от шоутата си \"Благодаря, Германия, че ни позволяваш да караме неприлично бързите си коли по пътищата си\".\r\nНо автомобилните фенове бяха на път да загубят тази привилегия, тъй като партията на Зелените внесе законопроект, който искаше да ограничи скоростта по аутобаните на 130 км/ч. Германският Бундестаг обаче го отхвърли.\r\nАутобаните в Германия са с дължина от 13 009 км, като на някои от тях има лимит за скорост, но на други няма. \n\r\nДепутатите от партията на Зелените определят това като \"безумие\", но не успяха да се преборят за промяна. Те са категорични, че отсъствието на ограничение подтиква шофьорите да предприемат необмислени действия, което води до тежки пътно-транспортни произшествия с много жертви.\n                \n                \n                \r\nОт Министерството на транспорта на Германия обаче обявиха, че въвеждането на еднакъв лимит на скоростта по магистралите противоречи на здравия разум. В момента лимитът от 130 км/ч важи за около 1/3 от аутобаните в страната, като не се броят временните ограничения на някои отсечки заради ремонти на настилката или лошо време.", "date": "2019.10.21", "title": "В Германия ликуват – няма да има ограничения на аутобана"}
{"url": "https://www.dnes.bg/zvezdi/2019/10/21/aktrisata-shei-michyl-stana-maika-za-pyrvi-pyt.426864", "text": " Шей Мичъл роди! Звездата от \"Малки сладки лъжкини\" е дарила партньора си Мате Бабел с момиченце.\r\nАктрисата публикува снимка, на която се вижда как държи бебешката ръчичка и написа: \"Никога няма да те пусна\".\r\nВсе още не са разкрити детайли - кога точно е било родено бебето и какво име ще носи то.\r\n \r\nМиналата седмица Шей сподели, че е преносила дъщеря си. Затова тя направи клипче, в което показва как танцува, за да предизвика раждането. Звездата от тийн сериала каза, че е хапвала и доста пикантни храни, за да може бебето да се роди по-бързо.\r\n \r\nВ началото на годината актрисата разкри, че през 2018 г. е преживяла спонтатен аборт и е загубила бебе.\r\n \r\n\"Преживях спонтанен аборт и това ми създаде притеснения относно споделянето на новината, че съм бременна с други хора, освен с родителите ми и тези на Мат. При първата бременност бях толкова въодушевена, споделих на всички още на осмата седмица\", каза преди време актрисата.\r\n\r\n", "date": "2019.10.21", "title": "Актрисата Шей Мичъл стана майка за първи път"}
{"url": "https://www.dnes.bg/obshtestvo/2019/10/21/oon-bylgariia-e-tolerantna-i-nechuvstvitelna-kym-nasilieto-nad-jeni.426883", "text": "България е с нисък дял на подадени сигнали за домашно насилие, трябва да се окуражават жените да докладват такива случаи, коментира специалният докладчик на ООН по въпросите на насилието над жени Дубравка Симонович, която е на посещение в България от 14 до 21 октомври, съобщава БТА. \n\n\r\n\n\r\nСпоред нея сме свидетели на толерантност и нечувствителност към насилието срещу жени. По отношение на правната рамка в тази посока тя отбеляза, че страната ни е предприела важни стъпки в правилната посока и припомни закона за равнопоставеност между мъжете и жените, както и промените в Наказателния кодекс във връзка с домашното насилие. Трябва да продължи работата по създаване и ефективност на кризисните центрове за настаняване на жени, жертви на домашно насилие, смята тя и каза, че е изненадана, че в София работи само един център. Общо в България има 13 такива центрове и това не е достатъчно, е мнението на Симонович.\n                    \n                    \n                \n                \n                \n                \r\nТя посочи пропуски в цялостната рамка, например свързани с изнасилване в семейна общност и препоръча и осъвременяване на Закона за борба с домашното насилие.\r\nДруга нейна препоръка е да се създаде система за мониторинг и държавите членки да събират данни колко жени биват убити или наранени от интимен партньор или член на семейството, за да може по-задълбочен анализ и да има добра база данни, от която да се направят изводи.\n\r\nСимонович призова също така за конструктивен диалог и за намиране на правилния начин за превод и тълкуване на термина \"джендър\", защото по думите й лошият превод на термина може да доведе до много сериозни последствия при тълкуването. Тя каза, че е получила доклад за ръст на речта на омразата и отпор на всички неправителствени организации, подкрепящи Истанбулската конвенция.\n\r\nПо отношение на ранните бракове и отпадането от училище, тя отбеляза, че превенцията на ранната бременност трябва да е основна задача на здравните медиатори.\n\r\nДубравка Симонович призова България да създаде нов цялостен национален план за действията срещу насилието срещу всички жени и момичета.", "date": "2019.10.21", "title": "ООН: България е толерантна и нечувствителна към насилието над жени "}
{"url": "https://www.dnes.bg/notifikacii/2019/10/21/asandj-edva-kaza-imeto-si-pred-syda.426895", "text": "Джулиан Асандж се яви пред британския съд и въпреки че бе гладко избръснат и спретнат със син пуловер и спортно яке, състоянието на основателя на Уикилийкс не беше добро. \n\n\n\r\n\"Съжалявам, не мога да мисля адекватно\", каза Асандж, след като с трудност произнесе дори името си. Той едва сдържа и сълзите си. \r\nОснователят на сайта се яви пред британски съд за разглеждане на делото за неговата екстрадиция, предаде Асошиейтед прес. През юни, бившият британски вътрешен министър Саджид Джавид подписа разпореждане, позволяващо Асандж да бъде изпратен в САЩ.\r\nРазглеждането на делото по същество ще започне през февруари 2020 г., след като съдия Ванеса Барейсър отхвърли искането на защитата на Асандж делото да бъде отложено с три месеца, предаде Ройтерс.\r\n                \n                \n                Асандж, който по време на последните процедурни заседания на съда не се явяваше в залата, този път бе доставен от затвора \"Белмарш\". Той изглеждаше много отслабнал. По-рано защитата на австралиеца твърдеше, че той има проблеми със здравето и страда от депресия, отбелязва ТАСС.\r\nПред сградата на съда се бяха събрали стотина привърженици на Асандж, призоваващи британските власти да не го предават на САЩ, където основателят на Уикилийкс е заплашен от 175 години затвор за хакерска дейност.\r\nАмериканските власти обвиняват австралиеца, че е влязъл в сговор с бившия аналитик от военното разузнаване Челси Манинг за разбиване на парола на компютърна мрежа на американското правителство. Очаква се делото да се проточи с месеци, като и двете страни могат да оспорят решението.", "date": "2019.10.21", "title": "Асандж едва каза името си пред съда "}
{"url": "https://www.dnes.bg/politika/2019/10/21/djambazki-iska-zatvarianeto-na-vsichki-bejanski-centrove-v-sofiia.426900", "text": "„Трите центъра за нелегални имигранти в София – Техникум по дървообработване – „Военна рампа“, „Враждебна“, „Овча купел“, трябва да бъдат закрити незабавно, а обитателите им екстрадирани. Незабавно“, това заявява в своя позиция евродепутатът и заместник-председател на ВМРО Ангел Джамбазки.\n\n\r\nПозицията на евродепутата продължава: „Двама мигранти от Афганистан са изнасилили непълнолетно момиче в София. За пореден път ставаме свидетели на трагедия с участието на нелегални мигранти. След наръганото на ул. „Пиротска“ момиче преди няколко години днес отново усещаме вкуса на модерния мултикултурализъм. Двама непълнолетни афганистанци са си позволили да изнасилят брутално тяхна връстничка. Отново без реакция на цялата гмеж от НПО-та, хелзинкски комитети и прочее родоотстъпници. Колко още трагедии трябва да изтърпи нашето общество, за да се събудят жълтопаветните приятели на мургавите „инженери“, които бягали от война, пита Джамбазки.\n                    \n                    \n                \n                \n                \n                \r\n„Ние от ВМРО от години се борим с този проблем. От години говорим как не става въпрос за майки с деца, бягащи от войни. Става въпрос за агресивни млади мъже, които не са достигнали нашето цивилизационно развитие, и които смятат, че е в реда на нещата да изнасилваш деца. Неуважаеми, няма да се разберем така“, посочва той.\n\r\n„Ето защо като кандидат за кмет на София Ангел Джамбазки настоява категорично за затварянето на общежитията във „Военна рампа“, „Враждебна“ и „Овча купел“. Това ще се случи след като всички престъпници с нелегален статут получат сурови наказания от закона и бъдат депортирани от страната ни. Ние няма да позволим нелегални мигранти да изнасилват децата ни в центъра на столицата. За подобни деяния са нужни тежки репресивни мерки, които да решат проблема в зародиш“, заявява той.\n\r\n„За никого не е тайна, че именно сигурността е приоритет за мен като кандидат за кмет на София. С помощта на увеличения капацитет на общинската полиция, възнамерявам да прочистя столицата от раковото образувание, което представляват общежитията за мигранти“, завършва Ангел Джамбазки. ", "date": "2019.10.21", "title": "Джамбазки иска затварянето на всички бежански центрове в София "}
{"url": "https://www.dnes.bg/stranata/2019/10/21/v-smiadovo-obiaviha-dva-dni-traur-za-zaginaloto-semeistvo.426881", "text": "Ден на траур е обявен за днес и утре в Община Смядово в памет на загиналото семейство в автомобилната катастрофа на пътя София-Варна.\n\nПрез двата траурни дни на територията на общината няма да има публични тържества и ритуали, съобщиха от администрацията.\r\nРазходите за погребението на загиналите Николай и Лидия Николови, родом от Смядово, и децата им Виктор и Петя ще бъдат за сметка на общинския бюджет.\r\nТежкият пътен инцидент стана вчера край Камбурово. Загина и шофьорът на другата кола, който се ударил челно в автомобила, в което пътувало семейството. \r\n\r\n ", "date": "2019.10.21", "title": "В Смядово обявиха два дни траур за загиналото семейство"}
{"url": "https://www.dnes.bg/sofia/2019/10/21/vandalizym-schupiha-liulkata-za-decata-sys-specialni-potrebnosti.426887", "text": "Само два дни след монтирането на люлка за деца със специални потребности в столичен парк, тя вече е повредена. \n\r\nЛюлката е рискова за използване след нанесената повреда, каза фотографът Анна Йончева пред БНР.\r\nЛюлката беше монтирана в парк \"Света Троица\" в София, след като фотографът организира благотворителна кампания \"Различните деца на България\" за събиране на средства.\n\r\n\"Люлката е в окаяно състояние. Току-що я снимах. Изпратих я отново на производителя\", обясни Йончева.\n\r\n\"Не може една част от обществото да даряват, да искат да направят нещо хубаво и в един момент останалата част от това същото общество да руши”, възмути се тя фотографът.\n                    \n                    \n                \n                \n                \n                \r\nЙончева разказа, че заключалката на люлката при първоначалния монтаж е била с тримилиметрова стомана, а вчера са сложили подсилена - от шестмилиметрова стомана. \n\r\n\"Това нещо днес сутринта е усукано. С мен имаше мъж, който се опита с ръце да го оправи - не стана. Това нещо е хванато и с някакъв инструмент е въртяно и е усукано\", обясни тя. \n\r\n\"Вчера сложихме стикери, на които пише \"Комбинирана люлка, пригодена за деца в инвалидни колички\", тази сутрин част от надписа вече липсва. Първите букви са изтъргани, няма ги. Отдолу гумата, която е под платформата - това е гума, която е предвидена да издържа до сто килограмана на платформата, тя е изкривена\", допълни картината Анна Йончева.\n\r\nОсвен това вече е имало и инцидент - паднало дете от люлката. \n\r\n\"Деца се струпват върху платформата без абсолютно никакъв родителски кантрол, по 20 деца на люлката“, сподели още свои впечатления от деня на монтирането на съоръжението Анна Йончева.\n\r\nСпоред нея вината не е в децата, защото люлката е за абсолютно всички малчугани на площадката. \n\r\n\"Но някой трябва да им каже как да пазят това, което ползват. Пред очите ми едно дете падна под натиска на всички други. Вратичката се отваря, те се спускат по нея, въргалят се, блъскат я в земята - нито един родител около тях,“, каза още тя. \n\r\nСлед вандализма Йончва призна, че се чуди дали изобщо ще опита отново да събере пари за люлка.\n\r\n“Идеята ми беше да покажа тези деца, обществото да ги види, да научи за тях, да ги види усмихнати, щастливи. И ако във времето на проекта мога да сложа и едно съоръжение някъде, за да ги направя щастливи, ето, сложих го. Децата наистина бяха щастливи. Не мога да опиша с думи емоцията, която видях пред очите си. Как страхът, защото те не са се качвали, как техният страх, който беше в очите им, за две-три минути преминава в едно въодушевление, усмивка, страхотно изживяване и два дни по-късно... просто не знам. За мен наистина е отчайващо\", сподели фотографът.  ", "date": "2019.10.21", "title": "Вандализъм: Счупиха люлката за децата със специални потребности "}
{"url": "https://www.dnes.bg/obshtestvo/2019/10/21/nad-9-mln-lv-za-dezinfekciia-sled-afrikanskata-chuma.426818", "text": "Държавата е раздала над 9,5 млн. лева на стопани, за да могат да извършват почистване и дезинфекция на задния двор заради африканската чума по свинете. \n\r\nНад 32 хил. лични стопанства са получили по 300 лева, обясни пред БНР Силвия Василева, директор на Дирекция \"Животновъдство\" в Министерството на земеделието и храните.  \n\n Тя разясни и промените в Наредбата за ветеринарно-медицинските изисквания към животновъдните обекти, която регламентира броя животни, които могат да се отглеждат в личните стопанства и изискванията към фермите. \n\r\nВасилева подчерта, че по този документ се е работило още преди да дойде африканската чума по свинете в \r\nБългария. \n                    \n                    \n                \n                \n                \n                \r\nПоявата на заболяването обаче е наложила промените да се разширят. \n\r\nПромените засягат както големите ферми, така и стопаните, които гледат животни за лична употреба. Причината е, че за чумата няма ваксина, отбеляза тя. \n\r\n\"Единственият начин да се справим със заболяването е именно да гарантираме биосигурността така, че да предотвратим неговото разпространение. Мерките не са тежки. Те са свързани със спазване на една култура на отглеждане и лична хигиена. Когато сме отговорни по този начин при отглеждането на тези животни, тогава ще гарантираме здравето и качеството на суровината, която даваме и в същото време ще може да предотвратим разпространение на заболяването и зараза на съседния двор, в който също се отглеждат прасета\", каза Василева.\n\r\nКато изключително важно тя подчерта, че в личните стопанства, където се отглеждат прасета, хората трябва да имат отделно облекло, както и да дезинфекцират обувките си преди влизане. \n\r\n\"Мерките, които трябва да се въведат, не са скъпи\", изтъкна тя.\n\r\nПо думите ѝ се разработват и промени в Закона за ветеринарно-медицинската дейност, където се предвиждат изисквания по отношение на контрола, както и нови задължения за кметовете в процеса на регистрация.", "date": "2019.10.21", "title": "Над 9 млн. лв. за дезинфекция след африканската чума"}
{"url": "https://www.dnes.bg/obshtestvo/2019/10/21/kakvo-iadat-decata-1-3-ot-bylgarchetata-s-nadnormeno-teglo.426867", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Темата за здравословното хранене събра деца и шеф майстори на кухнята. Събитието се провежда на фона на тревожната статистика, в която страната ни се нарежда на челните места по брой на децата с наднормено тегло.\n\r\nСпоред проучване на УНИЦЕФ броят им се е увеличил със 120% от 90-те години насам.\n\r\nИнициативата цели да обърне внимание на това какви храни консумират децата и какви продукти е добре да присъстват в менюто им.\n\r\n\"Семейното възпитание е едно от най-важните неща. Първите седем години са определящи за това децата ни да бъдат здрави. За четвърта година работим по темата за здравословното хранене. За първи път обаче включихме и малчугани от детските градини, защото е важно от съвсем малки те да бъдат провокирани да опитват продукти като магданоз, лимон и други\", сподели шеф Ангелов пред репортерът на Гита Манолова.\n                    \n                    \n                \n                \n                \n                \r\nТой посъветва родителите да избягват заведенията за бързо хранене, както и да четат етикетите. \n\r\n\"Колкото по-малко неща са изписани на опаковката, толкова по-добре\", допълни шеф Ангелов.\n\r\nБългария се нареди сред държавите, в които децата с наднормено тегло най-бързо са се увеличили през последните години. Страната ни е на шесто място по този показател, според мащабното проучване на УНИЦЕФ. Експертите на Детския фонд на обединените нации са изследвали здравния статус и качеството на хранене на малчуганите в 41 държави от цял свят. Те са установили, че в осем от тях броят на затлъстелите хора на възраст от 5 до 19 г. е скочил двойно за последните 26 г.\n\r\nСходен проблем като нашия с бързо затлъстяване на подрастващите имат Турция, Унгария, Хърватия, Словения, Полша и Словакия. Най-драстично обаче е положението в съседна Румъния, където броят на децата с проблемно тегло е скочил със 170 на сто.\n\r\nСпоред УНИЦЕФ около 200 млн. малчугани по света се хранят нездравословно. Това означава, че поне едно на три деца под 5-годишна възраст е недохранено или с наднормено тегло.\n\r\nПочти две на всеки три бебета между 6 месеца и две години не ядат неща, които поддържат оптимален растеж и развитие на мозъка и тялото, а това обикновено води до трудности при учене, понижен имунитет, повишена чувствителност към инфекции и понякога смърт.", "date": "2019.10.21", "title": "Какво ядат децата? 1/3 от българчетата - с наднормено тегло"}
{"url": "https://www.dnes.bg/crime/2019/10/21/11-godishen-otkradnal-mobilniia-telefon-na-8-godishen.426830", "text": "11-годишен откраднал мобилния телефон на 8-годишен, съобщиха от Областната дирекция на МВР в Кърджали.\r\nСигнал за това постъпил миналата седмица в районното управление в Крумовград, съобщено е за кражба на телефон, станала в двора на училището в село Луличка.\r\nТелефонът е открит и върнат на собственика. По случая работят група \"Криминална полиция“ и инспектор от Детска педагогическа стая.", "date": "2019.10.21", "title": "11-годишен откраднал мобилния телефон на 8-годишен"}
{"url": "https://www.dnes.bg/obshtestvo/2019/10/21/makarov-balkanski-potok-ukrepva-bylgaro-ruskata-drujba.426827", "text": "Реализацията на \"Балкански поток\" ще изведе на качествено ново ниво руско-българските отношения.\r\nТова заяви руският посланик у нас Анатолий Макаров при откриване на разширението на газопреносната мрежа по трасето на \"Балкански поток\" до компресорна станция \"Странджа\".\n\n\"Очакваме с нетърпение дългосрочното партньорство, и не само защото изпълнението на такъв стратегически проект включва непрекъснато и постоянно сътрудничество, а защото то засяга и развитието на свързаните с това области като логистиката, обучение и други.\r\nНа 100% аз съм сигурен, че българските и руските компании ще се възползват пълноценно от възможностите, които се откриват пред тях. Ние видяхме, че България се показа като надежден партньор, който изпълни своите ангажименти и успешно завърши този първи участък преди посочения срок\", коментира Макаров, цитиран от \"Фокус\".\r\n                    \n                    \n                \n                \n                \n                Според него това ще се отрази и на други направления в отношенията между двете страни  – туризъм, селско стопанство, култура, икономика и други. \"Нека новият газопровод допринесе за процъфтяването на нашите страни и народи и укрепи българо-руската дружба“, допълни Макаров.\r\nТой изтъкна, че свързването на  България към \"Турски поток\" ще позволи да получаваме природен газ  по нов надежден маршрут и да станем един от най-големите газови  разпределителни центрове. Макаров посочи, че така ще се създадат работни места, ще бъдат привлечени инвестиции, което създава отлични предпоставки за устойчиво развитие на българската  икономика.\r\nС разширението на газопреносната инфраструктура на България ние ще запазим своето стратегическо място на газовата карта на Европа, заяви и енергийнитя министър Теменужка Петкова.\r\n\"За България този проект е реализиран при стриктно спазване на всички европейски правила, ще направи възможно това ние да запазим своето стратегическо място на газовата карта на Европа. Тази инфраструктура, като част от структурата, свързана с реализацията на концепцията за газоразпределителен център на територията на България, е изключително важна за нас\", каза Петкова.\r\nИнвестирани са 75 млн. лв. за шест месеца в разширението на газопреносната мрежа и компресорна станция \"Странджа\", съобщи Владимир Малинов, шеф на \"Булгартрансгаз\". Инвестицията е била финансирана изцяло от газовата компания, а проектът основополагащ за газов хъб \"Балкан\".", "date": "2019.10.21", "title": "Макаров: \"Балкански поток\" укрепва българо-руската дружба!"}
{"url": "https://www.dnes.bg/notifikacii/2019/10/21/brexit-ima-brexit-niama-kakvi-sa-perspektivite-pred-es.426804", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСамо 10 дни остават до деня, в който Великобритания трябва да напусне ЕС. Традиционно обаче в страната по темата е пълен хаос, а сагата продължава с пълна сила. \n\n\n\"Дейвид Кормуел казва, че най-голямата идиотия на Великобритания е Brexit. Ирландия започна да се дърпа, а Шотландия и Уелс започнаха да говорят за независимост\". Това каза анализаторът Боян Чуков в студиото на \"България сутрин\".\n\r\n\"Борис Джонсън досега няма нито една спечелена битка с британския парламент за 90 дни като премиер. Колкото и странно да звучи, Европа се опитва да помага на Джонсън. Битката в момента се премества отново в полето на Великобритания\", коментира бившият зам.-министър на външните работи Милен Керемедчиев.\n                \n                \n                \r\nПо думите му на всички британци им е писнало от Brexit. 70% от времето на всички европейски институции е заето от разговори за излизането на Великобритания от ЕС.\n\r\n\"ЕС няма глад за разширяване за разлика от НАТО. Не е ясно какво ще се случи. Меркел отстъпва от лидерството в ЕС, а Каренбауер не можа да заеме мястото си. Макрон обаче успя да се стабилизира и до момента той не е отстъпил от нито едно свое решение\", .\n\r\n\"Избирането на Доналд Тръмп е свързано с Brexit. В сегашната ситуация в ЕС трябва да се дефинира какво е европейска идентичност. В противен случай не може да се говори за обща отбранителна дейност. Тръмп нанесе жесток удар на ЕС с митата срещу европейски стоки. България е като комсомолски активист по въпроса с преговорите на Скопие за ЕС\", каза още Боян Чуков.", "date": "2019.10.21", "title": "Brexit има, Brexit няма... Какви са перспективите пред ЕС?"}
{"url": "https://www.dnes.bg/stranata/2019/10/21/semeistvo-ot-varna-e-zaginaloto-pri-katastrofata-krai-kamburovo.426838", "text": "Изяснена е самоличността на петимата загинали в тежката катастрофа в неделя следобед край село Камбурово. Това са семейство от Варна и мъж от София, съобщиха от Областната дирекция  на МВР в Търговище. \n\nПътният инцидент, при който загинаха и две деца, стана на главния път София - Варна в късния следобяд вчера.\n\r\nОт полицията уточняват, че правоспособен 60-годишен водач от София, управлявайки в посока Варна-София \"Рено Каджар\" на прав пътен участък е навлязъл в лентата за насрещно движение и е блъснал правомерно движещ се лек автомобил \"Ситроен Ксара\", управляван от 35-годишна жена от Варна, също правоспособен водач.\n                    \n                    \n                \n                \n                \n                \r\nСлед тежкия удар шофьорите на двете коли, както и пътуващите в \"Ситроен\"-а 45-годишен мъж и две деца - 10-годишно момче и 3-годишно момиче, и тримата от Варна, са загинали на място.\r\nВзети са кръвни проби за химическо изследване.\n\r\nОбразувано е досъдебно производство. Разследването се извършва под ръководството на Окръжната прокуратура в Търговище.\n\r\nСъщевременно след тежкия пътен инцидент жителите на село Камбурово се обявиха отново за поставяне на допълнителни пътни знаци. Участъкът от главния път София - Варна в района на селото е сред най-опасните. Две са проблемните места, където са най-честите пътни инциденти. \n\r\n\"Участъкът е прав, има видимост, но проблемът е, че шофьорите карат изключително бързо\", уточни пред БТА кметът на Камбурово Юбейдет Исмаилов. По думите му през последните 16 години тук са станали много катастрофи, при които има сериозно пострадали хора и жертви. \n\r\nТой посочи, че шофьорите от селото трудно се включват в главния път. Кметът на Камбурово е категоричен, че компетентните органи трябва да поставят знак \"Внимание! Участък с концентрация на пътно-транспортни произшествия\", както и знак за ограничение на скоростта - 70 км./час.\n\r\nСлед всеки инцидент хората от селото се разстройват. Притеснение има и сред родителите на децата, които учат в Камбурово и пристигат тук от няколко села в околността. За здраве и за да няма катастрофи, всяка година в населеното място се дава курбан, припомни още Юбейдет Исмаилов.", "date": "2019.10.21", "title": "Семейство от Варна е загиналото при катастрофата край Камбурово"}
{"url": "https://www.dnes.bg/obshtestvo/2019/10/21/borisov-uveren-shte-bydem-s-dve-gazovi-magistrali-i-s-nai-evtiniia-gaz.426837", "text": "България ще бъде с две газови магистрали, българската икономика ще има възможност да си купи най-евтиния газ.\r\nТова заяви премиерът Бойко Борисов при откриването на разширението на газопреносната мрежа по трасето на \"Балкански поток\". То е в участъка от българо-турската граница до компресорна станция \"Странджа\". Трасето включва газоизмервателна станция и 11 км новоизграден преносен газопровод.\r\nПо думите на Борисов нашите съседи също ще могат да си доставят газ по тези газопроводи.\r\n\"Това е и една политическа магистрала. Там, където има големи икономически интереси, където има газопроводи, няма война и затова още по-усилено строим\", добави Борисов. Министър-председателят подчерта още, че компресорните станции са подменени, за да бъдат реверсивни, така че да може и в двете посоки да се пренася газ.\r\n                    \n                    \n                \n                \n                \n                \"Немски филтри, американски компресори, руски газ и български строители\", обобщи той, цитиран от правителствената пресслужба.\r\nДругата седмица Борисов ще инспектира строителството на газовата връзка Гърция-България.\r\n\"Докато другите говорят, ние строим и даваме възможност на България да върне мястото си на основен газоразпределителен център\", посочи премиерът.\r\nПо думите му с неговата реализация се цели повишаване на сигурността на доставките на природен газ от различни източници, засилване на конкуренцията и прозрачността на пазара с природен газ, което е добре за българските потребители.", "date": "2019.10.21", "title": "Борисов уверен: Ще бъдем с две газови магистрали и с най-евтиния газ"}
{"url": "https://www.dnes.bg/football/2019/10/21/haresaha-go-bylgariia-ima-nov-selekcioner.426850", "text": "Георги Дерменджиев е новият селекционер на националния отбор по футбол. Това обяви първият вицепрезидент на БФС Йордан Лечков. \r\n\"Нека се знае. Георги Дерменджиев е новият селекционер на България. Всичко е уточнено, той вече е начело на отбора. Утре ще довършим нещата документално\", заяви пред \"Спортал\" Лечков.\r\n \r\nНа поста той сменя Красимир Балъков. Легендата хвърли оставка след оттеглянето на Борислав Михайлов начело на БФС.\r\n \r\n                    \r\n                        \r\n                        \r\n                        \t\t\t\t\t\r\n                                                                        \r\n \r\n\r\n ", "date": "2019.10.21", "title": "Харесаха го! България има нов селекционер "}
{"url": "https://www.dnes.bg/stranata/2019/10/21/voenni-shte-unishtojat-nevzriven-snariad-otkrit-krai-plovdiv.426840", "text": "Специализиран екип от 91-ви инженерен батальон за обща поддръжка - Пловдив, проучи и транспортира за обезвреждане 37-мм силно корозирал артилерийски снаряд, съобщиха от Министерството на отбраната.\r\n\r\nБоеприпасът е открит в неделя в коритото на река Марица край Пловдив. Снарядът ще бъде унищожен днес на учебния полигон \"Червен\".\r\n\r\nФормированието в състав от четирима военнослужещи с необходимата техника е ръководено от капитан Антон Делчев. Военните са действали по отправено искане на главния секретар на МВР и по разпореждане на командира на Сухопътните войски генерал-майор Михаил Попов.", "date": "2019.10.21", "title": "Военни ще унищожат невзривен снаряд, открит край Пловдив"}
{"url": "https://www.dnes.bg/stranata/2019/10/21/avariini-ekipi-dejuriat-denonoshtno-prez-zimata.426820", "text": "Електроенергийният системен оператор и трите електроразпределителни дружества са подготвени за зимния сезон.\r\nИзводът е от проверката на експерти от Министерството на енергетиката, назначена със заповед на министър Теменужка Петкова.\r\nЕлектроенергийни обекти, избрани на произволен принцип, са инспектирани в периода 24 септември - 11 октомври - електрически подстанции, въздушни електропроводи високо, средно и ниско напрежение, както и възлови станции и трафопостове.\n\r\nГоляма част от въздушните електропроводи ниско напрежение, които преминават успоредно над тротоарните зони на населените места, са подменени с изолирани усукани проводници, които не се влияят от досега им с клони на дървета.\r\n                    \n                    \n                \n                \n                \n                В по-големите градове мрежите за ниско напрежение са изградени чрез силови кабели, които са положени подземно.\n\r\nСъоръженията в обслужваните от трите електроразпределителни дружества възлови станции и трафопостове са преминали годишния профилактичен преглед и са подготвени за работа при зимни условия.\n\r\nВъв всички проверени дружества е организирана работата на аварийни екипи, които са на денонощно разположение и покриват цялата територия на страната.\r\nЕкипите са оборудвани с високопроходими автомобили и всички необходими материали за извършване на неотложни аварийно-възстановителни работи.", "date": "2019.10.21", "title": "Аварийни екипи дежурят денонощно през зимата"}
{"url": "https://www.dnes.bg/world/2019/10/21/presata-v-avstraliia-sys-zadraskani-dumi-na-pyrva-stranica.426799", "text": "Водещи австралийски вестници излязоха днес с първи страници, на които някои от думите са задраскани, в координиран протест срещу склонността на правителството да пази тайни, която често се обяснява със съображения, свързани с националната сигурност, предаде Асошиейтед прес.\n\r\nСъперничещи си медийни групи се обединиха в борба за свободата на печата през юни, след като полицията обискира дома на журналист на Нюз корп и централата на Ей Би Си в Сидни, търсейки изтекли правителствени документи, послужили за основа за неприятни за управляващите статии.\n\r\nДнешните заглавни статии задават на читателите си въпроса: \"Когато правителството крие истината от вас, какво прикрива?\"\n                    \n                    \n                \n                \n                \n                \r\nСред примерите за потайност е отказът на правителството да разкрие в кои старчески домове са били открити злоупотреби и пренебрегване на нуждите на възрастните обитатели. Австралийското правителство отказва да разкрие и колко земеделски земи са били продадени на чужди предприятия, отбелязва АП, цитирана от БТА.\n\r\n ", "date": "2019.10.21", "title": "Пресата в Австралия със задраскани думи на първа страница"}
{"url": "https://www.dnes.bg/sport/2019/10/21/cvetozar-kiuchukov-nindjata-smenia-bogdan-shumarov-na-senshi-4.426847", "text": "Травма ще попречи на българския кикбоксьор Богдан Шумаров да спори за купа на четвъртото издание на професионалната бойна галавечер SENSHI на 26 октомври във Варна. Вместо него в титаничен сблъсък с финалиста на известния супертурнир Tatneft Сулиман Косумов ще влезе друг българин – Цветозар Кючуков \"Нинджата\".\n\r\nСъстезателят на столичния спортен клуб \"Армеец\" е на 29 години и има два медала от Европейски първенства по кикбокс. През 2018 година той печели сребро, а година по-рано става трети. Има две вицешампионски титли от Световната купа по кикбокс на Унгария и от Световната купа Best fighter през 2017 в Италия. По време на мачовете си \"Нинджата\" залага на атаки от близка и средна дистанция, а физическата му издържливост и динамичната му игра го правят сериозен опонент. Висок е 182 см, а двубоят му на 26 октомври в зала \"Конгресна\" на Двореца на културата и спорта във Варна ще е дебютът му в епичното бойно шоу.\n                    \n                    \n                \n                \n                \n                \r\nПротивникът, срещу когото Кючуков ще се бие, Сулиман Косумов е на 31 години и е висок 177 см.  Руснакът е финалист на известния супертурнир Tatneft Cup и вече има участие в SENSHI. През юли в третото издание на бойната верига в Камчия той стигна до финал след киоушин двубои по правилника на Професионалната лига на Световния киокушин съюз. В тези битки, освен фул контакт удари, са позволени прехвърляния, както и атаки с ръце и лакти в главата. По пътя си 31-годишният руснак отстрани противници от Украйна и Казахстан, но на финала отстъпи пред друг българин - Петър Стойков.\n\r\nСблъсъкът между Косумов и \"Нинджата\" на арената на SENSHI ще е в стил фул контакт карате в категория до 75 кг.\n\r\nVIP маси и билети за  бойното шоу може да се закупят  от мрежата на ,  във всяка каса на Easy Pay или по електронен път от онлайн платформата . Билети се продават и на касите на Двореца на културата и спорта и онлайн (може да закупите своя пропуск от . Билетите са на цени от 10 лв. и 20 лв.\n\r\nСпециално за галата у нас ще пристигнат холандската кикбокс легенда Петер Артс и четирима от неговите най-добри състезатели, които ще се бият на SENSHI. Сред специалните гости ще бъде и четирикратният шампион на К-1 - Ернесто Хуст.\n\r\nЧетвъртото издание на спортното шоу ще предложи 12 киокушин и кикбокс сблъсъка на ринга между бойци от близо 10 страни. За пръв път на SENSHI ще се проведе и женски двубой на арената. Световната ни и европейска шампионка по кикбкокс и муай тай Теодора Кирилова ще се изправи срещу непобеждавана до момента състезателка от Русия.", "date": "2019.10.21", "title": "Цветозар Кючуков \"Нинджата\" сменя Богдан Шумаров на SENSHI 4"}
{"url": "https://www.dnes.bg/politika/2019/10/21/rumen-radev-se-vkliuchi-v-biaganeto-5kmrun.426854", "text": "Президентът Румен Радев е участвал в традиционно съботно бягане на инициативата 5kmrun.\r\nС участието на 5kmrun в качеството си на обикновен гражданин, нашият президент потвърди максимата \"В бягането и спорта всички сме равни\"! За бегачите беше удоволствие, привилегия и чест, а и признание г-н Румен Радев да бъде част от нашата съботна 5 км общност!\", пише в пост на страницата на организаторите във Facebook.\r\nНаскоро държавният глава обяви инициативата си \"Спортувай с президента\", като заяви, че трябва да се покаже лична ангажираност на всички нива.\r\nИдеята за 5 км свободно, но организирано бягане възниква в Англия през 2004 г.\r\nВ момента у нас то се провежда в 4 града на България и 5 парка в събота сутрин и популяризира бягането като част от здравословния начин на живот.\n\r\n ", "date": "2019.10.21", "title": "Румен Радев се включи в бягането 5kmrun"}
{"url": "https://www.dnes.bg/rusia/2019/10/21/rusiia-si-iska-zemiata-pod-obektite-neina-sobstvenost-u-nas.426857", "text": "Руският външен министър Сергей Лавров възнамерява да посети България по покана на вицепремиера и външен министър на страната Екатерина Захариева, предаде ТАСС.\n\r\n\"Госпожа министър любезно ме покани да направя ответна визита в България. С удоволствие и признателност приемам тази покана\", каза Лавров днес след преговорите с българския си колега в Москва.\n\r\nНа съвместна пресконференция след преговорите между двамата министри Лавров съобщи, че Русия предава за безсрочно ползване на българската страна земята, на която е разположено българското посолство в Москва и добави, че Русия очаква аналогично действие от София.\n\r\n\"Предадох на колегата си документите за държавна регистрация на правото за постоянно безсрочно ползване на терена на посолството на България в Русия. Разчитаме на насрещно съдействие на нашите партньори за решаване на съответните въпроси, свързани с обектите, представляващи руска държавна собственост в България\", каза Лавров.\r\n                    \n                    \n                \n                \n                \n                Министърът на външните работи на Русия изрази надежда, че държавната корпорация Росатом има добри шансове в търга за възобновяване на строителството на българската АЕЦ \"Белене\".\n\r\nРосатом е готов да участва в процедурите за избор на изпълнител за възобновяване на строителството на АЕЦ \"Белене\". Надяваме се на добри шансове за нашата държавна корпорация, предвид че именно тя е производител на атомните реактори и създател на технологията по този проект, каза Лавров.\n\r\nПроцедурата за избор на стратегически инвеститор за АЕЦ \"Белене\" бе публикувана на 22 май 2019 г. в официалния вестник на ЕС. Тя трябва да бъде завършена до 12 месеца след публикацията, припомня ТАСС, цитирана от БТА.\n\r\n\"Българските ни колеги ни информираха за началото на строителство на инфраструктурата за транспорт на газ по втората линия на \"Турски поток\". Както съобщи министър (Захариева - бел. ред.) съответната церемония с участието на премиера на България буквално се е състояла днес. Партньорите подчертаха, че работата, както и е планирано, ще бъде завършена в срок към 2020 година\", каза също така Лавров.\n\r\nЗахариева посочи на съвместната пресконференция, че България и Русия имат големи перспективи в развитието на хранителната промишленост и увеличаването на стокообмена.\n\r\nВиждам потенциал в областта на производството на хранителната промишленост, технологиите. Надявам се, че заседанието на смесената комисия по икономически и научно-технически въпроси, което се проведе във Варна на 16-17 септември, ще доведе до увеличаване на стокообмена, каза тя. Русия е сред основните външнотърговски партньори на България. През 2018 г. стокообменът между Русия и България бе 3,47 млрд. долара, припомня ТАСС.\n\r\nЗахариева също така изрази надежда, че ще се увеличат чартърните полети между България и Русия.", "date": "2019.10.21", "title": "Русия си иска земята под обектите, нейна собственост у нас"}
{"url": "https://www.dnes.bg/notifikacii/2019/10/21/arestuvaha-maikata-koiato-izostavi-bebeto-si-v-petrich.426849", "text": "Арестувана е майката на бебето, изоставено в поликлиниката в Петрич в петък, съобщиха за bTV от полицията в Благоевград. \r\n\r\nТя е на 37 години от петричкото село Старчево. \n\n\n В продължение на четири дни органите на реда издирваха родителите, изоставили пеленаче на около месец пред лекарски кабинет.\r\n\r\nСлед като то беше намерено пред един от лекарските кабинети, бебето беше транспортирано в болницата в Сандански. Настанено е в родилното отделение.\r\n\r\nДетето не е родено в болница, а най-вероятно в домашни условия, смятат лекарите", "date": "2019.10.21", "title": "Арестуваха майката, която изостави бебето си в Петрич "}
{"url": "https://www.dnes.bg/stranata/2019/10/21/v-21-vi-vek-sela-v-nevestinsko-zaplasheni-ot-voden-rejim.426810", "text": "Села в Невестинско са изправени пред опасността от воден режим, съобщи общинската управа. Причината е продължителното засушаване в района, предава БНР.\r\nПовечето от населените места и над 200 махали в общината са със собствени водоизточници, чието ниво е спаднало драстично.\r\n\r\nЗа самия общински център Невестино вода се осигурява на помпажен принцип от кладенци по брега на река Елещница.\r\n\r\nВ Невестино чешмите с минерална вода са затворени заради установена естествена завишена радиация, така е от месеци.\r\n\r\nВ някои от селата водоизточници пресъхват. В Раково пета година не могат да ремонтират водопровода до селото, изграждан през 1964 г., който се е запушил.", "date": "2019.10.21", "title": "В 21-ви век: Села в Невестинско - заплашени от воден режим"}
{"url": "https://www.dnes.bg/notifikacii/2019/10/21/prepogrebvat-ispanskiia-diktator-franko.426832", "text": "Тленните останки на испанския диктатор Франсиско Франко ще бъдат ексхумирани в четвъртък от величествения мавзолей край Мадрид, съобщи днес испанското правителство, цитирано от Франс прес. След това те ще бъдат пренесени в гробището Пардо в покрайнините на испанската столица.\n\r\n\"Ексхумацията и повторното погребение ще бъдат извършени в тесен кръг, в присътвието на близките му\" и на министъра на правосъдието Долорес Делгадо, се казва още в комюникето.\n\r\nСемейство Франко неуспешно обжалва решението на правителството за изваждане на останките от великолепния мраморен мавзолей в Долината на падналите, увенчан от огромен кръст и построен в планините, на 50 километра северозападно от Мадрид.\n                \n                \n                \r\nСлед като дойде на власт през юни 2018 г., министър-председателят социалист Педро Санес направи ексхумирането на Франко един от приоритетите си, за да не бъде повече мавзолеят място за възхвала на франкизма.\n\r\nНа 25 септември испанският Върховен съд отхвърли последната жалба на семейството, потвърждавайки решението на социалистическото правителство за ексхумиране.\n\r\nТогава католическата църква увери, че не се противопоставя на ексхумирането на Франко, погребан през 1975 г. в базиликата, която той е построил с труда на хиляди републикански затворници. Неговият гроб е там, на почетно място близо до олтара.\n\r\nФранко управляваше Испания като диктатор от края на гражданската война, която печели през 1939 г., до смъртта си през 1975 г.\r\n ", "date": "2019.10.21", "title": "Препогребват испанския диктатор Франко"}
{"url": "https://www.dnes.bg/temida/2019/10/21/deloto-za-imushtestvoto-na-bratia-galevi-na-2-dekemvri.426851", "text": "Окръжният съд в Кюстендил е насрочил нова дата за заседание по делото, което Комисията за противодействие на корупцията и отнемане на незаконно придобито имущество /КПКОНПИ/ води срещу Ангел Христов и Пламен Галев, известни като \"Братя Галеви\", за отнемане на престъпно придобито имущество. Това съобщиха от Окръжния съд.\r\nЗаседанието е насрочено за 2 декември.\n\n\nДелото е заведено от КПКОНПИ срещу Ангел Христов и Пламен Галев, техните съпруги и контролираните от тях дружества и е по реда на Закона за отнемане в полза на държавата на имущество, придобито от престъпна дейност.\r\nИскът е на обща стойност 4 250 189 лева и касае луксозни автомобили, недвижими имоти и дялове от фирми.\r\nДвамата бизнесмени са в неизвестност от 2012 година, след като влезе в сила присъдата им по наказателно дело за организиране и ръководене на престъпна група.", "date": "2019.10.21", "title": "Делото за имуществото на братя Галеви - на 2 декември"}
{"url": "https://www.dnes.bg/stranata/2019/10/21/tyrsiat-roditelite-na-izostavenoto-bebe-v-petrich-po-videozapis.426795", "text": "Все още се издирват родителите на бебето, което беше изоставено в поликлиниката в Петрич. \r\n\r\nМомиченцето беше оставено в поликлиниката в Петрич в петък.\n\n\r\n\r\nСлед като то беше намерено в петък около обяд пред един от лекарските кабинети, бебето беше транспортирано в болницата в Сандански. Настанено е в родилното отделение, предава bTV.\r\n\r\nВ началото лекарите обявиха, че бебето е на около един месец, но е възможно да е дори още по-малко. \r\n\r\nДетето не е родено в болница, а най-вероятно в домашни условия, смятат лекарите. \r\n\r\nВече три дни издирват родителите на изоставеното бебе. Преглеждат се записи от камерите, но лечебното заведение в Петрич е с няколко входа, така че не е ясно от кой точно са влезли те.\r\n\r\nОт полицията уверяват, че работят неуморно по случая.", "date": "2019.10.21", "title": "Търсят родителите на изоставеното бебе в Петрич по видеозапис"}
{"url": "https://www.dnes.bg/stranata/2019/10/21/oktomvri-prodyljava-da-ni-radva-s-porednata-slyncheva-sedmica.426794", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Очаква ни поредна слънчева седмица. На места в сутрешните часове ще има мъгла. Минималните температури ще са предимно между 6° и 11°. Максималните - между 22° и 27°. Ще духа слаб вятър от изток-североизток. Това съобщи синоптикът на Bulgaria ON AIR Владимира Илиева.\n\r\nПо Черноморието преди обяд на много места ще има ниска облачност или мъгла, след обяд ще бъде слънчево. Ще духа слаб източен вятър. Максималните температури ще са около20° и 22°. Температурата на морската вода - 20°. \n                    \n                    \n                \n                \n                \n                \r\nНад планините ще бъде слънчево. Ще духа умерен североизточен вятър. Максималната температура на височина 1200 метра ще е около 19°, на 2000 метра - около 12°. Атмосферното налягане ще се задържи без промяна – малко по-високо от средното за месец октомври.\n\r\nИ през следващите дни промяна на времето не се очаква. Ще остане топло за сезона, в повечето райони - слънчево, на места в низините в източната половина от страната след полунощ и в часовете преди обяд ще има ниска облачност или мъгла. Преобладаващите максимални температури ще са между 21° и 26°, а минималните ще бъдат между 6° и 11°, по-високи по Черноморието. \n\r\nИ в планините ще остане слънчево, с температури, по-високи от нормалните за втората половина от октомври.", "date": "2019.10.21", "title": "Октомври продължава да ни радва с поредната слънчева седмица"}
{"url": "https://www.dnes.bg/world/2019/10/21/istoricheski-uspeh-za-zelenite-partii-v-shveicariia.426797", "text": "Зелените партии бележат исторически успех на парламентарните избори в Швейцария, където темата за климатичните промени доминираше в предизборната кампания. \r\nСпоред първите прогнозни резултати, двете местни зелени формации печелят близо 20% от гласовете. Това вече беше определено от наблюдатели като \"зелен ураган\", предаде . \r\nЗелените печелят 13,2 на сто от гласовете (повишение от 6,1 на сто), а  Зелената либерална партия - 7,8 на сто (ръст с 3,2 на сто).  Антиимиграционната Швейцарска народна партия губи 3,8 на сто, но остава на първо място с 25,6 на сто от гласовете на избирателите.\n                    \n                    \n                \n                \n                \n                \r\nСоциалдемократите получават 16,8 на сто (спад от 2 на сто), а либералите  - 15,1 на сто (-1,3 на сто). Християндемократическа партия на Швейцария  си запазва 11,4 на сто от гласовете, губейки само 0,2 на сто, но с това  спада на пето място.\n\r\nВ резултат на изборите лявата швейцарска Зелена партия печели 17  допълнителни депутатски места, с общо 28 депутати. Нейната председателка  Регула Риц вече заяви, че партията е готова за дискусии за евентуално  участие в правителството.", "date": "2019.10.21", "title": "Исторически успех за зелените партии в Швейцария"}
{"url": "https://www.dnes.bg/notifikacii/2019/10/21/arestuvaha-myj-otkradnal-ot-kvartira-3-000-lv.426801", "text": "Полицията в Бургас задържа 33-годишен мъж за кражбата на 3 000 лева от 20-годишна жена, съобщават от Областната дирекция на МВР.\r\n\r\nНа 18 октомври служители от Районно управление – Малко Търново, със съдействието на служители от Районно управление – Руен, задържали в село Вресово, общ. Руен, 33-годишен мъж от същото село, който откраднал от квартирата на 20-годишна жена от с. Евренозово, общ. Малко Търново сумата от 3 000 лв. и мобилен телефон. \r\n\r\nОт задържания за едно денонощие мъж е иззет откраднатия мобилен телефон и сумата от 1 900 лева. По случая е образувано бързо полицейско производство.", "date": "2019.10.21", "title": "Арестуваха мъж, откраднал от квартира 3 000 лв."}
{"url": "https://www.dnes.bg/index/2019/10/21/receptata-dnes-domatena-krem-supa-s-maslo.426547", "text": ":\r\n \r\n4 чаши пресни нарязани домати\r\n1 глава лук, нарязан\r\n4 скилидки карамфил\r\n2 чаши пилешки бульон\r\n2 супени лъжици масло\r\n2 супени лъжици брашно\r\n1 чаена лъжица сол\r\n2 супени лъжици захар\r\n \r\n:\r\n \r\nВ тенджера на средна температура смесете доматите, лука, карамфила и пилешкия бульон. Оставете да кипне. Намалете котлона и оставете да къкри за 20 минути, докато се смесят ароматите. Свалете супата от котлона. Пасирайте с пасатор. Прецедете излишните едри остатъци. В друга тенджера разтопете маслото на средна температура. В него добавете брашното. Разбърквайте добре, докато не останат никакви бучки. Гответе до бледокафяво. Внимателно добавете брашното към доматената крем супа и разбърквайте. Овкусете с малко захар и сол.\r\n\r\n", "date": "2019.10.21", "title": "Рецептата Dnes: Доматена крем супа с масло "}
{"url": "https://www.dnes.bg/stranata/2019/10/21/20-godishen-zagina-a-trima-sa-raneni-pri-tejka-katastrofa.426807", "text": "При тежка катастрофа в Златица загина 20-годишен младеж, а други трима са ранени. Пътният инцидент е станал тази сутрин. Ударили са се два леки автомобила, единият от които е бил управляван от жертвата, съобщава Нова тв.\r\nПострадалите са 48-годишна жена и двама млади мъже – на около 20 години. Те са откарани в столичната болница \"Света Анна\" с множество травми.\r\n\r\nДвижението в района на катастрофата се пренасочва. Обходният маршрут е по съседни улици в населеното място, съобщават от АПИ.", "date": "2019.10.21", "title": "20-годишен загина, а трима са ранени при тежка катастрофа"}
{"url": "https://www.dnes.bg/mestni-izbori-19/2019/10/21/zaradi-izborite-dans-vleze-v-obshtinata-v-kocherinovo.426809", "text": "Служители на ДАНС влязоха в общината в Кочериново, предаде . Проверката била свързана с предстоящите избори, тъй като агентите пристигнали изненадващо в петък и поискали да им бъде предоставена информация за новорегистрираните жители по настоящ адрес. \r\n\r\nОсвен от служба ГРАО са изискани документи и от селските кметове, в чиито населени места са били регистрирани лица по настоящ адрес шест месеца преди местните избори, съобщава \"Струма\".", "date": "2019.10.21", "title": "Заради изборите: ДАНС влезе в общината в Кочериново"}
{"url": "https://www.dnes.bg/obshtestvo/2019/10/21/absurdni-vyprosi-v-listovkite-v-koi-ygyl-se-slaga-vinetkata.426802", "text": "Листовките за кормуване са пълни с безумици, като дори има въпрос в кой ъгъл се слага винетката, която вече е електронна. \n\r\nОт пет месеца има работна група, която е приела промени, за да може подобни въпроси да отпаднат. МОН обаче спира този процес\", заяви Владимир Тодоров от Българска асоциация на пострадалите при катастрофи пред bTV.\n\r\nТой призова министърът на образованието да направи така, че промените да се случат възможно най-бързо.\n\r\nЕкспертът даде пример със следния въпрос: \"Каква е максималната стойност на отношението мощност/тегло за мотоциклети от категория А1?\". Даде и друг пример с въпрос за това в кой ъгъл се поставя винетката. Тодоров попита как подобни въпроси имат връзка с безопасността на движението.\n                    \n                    \n                \n                \n                \n                \r\n\"Да не говорим, че винетките вече са електронни, но този въпрос все още е в листовките\", допълни той.\n\r\nВладимир Тодоров коментира и проект на Министерството на транспорта за промяна в реда за провеждане на шофьорските изпити.\n\r\n\"По норматив часовете по практика трябва да бъдат 31. Само че когато някой рекламира шофьорски курс по 195 лв., няма как тази автошкола да даде тези 31 часа, въпреки че е задължена. Това се удостоверява с подпис на курсиста. Системата на практика бълва убийци на пътя\", коментира Владимир Тодоров.\n\r\n\"Системата, която ни бе представена в петък, все още се тества. Идеята е, че когато е в автомобила, курсистът трябва да удостовери, че е в него. Чрез мобилно приложение двата телефона – на курсиста и на инструктора, се засичат по GPS локацията. Физически двата телефона трябва да са един до друг. Прави се селфи в началото и в края на часа. Целият маршрут, по който се е минало, средна скорост, къде се е спирало, изминати километри – всичко това се записва автоматично в профила на курсиста без човешка намеса\", обясни още Тодоров.\n\r\nВ няколко автошколи вече се прилага тестовата версия. Предстои още няколко школи да пробват новата система. Родителите на курсиста също ще имат възможността да следят профила му.\n\r\nВладимир Тодоров уточни, че няма да е необходимо автошколите да отделят допълнително средства за това приложение. По думите му най-вероятно курсистът ще трябва да плати символична сума за това приложение.\n\r\n\"Трябва да се вземат мерки изпитът да стане изключително обективен, безпристрастен и безкомпромисен. Ако се затегне обучението и ако на изпита няма никаква възможност за помощ, броят на жертвите по пътя драстично ще намалее\", на мнение е Красимир Георгиев, управител на Асоциация за квалификация на автомобилистите.\n\r\nБезопасността започва и свършва с обучението и квалификацията, категоричен бе той.\n\r\n\"С цената на всичко трябва да се избегне челен удар. Това се учи в курсовете, на които кандидат-шофьорите не ходят, защото си учат листовките\", допълни Красимир Георгиев.", "date": "2019.10.21", "title": "Абсурдни въпроси в листовките: В кой ъгъл се слага винетката? "}
{"url": "https://www.dnes.bg/akoshtete-vqrvaite/2019/10/21/sedmichen-liuboven-horoskop-za-21-27-oktomvri.426647", "text": "Добри възможности в любовен план ще ни предложат звездите през тази седмица. Необвързаните имат добри шансове да срещнат интересна личност, с която да се допълват. Обвързаните ще могат да задълбочат връзката си. Повече за това какво ви очаква, вижте в любовния хороскоп на Az-jenata.bg\r\n\r\nПредставителите на зодия Овен ги очаква интересна любовна седмица. Ако сте обвързани, с любимия човек ще ви бъде много по-лесно да се разголите, не само в спалнята, но и емоционално. Няма да криете своите желания, чувства. Необвързаните Овни ще имат шансове за нови познанства и интересни срещи.\r\n\r\nСъс сигурност ще бъде една запомняща се седмица по отношение на любовта. Новолунието, което ни очаква на 28 октомври ще повлияе на сектора на партньорствата ви. Ако сте обвързани, това ще повиши усещането ви за привързаност към половинката ви. Ще се чувствате ценени от другия. Тези от вас, които отскоро се срещат с някого ще могат да задълбочат връзката си.\r\n                    \n                    \n                \n                \n                \n                \r\nВенера, планетата на любовта и през следващите дни ще ви даде подкрепата си. Ако търсите романтика и нова любов, ще ви бъде по-лесно да флиртувате и да привличате вниманието към себе си. Някои Близнаци ги очакват трепети на работното място. Обвързаните ще се радват на хармония.\r\n", "date": "2019.10.21", "title": "Седмичен любовен хороскоп за 21 – 27 октомври "}
{"url": "https://www.dnes.bg/obshtestvo/2019/10/21/otchetoha-rekordna-koncentraciia-na-seren-dioksid-v-gylybovo.426798", "text": "Значително замърсяване на атмосферата е регистрирано на 20 октомври следобед в Гълъбово, показва в портала “Air Quality Index” на Европейската комисия.\r\nВ часовете след обяд станцията на Изпълнителната агенция по околна среда е показала концентрация на серен диоксид от 760 микрограма на кубичен метър, два пъти над допустимите средночасови нива от 350 µg/куб.м, съобщава Нова тв.\n\n\n\r\nПрез последните 7 дни подобни високи стойности на серния диоксид са отчетени четири пъти, като на 16 октомври концентрацията е била дори по-висока от неделната - 817 µg/куб.м.\n\r\nСерният диоксид се натрупва при изгаряне на горива с високо сярно съдържание, уточнава сайтът на Изпълнителната агенция по околна среда. Там е посочено, че основният източник са ТЕЦ-овете и битовото горене.\n                    \n                    \n                \n                \n                \n                \r\nПотърпевшите при серни замърсявания са децата, хората от третата възраст и страдащите от респираторни заболявания. Доказано е, че астматиците са 10 пъти по-чувствителни към високите концентрации в атмосферата.\r\nПри продължително излагане на замърсяване със серен диоксид последиците са нарушения в имунната защита на белия дроб  в дишането, както и развиването на белодробни болести", "date": "2019.10.21", "title": "Отчетоха рекордна концентрация на серен диоксид в Гълъбово"}
{"url": "https://www.dnes.bg/rusia/2019/10/21/kadirov-obeshta-na-teroristite-ot-siriia-miasto-v-grobishtata.426806", "text": "Президентът на Чечения Рамзан Кадиров заяви, че Чеченската република е готова да предостави на сирийските терористи място на гробищата. Това заяви самият Кадиров по руската телевизия  „Първи канал“. \r\n\r\nТой отбеляза, че Чечения ще направи всичко възможно, за да обезопаси руските региони. \r\n\r\nКадиров разказа, че в Чеченската република вече са създадени специални отряди за борба с бунтовниците от терористичнита групировка „Ислямска държава“. \r\n\r\nПо думите му, ако терористите от Сирия пожелаят да отидат в Северен Кавказ, ще им бъде даден отпор. \r\n\r\n„С удоволствие ще ги приемем. Дали ще става дума за билети за театър или за място на гробищата, това още не се знае“, пошегува се Кадиров, цитиран от Газета.ру.. \r\n\r\n ", "date": "2019.10.21", "title": "Кадиров обеща на терористите от Сирия място в гробищата"}
{"url": "https://www.dnes.bg/sofia/2019/10/21/sofiiska-voda-vremenno-shte-prekysne-vodosnabdiavaneto-v-chast-ot-dianabad.426816", "text": "\"Софийска вода\" временно ще прекъсне водоснабдяването в част от жк. \"Дианабад\", съобщават от дружеството. \n\r\nНа 22 октомври 2019 г. (вторник), във връзка с изграждане на сградно водопроводно отклонение на ул. „Тинтява“ жк. „Дианабад“ се налага спиране на водоподаването от 09:30  до 17:30 часа на клиентите на „Софийска вода”, живеещи в района на ул. „Тинтява“ от ул. „Никола Габровски“ до ул. „Русаля“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“Тинтява“ ъгъла с ул. „Русаля“. \n                    \n                    \n                \n                \n                \n                \r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването, отчитат от дружеството.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез .\n\r\n“Софийска вода” АД предварително се извинява на своите клиенти за причинените временни неудобства!\n\r\n дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\n\r\n ", "date": "2019.10.21", "title": "\"Софийска вода\" временно ще прекъсне водоснабдяването в част от \"Дианабад\"   "}
{"url": "https://www.dnes.bg/politika/2019/10/21/plevneliev-pritesnen-ako-v-makedoniia-se-vyrne-lider-tip-gruevski.426814", "text": "Проблемът със Северна Македония е много сериозен, коментира президентът (2012-2017) Росен Плевнелиев, по повод отлагане на решението да започнат преговори за присъединяването на Албания и Северна Македония към Европейския съюз и насрочените в страната предсрочни избори. \n\r\nПлевнелиев нарече това \"един голям провал на ЕС в една толкова важна зона\" и прогнозира, че има шанс на предсрочните парламентарни избори реваншистки сили да дойдат на власт, което няма да е добре за България и за ЕС.\n\n\n\n\n\n\r\n\"Президентът Макрон, който води амбициозна външна политика допусна груба политическа грешка\", заяви Плевнелиев.\n                    \n                    \n                \n                \n                \n                \r\nПродължаваме да водим вътрешнополитически битки на цената на външнополитически провали, защото това е провал на ЕС в една толкова важна тема като Западните Балкани, посочи президентът Плевнелиев.\n\r\nТой обяви, че е разочарован от оставката на Зоран Заев. \n\r\n\"Това беше смел лидер, който се опита да се откъсне на тежестта на манипулациите на миналото\", заяви Плевнелиев. \n\r\nТой изрази притеснение, ако отново в Македония се върне лидер \"тип Груевски\" и България отново бъде започната да бъде представяна в Македония като \"окупатор\" и \"фашист\". \n\r\nВ Македония има 100-ина сръбски и още отлкова гръцки медии, посочи Плевневлиев.  \n\r\nСпоред него Смесената българо-македонска комисия по историческите въпроси трябва да се въоръжи с търпение и е необходимо да мине време, за да бъдат приети посланията. \n\r\nПлевнелиев посочи, че според него не бива България да поставя ултиматуми на Македония.  \n\r\nТой коментира и офанзивата на Турция в Сирия и заяви, че ролята на Европа в конфликта е пасивна. \n\r\n\"За съжаление това е форма на иновация, от която ние можем да се срамуваме. Глобални и регионални сили се борят за влияние на територията на друга държава, която беше съсипана\". \n\r\nСпоред него Европа се държи пасивно, а е трябвало да заеме силна и ясна позиция през годините на конфлкта в Сирия. \n\r\n\"Давам си сметка колко безплодни бяха всички дебати и усилия. Ние бяхме много притеснени и всичко това ситгаше само до някакви дипломатически изказвания, но не и силната роля на Съвета за сигурност, който да реши проблема\", обясни Плевнелиев за ролята на Съвета на Европа и заседанията на ООН за Сирия. \n\r\nСпоред него след като Доналд Тръмп изтегли американската армия от Сирия е време ЕС да влезе в Сирия, въпреки че Русия вече го направи. \n\r\nПлевнелиев припомни, че икономически санкции на Турция вече са наложени от Европейския съвет. \n\r\n\"само преди 2-3 месеца ЕК наложиха минимални санкции на Турция, затова, че тя незаконно търси газ и нефт в териториалните води на Кипър\". \n\r\nТова, което се е случва в Сирия не е единствената причина Надзорния съвет на Volkswagen да спре или отложи процедурата по взимане на решение, смята президентът.\n\r\nСпоред него много от действията на Ердоган неведнъж са притеснили инвеститора. \n\r\n\"Управителният съвет на Volkswagen е взел своето решение фабриката да отиде в Турция с ясни аргументи\", посочи той и подчерта, че Надзорния съвет има различна гледна точка.\n\r\n\"Управителния съвет се е фокусирал върху краткосрочните ползи - обещанията от Ердоган, производствена мощност, голям пазар. Турция има развито индустриално производство и автомобилопроизводство\", подчерта още Плевнелиев. \n\r\nНадзорния съвет, където са собствениците, е на съвсем друга позиция, той гледа сериозно на нещата. \n\r\n\"Шансът е минимален, защото в една такава голяма компания трябва надделее консенсуса\", посочи Плевнелиев. \n\r\nСпоред него и германската общественост и медии са застанали на страната на България в надпреварата за VW. \n\r\nПо  повод Brexit Росен Плевнелиев посочи, че той със сигурност ще се състои и е без значение дали ще е сега или в края на януари.\n\r\n\"Brexit е символ на това как популисти могат да съсипят всяка една държава. Те са изолирани на собствения си остров, да не знаят кога ще се състои Brexit\", посочи той.", "date": "2019.10.21", "title": "Плевнелиев притеснен, ако в Македония се върне лидер \"тип Груевски\""}
{"url": "https://www.dnes.bg/football/2019/10/21/nedialkov-gotov-za-espaniol-kesheru-visi.426796", "text": "Лекарският щаб на Лудогорец ще успее да вдигне на крака Антон Недялков, който ще бъде на разположение на Станислав Генчев за престоящия двубой с Еспаньол. Мачът от третия кръг на група “Н” на Лига Европа е в четвъртък от 19:55 часа в Разград.\n\r\nНедялков получи травма, докато бе на лагер с националния отбор. Той игра при нулевото равенство с Черна гора, но напусна състава преди евроквалификацията с Англия (0:6). Защитникът се намираше в отлична форма. Той направи много силни мачове в Лига Европа при победите с 5:1 над ЦСКА (Москва) и 3:0 над Ференцварош в Унгария.\n\r\nПод въпрос за четвъртък обаче остават румънците Драгош Григоре и Клаудиу Кешеру, пише \"Тема спорт\". Те се контузиха, докато бяха част от селекцията на родината си. Все пак шансовете на двамата да попаднат поне в групата за сблъсъка с Еспаньол не са малки.\n                    \n                    \n                \n                \n                \n                \r\nАко победи испанците, Лудогорец ще се доближи максимално до спечелването на групата и до мачове в Лига Европа напролет.\n\r\n", "date": "2019.10.21", "title": "Недялков готов за Еспаньол, Кешеру виси"}
{"url": "https://www.dnes.bg/obshtestvo/2019/10/21/instruktorite-reagiraha-ostro-sreshtu-izpit-na-biala-kola.426800", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        От Асоциацията на автомобилните инструктори реагираха остро против предложението шофьорските изпити да се провеждат с т. нар. \"бели\" коли - автомобили, които са стандартизирани и оборудвани със системи за проследяване на маршрута и видеонаблюдение.\n\r\nПредложението дойде от Министерството на транспорта и предвижда да се създаде контролирана среда, така че да се пресекат всички възможни корупционни практики при провеждането на практическия изпит на кандидатите за водачи.  Основната задача била да се създаде контролирана среда в рамките на практическия изпит.\n\n\n\r\n\"Статистиката със загиналите надхвърля като брой тази от миналата година, тоест всички агенции, които бяха създадени, нямат смисъл\", каза за \"България сутрин\" председателят на Съюза на преподавателите по авто-мото подготовка Йонко Иванов.\n                    \n                    \n                \n                \n                \n                \r\nПо думите му Изпълнителната агенция по автомобилна администация е \"малка държава в държавата\". \n\r\nЙонко Иванов обясни, че никъде в Европа нямало такъв регламент, нямало комисии от един човек, а предлагани промени за отделни атомобили били една голяма глупост.  \n\r\n\"Всеки един, макар и чисто нов, еднакъв с друг автомобил, има разлика в твърдостта на педалите, в радиуса на завиване и ред други неща. Така че това е една глупост, която се оказа, в разговорите ни с министъра, че няма да бъде въведена\", обясни той. \n\r\n\"Провалът е в Министерството на транспорта, нека си оправят тяхната къща. Ние предложихме екшън план, който да реши проблема\", посочи той за . \n\r\nВсички - от водача до хората в министерствата, влизали в проблема, наречен \"човешка грешка\".\n\r\n\"За съжаление не знам за идеята със снимките, може би в следващ момент ще ни сложат и гривни като престъпниците. Нека някой докаже корупционните практики и тогава ще говорим\", коменира още Иванов.", "date": "2019.10.21", "title": "Инструкторите реагираха остро срещу изпит на \"бяла кола\""}
{"url": "https://www.dnes.bg/obshtestvo/2019/10/21/pss-spasi-dve-chujdenki-izgubili-se-pri-pohod-v-rila.426811", "text": "Спасителна акция на Планинската спасителна служба (ПСС) се е провела в района на Рилския манастир през изминалата нощ, съобщиха от службата, цитирана от \"Фокус\".\r\n\r\nДве момичета чужденки предприемат преход от Рилски езера към Рилски манастир и изгубват пътеката. Сигналът към ПСС е подаден в 19.00 часа. \r\n\r\nМомичетата предоставят координати къде се намират и се организира група от шест човека от ПСС – Дупница. \r\n\r\nС два автомобила достигат района на Рилски манастир. В 23.00 спасителите намират момичетата, затоплят ги и ги придружават до Рилски манастир, където успяват да достигат в 02.00 часа. \r\n\r\nИзгубилите се чужденки са в добро здраве.", "date": "2019.10.21", "title": "ПСС спаси две чужденки, изгубили се при поход в Рила"}
{"url": "https://www.dnes.bg/obshtestvo/2019/10/21/stefan-danailov-disha-bez-aparat-sheguva-se-hrani-se.426782", "text": "Любимият на поколения българи актьор Стефан Данаилов е по-добре, в съзнание е, диша без апарат, но все още е в реанимацията на Военно-медицинска академия.\r\n\"Лекарите не дават и на нас повече информация, все още е рано да се каже кога ще бъде изведен от реанимацията. Успяхме да се видим за няколко минути и той, естествено, каза, че иска да си ходи вкъщи“, каза пред \"Монитор\" племенницата на звездата, режисьорката Росица Обрешкова.\n\n\n\n\r\nРежимът на посещения при Мастъра е крайно ограничен, тъй като и най-малката инфекция би могла да бъде високорискова за състоянието му при отслабената му имунна система. Обрешкова помоли за разбиране към роднините, които се тревожат за близкия си човек и му пазят спокойствието, а и те самите не знаят как медиците ще продължат с лечението му.\r\n                    \n                    \n                \n                \n                \n                Доведеният син на артиста Росен Цанков също е бил на кратко свиждане, очаква се тези дни от САЩ да пристигне и Влади Данаилов – синът на актьора от Ирен Кривошиева.\r\n\"В момента със Стефан Данаилов всичко е наред, той се шегува, храни се, но истинската дума за състоянието му е закрепен\", призна биографът на проф. Стефан Данаилов – журналиста Георги Тошев, който е в Стокхолм.\r\n\"Аз никога не съм губил надежда за него, но...това е Стефан Данаилов – всички знаем, че на неговите 76 години той едва ли ще се промени: няма да спре да пуши, да пие кафе..“, допълни журналистът.\r\nПо думите му могло е актьорът да не бъде въвеждан в кома, роднините са дали съгласието си за нея. Лекарите го направиха, за да го лекуват по-безболезнено и да улеснят дишането му, припомни биографът на големия актьор. Той разказа, че Данаилов е отслабнал малко, което благоприятства лечението, но в бъдеще ще трябва още да заляга за нормализиране на теглото.\n\r\nСпоред източници от ВМА на Стефан Данаилов предстои специална дихателна рехабилитация, включваща дихателна гимнастика, инхалации и масажи, за да се стабилизира самостоятелното му дишане. Тя вероятно ще продължи около месец, като по-късно отново ще бъде включена и двигателна рехабилитация за счупването на тазобедрената става и операцията по смяната й, която професорът претърпя през август в Бургас.\r\nМастера бе приет по спешност във ВМА в началото на октомври със затруднено дишане след усложнения при настинка. В сряда състоянието му се влоши и той бе въведен в кома и интубиран, за да се източи от белите дробове водата, която бяха събрали.", "date": "2019.10.21", "title": "Стефан Данаилов - диша без апарат, шегува се, храни се"}
{"url": "https://www.dnes.bg/eu/2019/10/21/ako-brexit-beshe-televizionen-serial-shteshe-da-specheli-kup-nagradi.426781", "text": "Ако \"Брекзит\" беше телевизионен сериал, със сигурност щеше да се радва на огромен успех. Мелодрамата - със своите безброй неочаквани обрати и политически битки - щеше да обере редица награди от филмови фестивали.\r\n\n\r\nПроблемът е в това, че Брекзит не е фикция, на която може да бъде сложен край с дистанционното за телевизора. Брекзит е част от реалния живот. И за британците, и за ЕС. И постепенно тази драма се превръща в истинско мъчение за зрителя. Премиерът Борис Джонсън се провали (засега) със своята сделка с ЕС за Брекзит - втората по рода си. Депутатите в Лондон приеха поправка, с която отложиха гласуването ѝ. Те се опасяват, че до 31 октомври Джонсън все пак може да намери вратичка, през която да прокара т.нар. твърд Брекзит. Затова парламентаристите в Лондон искат първо да се запознаят подробно с всички законопроекти, необходими за протичането на регулиран Брекзит, преди да гласуват договора. А това няма как да се случи преди 31 октомври, пише в свой анализ \n                    \n                    \n                \n                \n                \n                \r\nЗатова сега фазата за преговори трябва да бъде удължена. С други думи: следва нов епизод от мелодрамата \"Брекзит\". ЕС сигурно би се съгласил да даде отсрочка на Великобритания за трети път. Не е тайна, че Брюксел не иска да има никаква вина за евентуален нерегулиран Брекзит. Условието обаче е Лондон да изпрати писмо до ЕС с искане на нов срок и да посочи основателна причина за това. А писмото трябва да е подписано от Борис Джонсън. Той, впрочем, беше заявил следното: \"Предпочитам да лежа мъртъв в гроба, отколкото да моля за отсрочка\".\n\r\nВ събота вечерта (19 октомври) действително пристигна такова писмо - с молбата срокът за Брекзит да бъде удължен до 31 януари 2020. То обаче не беше подписано от премиера, защото Борис Джонсън е твърдо против удължаването. Малко по-късно обаче от Лондон бе изпратено и второ писмо до ЕС - вече подписано от британския премиер. В него Джонсън ясно заявява, че е строго против удължаването на срока. За да не се стигне до някакво недоразумение, британският посланик в ЕС Тим Бароу също изпрати писмо до ЕС - в него Бароу посочва, че молбата за удължаване на срока за Брекзит не е била подписана от Джонсън, тъй като законът задължавал британското правителство да поиска отлагане. И така: дотук общо три писма  от Лондон до офиса на председателя на Европейския съвет Доналд Туск.\n\r\n\r\nЕвропейският съюз ще отложи излизането на Великобритания до февруари 2020 г., ако британският министър-председател Борис Джонсън не успее да получи одобрение за своята сделка за Брекзит в парламента идната седмица, предаде Ройтерс, като се позова на в. \"Сънди таймс\".\r\nСпоред британското издание, което цитира дипломатически източници, се предвижда Великобритания да може да напусне по-рано - на 1 или 15 ноември, през декември или януари, ако сделката на Джонсън бъде ратифицирана, преди да изтече удължаването, съобщава БТА.\r\nВестникът посочва, че няма да бъде взето решение, докато държавите от ЕС не преценят шансовете за одобряване на споразумението за Брекзит в парламента. Ако Джонсън се сблъска със сериозни трудности или депутатите наложат втори референдум за Брекзит, тогава държави като Германия ще настояват за по-дълга отсрочка, евентуално до юни догодина.\r\nДипломати и служители от ЕС, цитирани от Ройтерс, казаха, че в зависимост от развитието на събитията във Великобритания възможностите за удължаване на срока за Брекзит варират от отлагане само с още един месец, т.е. до края на ноември, до отлагане с половин година или повече.\n\r\nЗа публиката, за хората, засегнати от Брекзит, фирмите, търговците, рибарите, износителите и за още много други  това вече не е никак забавно. В почивните дни стотици хиляди британци излязоха в Лондон на протест срещу Брекзит. Те искат страната им да остане в ЕС или поне да бъде проведен нов референдум. Депутатите в британския парламент трябва да чуят техния глас. Брекзит не е телевизионно шоу, въпреки че все повече заприличва на такова.\r\n \r\n    ", "date": "2019.10.21", "title": "Ако Brexit беше телевизионен сериал, щеше да спечели куп награди"}
{"url": "https://www.dnes.bg/world/2019/10/21/trus-s-magnitud-6-4-po-rihter-krai-vanuatu.426785", "text": "Земетресение с магнитуд 6,3 разлюля намиращата се в Тихия океан островна държава Вануату, съобщи Геологическият институт на САЩ, цитиран от Ройтерс.\r\nНяма данни за жертви или щети при земетресението. Епицентърът на труса бил на около 58 км северно от град Исангел. Огнището е било на 226 км под морското дъно. \r\nПо данни на Европейско-средиземноморския сеизмологичен център, цитирани от ТАСС, земетресението е било с магнитуд 6,2, на дълбочина от 286 км. \r\nНе е обявена заплаха от цунами. (БТА)\r\n ", "date": "2019.10.21", "title": "Трус с магнитуд 6,4 по Рихтер край Вануату"}
{"url": "https://www.dnes.bg/politika/2019/10/21/borisov-s-kadri-ot-pyrvite-11-km-ot-balkanski-potok.426784", "text": "Проектът „Разширение на газопреносната инфраструктура от българо-турската граница до българо-сръбската граница“ e част от концепцията за газов хъб Балкан. Това написа в личния си профил във Facebook премиерът Бойко Борисов.\n\r\n\"Първият етап от проекта за разширение на газопреносната инфраструктура на „Булгартрансгаз“ ЕАД включва преносен газопровод с дължина около 11 км. И газоизмервателна станция, разположена непосредствено до Компресорна станция \"Странджа“, които утре се въвеждат в експлоатация. Това са и първите 11 изградени километра от проекта “Балкански поток” на територията на България. За строителството на газо-измервателната станция “Странджа” Булгартрансгаз е инвестирал 27.7 млн. лв., а за газопровода от българо-турска граница до станцията 47.9 млн. лв.“, пише министър-председателят.\r\n                    \n                    \n                \n                \n                \n                \"Първи видео кадри от строителните дейности на разширението на газопреносната мрежа по трасето на „Балкански поток“ в участъка от българо-турската граница до българо-сръбска граница. Кадрите са от откритата строителна площадка района на Кнежа, Оряхово и Искър. Трасето на преносния газопровод ще премине през землищата на 11 области Варна, Шумен, Разград, Търговище, Русе, Велико Търново, Ловеч, Плевен, Враца, Монтана, Видин.\r\nПрез месец април 2019 г. \"Булгартрансгаз“ ЕАД определи за изпълнител на обществената поръчка участникът Обединение „Консорциум Аркад“, с когото сключи договор на 18.09.2019 г. Общата стойност на подписания договор при срок за изпълнение на дейностите до 615 календарни дни е в размер до 1.1 млрд. евро без ДДС“, съобщава още в пост в социалната мрежа Борисов.", "date": "2019.10.21", "title": "Борисов с кадри от първите 11 км от \"Балкански поток\""}
{"url": "https://www.dnes.bg/world/2019/10/21/kanadcite-glasuvat-za-nov-parlament.426780", "text": "Канадците днес гласуват на парламентарни избори, като социологическите допитвания предсказват, че нито Либералната партия на Канада на премиера Джъстин Трюдо, нито Консервативната партия на Канада на Андрю Шиър няма да спечелят абсолютно мнозинство, отбелязва Франс прес.\r\nАко прогнозите на социолозите се оправдаят, след вота днес следващият канадски премиер ще трябва да състави правителство на малцинството и да разчита на съюзи с по-малките партии при ключови гласувания в Камарата на общините на британския парламент.\r\nВ долната парламентарна камара има 388 места. За да получи абсолютно мнозинство, една партия трябва да спечели най-малко 170 места. Либералите на Трюдо разполагаха в настоящата Камара на общините със 177 места, припомня Франс прес.\r\n                    \n                    \n                \n                \n                \n                Ако една партия получи абсолютно мнозинство, то нейният шеф става автоматично премиер. \r\nСпоред социологическите данни либералите на Трюдо биха могли да спечелят между 130 и 145 места. За да се задържат на власт, те трябва тогава да разчитат на пунктуалната подкрепа на лявата Новата демократическа партия, на Зелените и/или на привържениците на независимостта на Квебек от Квебекски блок, което ще усложни нещата за досегашния премиер.\r\nАко либералите спечелят все пак над 160 места, те могат да се опитат да управляват все едно, че разполагат с абсолютно мнозинство и чрез политическа ловкост да успяват да си осигурят подкрепа в парламента при ключови вотове на доверие.\r\nКоалиционно правителство на теория е възможно, но на федерално ниво е малко вероятно и такова е имало само веднъж през 1917 г., когато консерваторите и либералите съставиха управляваща коалиция, за да прокарат закон за задължителната военна служба в разгара на Първата световна война.\r\nМалко вероятен е и сценарий на правителство на малцинството на консерваторите, ръководено от Шиър. Новата демократическа партия вече отхвърли идеята да сключва съюз с консерваторите, а самият Шиър пък изключи варианта на съюз с Квебекския блок, който е враждебно настроен към неговия проект да премахне въглеродния данък, въведен от либералите.\r\n(БТА)\r\n ", "date": "2019.10.21", "title": "Канадците гласуват за нов парламент"}
{"url": "https://www.dnes.bg/stranata/2019/10/21/dve-deca-sa-zaginali-v-tejkata-katastrofa-krai-varna.426786", "text": "Момиченце на около 3-4 годинки и братчето му на около 10-11 години са загинали в тежката катастрофа край омуртагското село Камбурово. На място са загинали мъж и жена, вероятно техни родители, както и шофьорът на джипа, причинил удара.\r\nСигналът за трагедията е подаден вчера към 15,58 часа. \"Рено Каджар”, пътуващо в посока София и с регистрация от столицата, внезапно е навлязло в насрещната лента и е ударило челно шуменски \"Ситроен”. Във втората кола е пътувало семейството с децата\n\n\r\nИзяснява се самоличността на загиналите, които не са имали никакъв шанс при ужасяващия удар.\n\r\nЗагинал е и шофьорът на джипа, който бил видимо над 60-годишна възраст. Вероятно му е прилошало или е получил внезапен здравословен проблем, заради което не е могъл да овладее колата и тя е навлязла рязко в другото платно, според разследващите.\n                    \n                    \n                \n                \n                \n                \r\nНа катастрофата е имало свидетели, които са сигнализирали спешна помощ и полицията и са опитали да помагат. Към 18 часа телата на загиналите все още не са били извадена, казаха свидетели пред \"Труд\".\r\n ", "date": "2019.10.21", "title": "Две деца са загинали в тежката катастрофа край Варна"}
{"url": "https://www.dnes.bg/football/2019/10/21/trenior-ot-shampionska-liga-poema-nacionalite.426787", "text": "Георги Дерменджиев е фаворит за нов селекционер на България, твърди \"Труд\".\n\r\nОпитният специалист вече е дал съгласието си на БФС, че е готов да поеме \"лъвовете\" след страстната седмица в българския футбол, довела до оставката на президента Борислав Михайлов, а също и на треньорския щаб на представителния тим.\r\nДвете страни вече са провели разговори в тази насока, тъй като до следващите мачове на \"трикольорите\" остава по-малко от месец.\r\nБившият наставник на Левски и Лудогорец е съгласен дори, ако предложеният от федерацията договор е краткосрочен.\r\nИменно такова е желанието на отговорника за националния отбор Йордан Лечков, натоварен със задачата да намери заместник на Балъков. Шефът на БФС е говорил с Дерменджиев да поеме България до баражите за Лигата на нациите през март.\n                    \n                    \n                \n                \n                \n                \r\nВ края на миналата седмица стана ясно, че \"лъвовете\" със сигурност продължават в следващата фаза на турнира, която може да осигури квота за Евро 2020.\n\r\nДругият спряган за поста селекционер на България е Александър Димитров, който понастоящем е треньор на младежите до 21 години. Според горещ слух в кулоарите на Бояна, играчите били твърдо против този вариант.\n\r\nПрипомняме, че Дерменджиев два пъти класира Лудогорец в групите на Шампионска лига.\r\nЗа спорт четете в \r\n ", "date": "2019.10.21", "title": "Треньор от Шампионска лига поема националите?"}
{"url": "https://www.dnes.bg/notifikacii/2019/10/21/12-zatvora-za-ekstremisti-sa-bez-ohrana-sled-turskata-operaciia.426788", "text": "Започнатата от Турция операция в северната част на Сирия може да доведе до повишаване на броя на екстремистите, завръщащи се в родината си, след като са участвали в бойни действия, заяви руският министър на отбраната Сергей Шойгу на Форума \"Сяншан\" в Пекин, предаде ТАСС.\r\n\"В резултат на действията на турската армия в Сирия останаха без охрана осем лагера за бежанци и 12 затвора за чуждестранни бойци. Това може да доведе до рязък скок на така наречената обратна миграция на терористите\" към родните им страни, подчерта Шойгу. Той призова за консолидиране на усилията на цялата световна общественост за противодействие на терористичната заплаха, идеологията и пропагандата им.\r\n                \n                \n                След поражението си в Сирия терористичната групировка Ислямска държава е засилила значително присъствието си в Югоизточна Азия, а нейни лидери обявяват включването на териториите на Индонезия, Малайзия, Сингапур, Филипините и част от Тайланд в състава на своя \"халифат\". Като първа ударна сила ще се използват \"бойци, които са воювали в Сирия и се връщат в родината си\", подчерта руският министър, пише БТА.", "date": "2019.10.21", "title": "12 затвора за екстремисти са без охрана след турската операция"}
{"url": "https://www.dnes.bg/obshtestvo/2019/10/21/gripyt-postepenno-nastypva-no-vaksinite-se-baviat.426789", "text": "Дефицит на противогрипни ваксини има у нас и във всички европейски страни, алармираха пациентски организации.\n\r\nНедостигът е заради закъснение от страна на Световната здравна организация (СЗО). Тази година тя представи късно позицията си за щамовете и съответно за състава на противогрипните ваксини. \n\n\r\nПо тази причина се наблюдава забавяне на доставките в много страни от Европейския съюз. Така обясни проблема проф. Тодор Кантарджиев, национален консултант по микробиология и директор на Националния център по заразни и паразитни болести.\n\r\nПо думите му пазарът вече се нормализира. Очаква се в началото на ноември у нас вече да бъдат доставени и партидите, с които ще бъдат ваксинирани безплатно 10% от пенсионерите над 65 години, каквато възможност им се предоставя за пръв път у нас, пише \"Монитор\".\n                    \n                    \n                \n                \n                \n                \r\nЕксперти уточниха, че това количество ще дойде едва другия месец, тъй като заявката за него е направена по-късно от нашата страна. Според общопрактикуващи лекари обаче срокът за поставянето на инжекциите е твърде кратък и настояват той да бъде удължен. Приема се, че идеалният вариант за противогрипни ваксинации е към 20-о число на ноември, преди да започнат настинките и простудите, за да може човек да изгради имунитет срещу щамовете на грипа.\n\r\nВсе още няма епидемична обстановка нито у нас, нито в останалите страни от Европейския съюз, макар и там вече да има регистрирани няколко случая, увери проф. Тодор Кантарджиев. Той припомни, че организмът изгражда така очаквания имунитет средно за 21 дни след като бъде сложена ваксината.\n\r\nРедно е хората да се имунизират, тъй като усложненията от грипа са много опасни, предупреди Кантарджиев. Ваксината намалява възможността да се заразиш, но не я премахва напълно. Ако все пак човек се инфектира, с ваксината преболедува заразата много по-леко, каза професорът.\n\r\nНай-общо той определи усложненията в две групи. Като най-опасни посочи възпаленията на централната нервна система и дихателната недостатъчност. Освен това всеки пети с грип развива бактериална пневмония, като 20-25% от тези пациенти преминават болнично лечение.\r\n ", "date": "2019.10.21", "title": "Грипът постепенно настъпва, но ваксините се бавят"}
{"url": "https://www.dnes.bg/index/2019/10/21/silna-muzika-ubiistvo-i-podpiska-za-izselvane-na-romska-familiia.426792", "text": "Шеф на ловна дружина застреля съседа си заради силна музика. Инцидентът е от петъчната вечер. \n\r\n59-годишния ловец Валентин Василев направил забележка на празнуваща фамилия заради силна музика. \n\n\r\nПосреща го мъж с нож, при което ловецът извадил пистолет и прострелял смъртоносно съседа си.\n\r\n\"Доколкото разбрах Валентин е отишъл да им прави забележка. Убитият Георги е тръгнал с нож срещу него да го коли. Валентин е избягал. Взел пистолет, изстрелял предупредителен изстрел, но нападателят не се спрял и тогава го е прострелял\", коментира кметът на село Лисец Пламен Върбановски пред Нова тв.\n\r\nТой допълни, че пистолетът, с който е извършено убийството, е законно притежаван.\n                \n                \n                \r\nВ селото вече е тръгнала подписка в защита на човека, прострелял мъжа. \n\r\nВече са се подписали около 300 души.\n\r\nТе искат да изселят ромската фамилия, членове на която са пуснали силната музика. Те са били от съседното село.\n\r\nКметът заяви, че убитият е лежал няколко пъти в затвора, а семейството му няма регистрация в селото. \r\n ", "date": "2019.10.21", "title": "Силна музика, убийство и подписка за изселване на ромска фамилия "}
{"url": "https://www.dnes.bg/notifikacii/2019/10/21/shansyt-za-spasenie-na-futbola-ni-izrivame-vsichko.426812", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Българският футбол остана без ръководство, след като в петък заедно с  президента Борислав Михайлов оставка подаде цялото изпълнително бюро. До  февруари служебно спортът ще бъде ръководен от Михаил Касабов. А  фаворит за нов шеф няма.\n\r\nМинистърът на спорта Красен Кралев разсея слуховете и каза, че няма да  оглави футболната федерация, тъй като имал ангажименти в правителството.  \n\r\nРъководството в оставка от своя страна пък не се чувства виновно за  състоянието на футбола ни, както и за расисткия скандал след мача  България - Англия.\r\n\"Националният ни отбор и БФС са неразривно свързани. И е недопустимо в него да играят футболисти, за които българите дори не са и чували. А за да се наредят нещата, всичко трябва да бъде изринато из основи. Защото е толкова \"мухлясало\", че ако се върви по тази линия, нищо няма да се промени\", коментира в студиото на \"България сутрин\" продуцентът на спортните новини в Bulgaria ON AIR Ваня Симонскa.\n\n\n\n\n                \n                \n                \r\n\"Кой носи отговорност така и не стана ясно. И има ли изобщо значение?\", риторично попита Симонска от ефира на . \n\r\nТя отбеляза, че БФС е организация, която на практика не е задължително да бъде управлявана от футболна личност.\r\n\"Националният отбор не носи никаква радост десетилетие. Клубният футбол е на същото ниво. Продуктът, романтиката, страстта са дълбоко погребани\", каза председателят на клуба на привържениците на \"Левски\" Степан Хиндлиян в студиото на Гергана Венкова и Златимир Йочев.\r\nТой допълни, че за да започне каквато и да било промяна, е необходима сериозна воля. \"Такава обаче едва ли ще се намери. Начинът, по който в момента работи системата, е погрешен\", отбеляза още Хиндлиян.\n\r\n\"Във всяко едно звено, намиращо се на подобно ниво, на каквото е БФС, трябва да се работи съвместно. За съжаление в цялата история се оказва, че \"добри\" няма. А и едва ли ще се намери човек, който да притежава сериозен бизнес и да има желанието да помогне на българския спорт. Всеки, който досега го е правил, е имал други съображения и цели. След всяка смяна на караула проблемите се задълбочават все повече\", допълни той.\n\r\nСтепан Хиндлиян категорично отрече тезата, че случилото се на мача България - Англия е било планирано.\n\r\n\"На всеки един футболен мач в България има подвиквания, подмятания и т.н. И те не са само от т. нар. ултраси. Убеден съм, че никой не е плащал на никого\", отсече той.", "date": "2019.10.21", "title": "Шансът за спасение на футбола ни: \"Изриваме\" всичко!"}
{"url": "https://www.dnes.bg/obshtestvo/2019/10/21/kubik-dyrva-nad-stotachka-toploto-s-duhalka-e-nai-soleno.426783", "text": "Около месец преди зимата кубик от най-масовото гориво за отопление през зимата – дървата, се продава по 100 лв., а на места се продава и за 110 лв. Интересното е, че дори в студения януари на 2017-та цената бе около стотарката. Сега явно търговците надуват цените, за да спечелят от закъснели да се запасят с цепениците още през лятото, пише \"Монитор\".\r\n\"Затова сега се купуват не повече от 2-3 и максимум до 5 кубика и предпочитат нарязани и нацепени дърва”, каза продавач в един от складовете край столицата. Искаме ли на прага на зимата да се снабдим с десетина лева на кубик по-евтини дърва, ще трябва да отидем в селищата, отдалечени на поне трийсетина километра от столицата.\r\n                    \n                    \n                \n                \n                \n                С транспорта до София, който със самосвал струва поне 50-60 лв., цената им обаче скача допълнително с още 6 лв. на куб. м. За да сме на сметка трябва да купим цял камион от 10 кубика. Запознати съветват в такъв случай да внимаваме да не ни прецакат, защото често в уж пълната каросерия се слага най-малкото кубик по-малко. \n\r\nНякои търговци предлагат отстъпки за количества на 20 или 25 кубика. Уловката обаче е, че за по-ниската дървата са с дължина от по един метър и с нарязването и нацепването цената пак става към 110 лв. на кубик.\n\r\nТърговец от склад на един от булевардите, водещи към Околовръстното на столицата, констатира тази есен двойно по-малко търсене на дърва за огрев в сравнение с миналата. Според него хората са наплашени от евентуални санкции за замърсяване на въздуха и минават на много по-скъпите пелети или си слагат климатици. По думите му дървата за огрев не замърсяват повече от колите или от неизмитите с месеци улици.\n\r\nЗа къща от около 80 квадрата, отоплявана с камина с водна риза, трябват поне 12 кубика дърва, твърдят запознати. Ако зимата излезе по-студена като сегашната, разходът може да стигне и до 14-15 куб. м. За апартамент със същата площ трябват към 6-7 кубика. При сегашната цена от 110 лв. на кубик цепеници излиза, че за студените месеци трябва да заделим поне 1200 лв.\r\nПредпочетем ли въглищата за печка в най-добрия случай ще ни трябват поне 2 тона и парите само за отопление са почти същите, защото в момента качествените донбаски въглища се предлагат по поне 350 лв. за тон. Доста по-скъпо излизат станалите модни в последните години пелети.\r\nСпоред експерти обаче качеството на този тип гориво у нас не се контролира и изписаните на етикетите на опаковките показатели за отдадената топлина рядко отговарят на действителността.\n\r\nДоста по-скъпо излиза да се топлим на ток. Месечните сметки, а не за целия сезон, ще са от 200 до към 400 лева, в зависимост от уреда, който използваме. За етаж от къща при силните студове отоплението с конвекторни печки и то не на всички помещения може да стигне или надвиши 500 лв., като в сметката се включва и бойлерът за топла вода.\r\nУредите с нисък клас на енергийна ефективност, като печки тип “духалка”  консумират значително количество енергия, без да затоплят помещението  ефективно, а сметките излизат солени.\n\r\nНамаляването на стайната  температура само с 1 градус смъква с 6 % месечната сметка за ток. През  нощта отоплителните уреди е добре да работят на по-ниски градуси, но не  трябва да се изключват, защото изстиването на помещенията и повторното  им затопляне ще се отразят в месечната фактура. При първоначалното си  включване климатикът тръгва с максимална мощност, като цели достигане за  много кратко време на избраната температура, след което нормалната му  работа се осъществява в поддържащ режим.\n\r\nПри използването на  радиатори е добре да се поставят т.нар. рефлектори зад отоплителните  уреди, особено в случаите когато са монтирани на външна неизолирана  стена. Те представляват тънък стиропор с алуминиево покритие и  предотвратяват в известна степен енергийни загуби в жилището.\r\nКонсумацията, разбира се, е различна и зависи както от енергийния клас на уредите, така и от изолацията на дома.\r\nОт ценоразписите на топлофикациите и ерепетата е видно, че киловатчас енергия, доставен от теца, е около 2 пъти по-евтин от тока за бита. Електроенергията с ДДС излиза около 0,23 лв. за киловатчас. Топлоенергията от теца варира от 90,30 лв. за мегават час (0,09 лв. за квтч) с ДДС в Бургас до 119,30 лв./мвтч (0,119 лв./квтч) - във Велико Търново. В топ 3 с най-скъпо централно парно за бита са още Пловдив - със 117,10 лв./мвтч (0,117 лв./квтч) и София - със 114,77 лв./мвтч (0,11 лв./квтч). Не бива да забравяме обаче, че при този вид отопление има немалки загуби от сградна инсталация и кражби, които надуват сметките на абонатите.", "date": "2019.10.21", "title": "Кубик дърва – над стотачка, топлото с \"духалка\" е най-солено"}
{"url": "https://www.dnes.bg/stranata/2019/10/21/merki-sreshtu-achs-nad-9-mln-lv-za-stopanstvata.426805", "text": "Над 9,5 млн. лева, в единична ставка от по 300 лева, са раздадени на стопани, за да могат да извършват почистване и дезинфекция на задния двор. Над 32 хил. лични стопанства получиха такова подпомагане“. Това заяви пред БНР Силвия Василева, директор на Дирекция \"Животновъдство\" в Министерството на земеделието и храните.  \n\r\nПред БНР тя разясни промените в Наредбата за ветеринарно-медицинските изисквания към животновъдните обекти, която регламентира броя животни, които могат да се отглеждат в личните стопанства и изискванията към фермите.\n\r\nВасилева подчерта, че по този документ се е работило още преди да дойде африканската чума по свинете в България. Появата на заболяването обаче е наложила промените да се разширят.\n                    \n                    \n                \n                \n                \n                \r\nПромените засягат както големите ферми, така и стопаните, които гледат животни за лична употреба. Причината е, че за чумата няма ваксина, отбеляза тя.\n\n\r\n\"Единственият начин да се справим със заболяването е именно да гарантираме биосигурността така, че да предотвратим неговото разпространение. … Мерките не са тежки. Те са свързани със спазване на една култура на отглеждане и лична хигиена. Когато сме отговорни по този начин при отглеждането на тези животни, тогава ще гарантираме здравето и качеството на суровината, която даваме и в същото време ще може да предотвратим разпространение на заболяването и зараза на съседния двор, в който също се отглеждат прасета\".\n\r\nКато изключително важно Силвия Василева подчерта, че в личните стопанства, където се отглеждат прасета, хората трябва да имат отделно облекло, както и да дезинфекцират обувките си преди влизане. Мерките, които трябва да се въведат, не са скъпи, изтъкна тя.\n\r\nПо думите ѝ се разработват и промени в Закона за ветеринарно-медицинската дейност, където се предвиждат изисквания по отношение на контрола, както и нови задължения за кметовете в процеса на регистрация.", "date": "2019.10.21", "title": "Мерки срещу АЧС: Над 9 млн. лв. за стопанствата"}
{"url": "https://www.dnes.bg/mestni-izbori-19/2019/10/21/nivoto-v-politikata-padnalo-osnovnata-vina-bila-na-ninova.426808", "text": "Според лидера на НФСБ Валери Симеонов след изборите може и да има промени в политическата обстановка, но те едва ли ще бъдат сериозни. \n\r\nА на въпроса дали ще минат през предсрочни парламентарни избори, той призна, че суверенът ще реши.\n\r\nПолитикът обяви пред Нова тв, че партията му има амбиции да спечели кметските места в Пловдив и Добрич, да \"направи пробиви” в Бургас и Варна и да постигне добри резултати в София. \n\r\n\"Имаме си традиционен електорат, който ни вярва”, каза Симеонов.\n\r\nСпоред него е рано да се каже колко пари са похарчени за кампанията на НФСБ, но призна, че като цяло след намаляването на субсидията за партиите не са много.\n                    \n                    \n                \n                \n                \n                \r\n\"Не разчитаме нито на кредити, нито на спонсори, колкото има - толкова\", отсече Симеонов. \n\r\nТой не каза и кой кандидат НФСБ ще подкрепи при евентуален балотаж между Йорданка Фандъкова и Мая Манолова в София.\n\r\nПредседателят на НФСБ остро разкритикува начина, по който напоследък се води политика у нас. \n\r\n\"Много падна нивото в парламента, и то основно заради Корнелия Нинова, която постоянно търси да направи скандал”, заяви Симеонов.\n\r\nСпоред него хората трябва да разберат, че политиката не е мръсна, кална дейност.\n\r\n\"Доста неприятни моменти има, незаслужени квалификации, но политиката не трябва да бъде пренебрегвана, тя е важна\", коментира още Симеонов. \n\r\n\"Политиците не са някакви гадни субекти каквито се произвеждат в отвратителна, мръсна лаборатория, те се избират от хората и не стават по-различни, когато ги пратят във властта, те са си такива\", каза  той.", "date": "2019.10.21", "title": "Нивото в политиката паднало, основната вина била на Нинова "}
{"url": "https://www.dnes.bg/stranata/2019/10/21/baba-preseche-nepravilno-piian-shofior-ia-pomete.426825", "text": "89-годишна жена е загинала, след като е блъсната от лек автомобил в Благоевград. Тя е пресичала неправилно на улица \"14-ти полк\", съобщиха от полицията.\r\nИнцидентът е станал в петък. Жената е била блъсната от лек автомобил \"Опел Мерива\" с 59-годишен водач от град Благоевград.\r\nПострадалата е настанена за лечение в МБАЛ - Благоевград, като по-късно вечерта е починала.\r\nПробата с техническо средство е отчела наличие на 1.38 промила алкохол в издишания въздух на водача на автомобила. По случая е образувано досъдебно производство.", "date": "2019.10.21", "title": "Баба пресече неправилно, пиян шофьор я помете "}
{"url": "https://www.dnes.bg/obrazovanie/2019/10/21/deca-stavat-genii-s-mentalna-aritmetika.426824", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Що е то ментална аритметика? Главното за  високоефективната система е смятането наум с големи числа с помощта на  специално сметало. Първият ред на сметалото показва единиците, вторият е  за десетиците, третият – за стотиците. \r\nСлед всяко упражнение децата запомнят все  по-ярко сметалото в съзнанието си, докато в един момент изцяло престанат  да го ползват. Тогава при смятане те си представят въображаемо сметало.\r\nЧрез повторения и тренировки се изгражда памет за набор от сметки и операции и с големите числа. \r\nМенталната аритметика е подходяща за деца  от 4 до 12 години – възрастта, в която мозъкът е най-гъвкав и те  усвояват лесно всякаква информация.\r\nПървоначално са изплашени, но после  свикват. Децата се учат да правят и неща с две ръце - като например да  рисуват. Това разказаха в \"България сутрин\" преподавателите Ралица  Стойкова и Даниел Георгиев от SmartyKids.\r\n\"Тази концентрация и скоростно смятане  правят децата бързи, развиват и двете полукълба на мозъка, когато той е  най-пластичен и прави разликата, когато станат възрастни\", обясниха те пред .  \r\nРодители споделят, че след заниманията с  ментална аритметика децата им са подобрили успеха си не само по  математика, но и по други предмети.", "date": "2019.10.21", "title": "Деца стават гении с... ментална аритметика"}
{"url": "https://www.dnes.bg/tenis/2019/10/21/myri-otnovo-bie-na-korta-specheli-titla.426821", "text": "Анди Мъри спечели първата си титла от две години и половина насам. Той победи Станислас Вавринка на финала на турнира в Антверпен. Бившият лидер в световната ранглиста, който се завърна на корта след операция за смяна на тазобедрената става, преодоля сет пасив и спечели с 3:6, 6:4, 6:4.\n\r\nДвамата изиграха първи финал помежду си от 11 години насам и 34-годишният Вавринка, който също имаше здравословни проблеми през последните години, изглеждаше като по-добрият тенисист. \n\r\nТой разполагаше с четири разигравания за втори пробив във втория сет след лесно спечеления първи, но 32-годишният Мъри отговори с класа. Той изравни за 40:40 и впоследствие спечели подаването си за 2:3.\n                    \n                    \n                \n                \n                \n                \r\nМъри продължи серията си от точки до 40:0 на сервис на Вавринка в следващия гейм и върна пробива, а до края на сета британецът загуби само още един гейм за 6:4.\n\r\nПоследната част бе още по-драматична. Мъри спаси разиграване за пробив при 4:4 и стигна сам до такъв в следващия маратонски гейм, за да затвори срещата след два часа и 28 минути игра.\r\n \r\n/БТА/", "date": "2019.10.21", "title": "Мъри отново бие на корта, спечели титла"}
{"url": "https://www.dnes.bg/usa/2019/10/21/v-chikago-otdavat-pochit-na-zastrelianite-bylgari.426815", "text": "Българи и американци се простиха със сънародниците ни, които загинаха преди близо седмица в Чикаго. Те бяха убити от техен съсед - поляк, който призна вината си. Все още полицията разследва причините, довели до трагедията.\r\nВ памет на жертвите, десетки български имигранти и американци се събраха в чикагското предградие \"Елмхърст\", за да отдадат последна почит на убитите. \n\n\n\r\nЖертвите са Ивайло Попов, майка му Искра Попова и нейният американски приятел Дейвид Ханик, припомня bTV.\r\nСъпругата на Ивайло - Цветанка Георгиева, също бе сред жертвите, като нейният ковчег вече е в България и близките й ще я погребат на 24 октомври.\r\n                    \n                    \n                \n                \n                \n                На поляка Криштоф Марек е повдигнато обвинение. Сред неговите жертви е и сънародничката му Йоланда Топоска. Според една от версиите той е имал любовни чувства към нея.\n\r\nПреди време, докато бил домоуправител на комплекса, се случвало нарочно да й спира тока. Малко след като полицията дошла на адреса, нападателят се приближил с вдигнати ръце. По-късно убиецът завел униформените до дома си, където показал пистолета си, който бил оставил на масата в хола. \n\r\n ", "date": "2019.10.21", "title": "В Чикаго отдават почит на застреляните българи"}
{"url": "https://www.dnes.bg/notifikacii/2019/10/21/dvama-afganistanci-iznasiliha-nepylnoletna-v-sofiia.426835", "text": "Двама мигранти от Афганистан са арестувани заради изнасилване на непълнолетно момиче в София. От МВР са потвърдили пред БНР за случая.\r\n\r\nЗадържаните са били от общежитието в район \"Военна рампа\". Инцидентът е станал малко след полунощ на 15 октомври.\r\n\r\nДвамата непълнолетни бежанци нападнали момичето, което е от дом за сираци и го завлекли в изоставена сграда,. Там го заплашили с нож и започнали да се гаврят с него, пише \"Телеграф\". След като изнасилили детето, избягали.\r\n\r\nПо случая има образувано досъдебно производство. \r\n\r\nЗадържаните чужди граждани са кандидати за бежански статут и убежище.\r\n\r\n ", "date": "2019.10.21", "title": "Двама афганистанци изнасилиха непълнолетна в София"}
{"url": "https://www.dnes.bg/world/2019/10/21/ot-mvnr-syvetvat-ne-pytuvaite-za-chili-ima-sblysyci.426817", "text": "Сблъсъци избухват в Чили между протестиращи и военните и полицейските сили, които изпълняват мероприятията по налагане на извънредното положение.  Командващият ги генерал Итуриага е издал заповед за въвеждане на комендантски час в районите, в които понастоящем действа режимът на извънредно положение (провинциите Сантяго и Чакабуко и общините Пуенте Алто и Сан Бернардо). Комендантският час действа от 22:00 ч до 07:00 ч местно време. \n\r\nМеждувременно по чилийската телевизия бе съобщено, че протестите се разпространяват и в други чилийски градове.\n\r\nНа 20.10.2019 г. е въведено извънредно положение в още два щата на Република Чили - Валпараисо и южната провинция Консепсион, в северните общини Кокимбо и Ла Серена, както и Ранкагуа - в центъра на страната.\n                    \n                    \n                \n                \n                \n                \r\nОбщо шест са градовете, в които има извънредно положение и е въведен полицейски час.\n\n\r\nПри тези обстоятелства е напълно възможно извънредното положение да се разпространи и върху други райони на страната.\n\r\nС оглед динамиката на развитие на ситуацията се потвърждава препоръката българските граждани да не предприемат/да отложат пътуванията до Чили, съобщиха от външното ни министерство.\n\r\nПротестите и насилието в Чили продължиха и днес, въпреки че президентът Себастиан Пинера отмени повишението на цените на билетите за метрото, което доведе до протестите, предаде Асошиейтед прес.\n\r\nПо данни на представители на местните власти в района на столицата на Сантяго най-малко трима души са загинали при пожар в два ограбени супермаркета. Около 60 магазина на Walmart станаха обект на вандалски прояви и много от тях не отвориха врати.\n\r\nДруги петима души бяха открити мъртви в изгорял склад. Според властите те не са били служители на склада.\n\r\nНай-малко две авиолинии отмениха или отложиха полетите до столицата Сантяго. Засегнати са над 1400 пътници.\n\r\nПрезидентът Пинера обяви в събота, че отменя повишението на цените на билетите за метрото, което доведе до протести, при които бяха нанесени щети за милиони долари.\n\r\n\"Демокрацията има не само правото, а и задължението да се защитава, използвайки всички необходими средства, дадени й от самата демокрация, за да се бори с тези, които искат да я унищожат\", заяви Пинера, цитиран от Франс прес, след среща с председателите на двете камари на парламента и на Върховния съд. Той обяви удължаване на извънредното положение в страната. \n\r\nПри необходимост българските граждани могат да се свържат с посолство на Република България в Буенос Айрес на следния телефон: +54 11 4781 8644 и телефон за спешни случаи: +54 9 11 3874 3170\n\r\nСигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 482404; +35929713856 или имейл: crisis@mfa.\n\r\nМВнР препоръчва на българските граждани, при пътувания в чужбина, да се възползват от възможността да се регистрират в рубриката \"Пътувам за…” на следния адрес: (https://mfa.bg/bg/embassyinfo).\r\n ", "date": "2019.10.21", "title": "От МВнР съветват: Не пътувайте за Чили, има сблъсъци"}
{"url": "https://www.dnes.bg/index/2019/10/21/ne-mi-se-obijdai-no-s-novo-lice-djok-polfriiman-udachno-li-e.426828", "text": "Преди няколко месеца във Facebook стартира кампанията „Не ми се обиждай, но“, която цели да се опълчи срещу стереотипите наложени от обществото за хората с увреждания, с различна сексуална ориентация, расова идентичност и със здравословни проблеми. Последното лице на „Не ми се обиждай, но...“ обаче предизвика лек смут. Зад табелката с надпис застана Джок Полфрийман, който отново заговори за правата на затворниците.\r\n\"Здравейте, аз съм Джок Полфрийман. Вероятно много от вас са чували какво ли не за мен. Вероятно за много от вас е трудно да разграничат манипулациите от обективните факти за това какво всъщност се случва в българските затвори“, започва публикацията на австралиеца, който не излезе от новинарските емисии през последните няколко седмици.\r\n                \n                \n                В нея той обяснява за тежкото положение в затворите, как \"единствените хора, загрижени за затворниците, са свещениците“, за присвояването на средства и колко е важно образованието \"като средство за поправяне“.\r\n\"През 2015 г. казах на един от началниците на затвора, че не разбирам защо продължавам да съм там, а той ми отговори: „Ти си тук, за да изтърпиш наказанието си.“ Аз му отвърнах: „Не, аз съм тук, за да се поправя“, пише Полфрийман. Той обяснява, че жалбите, които е пращал, често са се приемали като „конфликтно поведение от негова страна“.\r\n\"Прокуратурата, която трябва да представлява законите, избира вместо това да ги игнорира, а началниците на затворите, които трябва да поправят лишените от свобода и да ги научат да спазват законите, обявяват човек за конфликтен, именно защото спазва законите и ги използва, за да се бори срещу неправдите, които се случват пред очите му. Нима това не звучи като абсолютна лудница?“, твърди австралиеца в публикацията, заключвайки, че \"българските затвори са по-вредни за обществото, отколкото са полезни“.\r\n\"Не знам какво ще стане утре. Не знам къде ще съм. Но където и да се намирам, няма да спра да водя борбата за българските затворници. Когато несправедливостта стане закон, съпротивата е дълг“, приключва текста на Полфрийман.\r\nРазбира се, публикацията предизвика остри, но смесени коментари. Някои от потребителите във Facebook застанаха зад решението на \"Не ми се обиждай, но...“ и ги поздравяват за смелостта да публикуват мнението на затворника.\r\nДруги обаче не бяха толкова възхитени от появата на Полфрийман в страницата.\r\n\"Съгласна съм с каузата,но след целия шум точно Полфрийман не е лицето, което да застане зад каузата. Съжалявам,но след такова престъпление трябва да си смирен, а да не се изказваш като \"борец за правда\", написа един от потребителите.\r\n", "date": "2019.10.21", "title": "\"Не ми се обиждай, но...\" с ново лице – Джок Полфрийман. Удачно ли е? "}
{"url": "https://www.dnes.bg/sport/2019/10/21/grisho-padna-s-2-mesta-v-ranglistata-veche-e-29-v-sveta.426829", "text": "Григор Димитров падна с две позиции в световната ранглиста на АТП. Гришо загуби във втория кръг на турнира в Стокхолм през миналата седмица и вече е на 29-ото място в света с актив от 1432 точки.\n\r\nАлександър Донски пък отбеляза ново рекордно класиране след доброто представяне на турнири на ITF в Южна Африка през този месец. Донски се изкачи до 614-ото място в подреждането поединично с 36 точки.\n\r\nВ челната шестица размествания в класирането няма. Номер 1 остава Новак Джокович (Сърбия) с 9565 точки, следван от Рафаел Надал (Испания) с 9225 точки и Роджър Федерер (Швейцария) с 6950 точки.\r\nПри жените България вече има нова първа ракета. Това е Изабела Шиникова, която се изкачи на 163-о място с 366 точки след участието си в третия квалификационен кръг на турнира в Москва, докато Виктория Томова остана на една точка и една позиция зад нея. Тя отпадна във втория кръг на турнира в унгарския град Секешфехервар.\n                    \n                    \n                \n                \n                \n                \r\nПрез миналата седмица Томова бе 146-а в света, а Шиникова - 169-а.\r\nАшли Барти (Австралия) продължава да води на сингъл с 6476 точки, следвана от Каролина Плишкова (Чехия) с 5315, Наоми Осака (Япония) с 5246 и други. Барбора Стрицова (Чехия) пък е новият лидер на двойки на мястото на Кристина Младенович (Франция), която вече е пета.\r\n", "date": "2019.10.21", "title": "Гришо падна с 2 места в ранглистата, вече е №29 в света"}
{"url": "https://www.dnes.bg/temida/2019/10/21/banevi-v-specsyda-deloto-sreshtu-tiah-trygva-s-razpiti.426831", "text": "\nТръгва делото срещу Николай, Евгения и Мария Баневи за пране на пари и  данъчни измами.\n\r\nСпециализираният наказателен съд днес започва разпитите.\n\n\n\n  Николай Банев е с мярка за неотклонение \"Задържане под стража”, която той обжалва няколко пъти, но спецмагистратите отказаха.\n\r\nЕвгения Банева е с мярка \"Пoдпиcкa”, cлeд кaтo първoнaчaлнaтa ѝ мяркa \"Зaдържaнe пoд cтрaжa\" бe измeнeнa oт Cпeциaлизирaнaтa прoкурaтурa зaрaди влoшeнoтo ѝ здрaвocлoвнo cъcтoяниe.\n\r\nМaйкaтa на Николай Банев Мaрия e на свобода под \"Пaричнa гaрaнция\".\n                    \n                    \n                \n                \n                \n                \r\nВ края на август прокуратурата приключи разследването срещу тримата и внесе обвинителния акт. \n\r\nБаневи са обвинени за участие в участие в организирана престъпна група за данъчни престъпления и пране на пари. Николай Банев е обвинен като извършител на данъчните престъпления, а съпругата му - като негов помагач. \n\r\nДвамата са предадени на съд, като съизвършители в съучастие на изпирането на пари. Мария Банева ще отговаря пред съда за участието в организирана престъпна група.", "date": "2019.10.21", "title": "Баневи в спецсъда, делото срещу тях тръгва с разпити "}
{"url": "https://www.dnes.bg/balkani/2019/10/21/glavnite-partii-v-severna-makedoniia-za-chlenstvo-v-es.426813", "text": "Всички лидери на политическите партии показаха държавническо отношение, като се обединиха около мнението, че присъединяването на страната към ЕС няма алтернатива, каза президентът на Северна Македония Стево Пендаровски на пресконференция след срещата на лидерите на основните политически партии в президентската резиденция Вила Водно снощи, предаде МИА.\n\r\nНа срещата лидерите се договориха да бъдат насрочени предсрочни парламентарни избори на 12 април, а от 3 януари до тогава страната да бъде управлявана от служебно правителство.\n\r\nРазговорът между основните политически лидери беше иницииран от президента Пендаровски, след като Северна Македония не получи дата за започване на присъединителни преговори с ЕС на срещата на Европейския съвет миналата седмица.\n\n\r\n                    \n                    \n                \n                \n                \n                В снощната среща в Скопие участваха премиерът и лидер на СДСМ Зоран Заев, лидерът на ВМРО-ДПМНЕ Християн Мицкоски, лидерът на Демократичния съюз за интеграция Али Ахмети, лидерът на Алианса за албанците Зиядин Села, лидерът на партията Алтернатива Африм Гаши, лидерът на партията Беса Билал Касами и председателят на Демократичната партия на албанците Мендух Тачи.\n\r\nНа пресконференцията Пендаровски подчерта, че всички лидери са се съгласили, че Северна Македония трябва да започне присъединителни преговори с ЕС и да ги завърши колкото се може по-скоро. \n\r\nТой заяви, че всички участници в срещата са казали категорично \"не\" на всякакви други варианти освен пълноправно членство. В рамките на дебата в Брюксел и в Люксембург беше разглеждан вариант ние да участваме в (нещо като) съседство, каза Пендаровски. \n\r\nТой цитира основополагащите документи на ЕС и отхвърли тази възможност, като заяви: \"Ние имаме правото да станем член на ЕС, защото принадлежим към този континент\". \"Ние не искаме нищо по-малко от пълноправно членство\", каза президентът на Северна Македония и подчерта, че всички политически лидери са се ангажирали да работят за присъединяването на страната към ЕС независимо от изборните резултати, предаде БТА.", "date": "2019.10.21", "title": "Главните партии в Северна Македония \"за\" членство в ЕС"}
{"url": "https://www.dnes.bg/index/2019/10/21/siderov-hvyrli-ostavka-zove-djambazki-da-napravi-syshtoto.426869", "text": "Само шест дни преди местния вот лидерът на \"Атака\" Волен Сидеров обяви, че подава оставката си като депутат. \r\n\r\nТой се впусна в битката за кмет на София и мотивира решението си във връзка с кандидатурата си за столичен градоначалник. \n\n\r\n\r\n\"Каня и другия кандидат-кмет, който е евродепутат, говоря за Ангел Джамбазки, да подпише същата оставка. Пак ли Джамбазки ще излъже избирателите си или този път ще постъпи честно и ще подаде оставката си от Европарламента\", написа Сидеров в социалната мрежа Facebook. \r\n\r\n\"Трябва да покажем на хората, че не си играем игрички с тях\", обобщи той.", "date": "2019.10.21", "title": "Сидеров хвърли оставка, зове Джамбазки да направи същото"}
{"url": "https://www.dnes.bg/sport/2019/10/21/ne-sme-edinstveni-i-v-italiia-se-razrazi-rasistki-skandal.426859", "text": "България не е единствена страна, в която се разрази расистки скандал. Той се разигра в двубоя между италианските отбори Сампдория и Рома от 8-ия кръг на  Серия \"А\", а тифозите не запазиха благоприличие. \r\nХалфът на \"моряците\" Роналдо Виейра бе подложен на обиди от тифозите на римляните. \"Чух ги, но не искам да говоря за това. Случва се твърде често, което не е правилно\", заяви Виейра, който е роден в Гвинея-Бисау, но играе за младежкия национален отбор на Англия.\n\r\nОт Рома реагираха светкавично и осъдиха поведението на феновете си, които издавали маймунски звуци.\r\n\"Извиняваме се на Роналдо Виейра. Не толерираме никакъв вид на расизъм и ще помогнем на власите да намерим виновните\", гласи съобщението на \"вълците\".\n                    \n                    \n                \n                \n                \n                \r\nРъководството на Самп благодари на столичани за заетата позиция. \"Благодарим. Винаги обединени за по-добър футбол\", написаха от клуба.\n\r\nТова е пореден расистки скандал в последно време. Най-много шум се вдигна за квалификацията за Евро 2020 между България и Англия (0:6), а само за изминалия уикенд на три срещи на Острова имаше същите случаи.", "date": "2019.10.21", "title": "Не сме единствени: И в Италия се разрази расистки скандал "}
{"url": "https://www.dnes.bg/temida/2019/10/21/banev-ostava-v-aresta-shte-lovi-hlebarkite-s-kapani.426873", "text": "Специализираният съд реши да остави в ареста Николай Банев, който е обвинен в пране на пари и данъчни измами.\n\r\nМагистратите решиха, че все още е налице опасност Банев да се укрие и да извърши нови престъпни деяния, предвид тежестта на извършените престъпления от подсъдимия. \n\n\n\n\r\nДелото е в начална фаза и според съда съществува опасност от повлияване на свидетелите, ако Банев e на свобода. \n\r\nСъдът подчерта, че той е намерил начин и да вкара мобилен телефон в ареста, което е в разрез със закона. \n\r\nНа база на всичко това съдът постанови, че към момента няма налични причини за изменение на мярката за неотклонение \"Задържане под стража\".\n                    \n                    \n                \n                \n                \n                \r\nПреди съдът да се произнесе  Банев описа как зад решетките ловят хлебарки и мишки със саморъчно направени капани.\n\r\nАрестантите пълнели пластмасови чашки с вода, поставяли в тях парченца сирене или салам и на сутринта чашките били пълни с хлебарки.\n\r\nЛошите условия в арестите, липсата на топла вода и радиатори в баните бяха един от аргументите Банев да иска да излезе на свобода, допълва \"\".\n\r\nТой също се оплака, че въпреки желанието да се яви официален пред съда от уважение към институцията, в събота по време на свиждането не е било разрешено внасянето на костюм.", "date": "2019.10.21", "title": "Банев остава в ареста, ще лови хлебарките с капани "}
{"url": "https://www.dnes.bg/akoshtete-vqrvaite/2019/10/21/kakvo-vi-ochakva-v-liubovta-tazi-sedmica.426865", "text": "\r\nПриятел/ката ви може да ви удиви с поведението си през тази седмица. Да се държи непредсказуемо, да ви поставя нереални изисквания. Не бързайте със заключенията, само ще си развалите настроението. Намалете инициативата и изчакайте. През втората половина на седмицата всичко ще се подреди по обичайния начин. Даже е възможно да ви направят приятна изненада.\r\n \r\n\r\nПочти непрекъснато ще сте с половинката си и отношенията ви ще са съвсем безоблачни. Той/тя на моменти ще има нужда от грижи и съдействие, които вие с удоволствие ще предоставите. В края на седмицата събитията ще се развият така, че ще разберете или по-скоро ще се убедите до колко силни са неговите/нейните чувства към вас.\r\n \r\n\r\nНамалете инициативата през тази седмица. Особено, ако отношенията ви са от скоро. Колкото по-рядко се виждате, толкова по-добре. Търсете благовиден предлог за отлагане на срещите до тогава, докато не почувствате истинска необходимост да сте с него/нея. Може би спомен за човек от миналото ви пречи да се ориентирате в чувствата си и да си дадете сметка какво точно искате.\r\n \r\n\r\n \r\n ", "date": "2019.10.21", "title": "Какво ви очаква в любовта тази седмица?"}
{"url": "https://www.dnes.bg/notifikacii/2019/10/21/publikuvash-zaplatata-si-onlain-sledva-uvolnenie.426836", "text": "Има редица примери с работещи хора, срещу които е имало административни последици от работодатели заради активността им във Facebook, коментира Тодор Капитанов, КНСБ, в предаването \"Бизнес старт\" на .\n\r\n\"Преди година работник от Павел баня беше уволнен, защото е публикувал във Facebook фиша от своята заплата в размер на 388 лева\", припомни той. \n\r\nСпоред Геновева Христова-Мъри, управляващ директор на Ligna Group и председател на Българския мебелен клъстер, уволнението е много крайна мярка. \n                \n                \n                \r\n\"Особено в момента, когато всички работодатели се борят за най-добрите служители на пазара на труда. При този недостиг на кадри уволнението на качествени служители е пресилено\", смята тя.\n\r\n\"Примерът от Западна Европа е за разбирателство и диалог между работодателите и служителите. Сега работници и работодатели се обединяват върху полето на диалога, че всяка една отделна фирма следва да си определи тези етични политики\", заяви Капитанов.\n\r\nСпоред него работодателите трябва да са моторът на доброто общуване в социалните мрежи.\n\r\n\"Една от клаузите в етичния кодекс е за запазването на фирмената тайна, защото информацията е основният инструмент в сферата на услугите, който прави една фирма конкурентоспособна\", обясни Христова-Мъри.\r\n ", "date": "2019.10.21", "title": "Публикуваш заплатата си онлайн... следва уволнение"}
{"url": "https://www.dnes.bg/eu/2019/10/21/germaniia-iska-da-stroi-svoi-kosmodrum.426878", "text": "Германия ще проучи предложението на президента на Федералната асоциация на германската индустрия Дитер Кемпф, който обяви необходимостта от изграждане на космодрум в страната, съобщи вестник \"Билд\", като се позова на думите на министъра на икономиката и енергетиката Петер Алтмайер.\n\n\r\n\n\r\n\"Полетът в космоса е вдъхновение за мнозина и ще създаде хиляди работни места във ФРГ. В областта на сателитните технологии ние сме лидер\", подчерта Алтмайер, цитиран от bTV.\n                    \n                    \n                \n                \n                \n                \r\nСпоред астронавти авиобаза Нордхолц в Долна Саксония може да се използва като база за космодрума.\n\r\nЗа строителните действия по първия етап на проекта биха били необходими около 50 милиона евро, смята Улрих Ханс Уолтър, немски астронавт.\n\r\nПрез януари стана известно, че националният закон за космическото пространство е насочен към максимално увеличение на приноса на частните инвестиции в космическите проекти.\n\r\nЗаконът обаче няма да съдържа разпоредби, уреждащи добива на ресурси в космоса, както се изисква от космическите компании. Вместо това Берлин очаква да постигне подходящи споразумения на ниво ООН.\n\r\nКосмодруми има в САЩ, Русия, Индия, Китай, Япония, Северна Корея и др.", "date": "2019.10.21", "title": "Германия иска да строи свой космодрум "}
{"url": "https://www.dnes.bg/world/2019/10/21/zemetresenie-s-magnitud-5-7-razliulia-iujen-iran.426879", "text": "Земетресение с магнитуд 5,7 по Рихтер разлюля южната част на Иран, съобщи Европейско-Средиземноморският сеизмологичен център. \r\n\r\nПодземните трусове са регистрирани в 10,58 ч. местно време. \r\n\r\nЕпицентърът е бил на 112 км западно от град Бендер Абас. Огнището е било на дълбочина 10 километра. \r\n\r\nПодземнитет русове са били усетени не само в Иран, но и в Доха /Катар/, Абу Даби и Дубай /ОАЕ/.", "date": "2019.10.21", "title": "Земетресение с магнитуд 5,7 разлюля Южен Иран"}
{"url": "https://www.dnes.bg/index/2019/10/21/pusnaha-ot-aresta-dvamata-afganistanci-iznasilili-momiche-v-sofiia.426871", "text": "Мустафа Хан и Лахаб Юсуфзай са двамата афганистанци, задържани за изнасилването на 17-годишно момиче около \"Военна рампа\" в София.\nДевойката е сирак, настанена е в дом за деца в столичния квартал \"Овча Купел\".\r\nВ хода на действията на МВР са задържани три момчета. По първоначална информация едно от тях само е гледало какво вършат другите. По-късно то е освободено, съобщи \"Нова телевизия\".\r\n\r\nПострадалото момиче е настанено в Център за настаняване от семеен тип. От там отказаха да коментират темата с мотив, че в момента тече разследване. \r\n\r\nДвете непълнолетни момчета бяха освободени от съда с мярка за неотклонение \"Надзор от инспектор в Детска педагогическа стая\".\r\n\r\nОчаква се от Софийската районна прокуратура да атакува решението пред Софийския градски съд.", "date": "2019.10.21", "title": "Пуснаха от ареста двамата афганистанци, изнасилили момиче в София"}
{"url": "https://www.dnes.bg/obshtestvo/2019/10/21/zvenata-za-lichni-dokumenti-shte-rabotiat-i-v-izborniia-den.426872", "text": "Гражданите, които нямат валидни документи за самоличност, ще могат да си извадят и в изборния ден, съобщиха от МВР.\r\nВ деня на изборите звената за български документи ще работят от 8.30 до 19.30 часа.\r\nДо неделя е създадена необходимата организация хората с изгубени, откраднати, повредени, унищожени или с изтекъл срок документи да имат възможност да гласуват.\r\nНа подалите заявление за нова лична карта ще бъде ускорено издаването й. При невъзможност да бъде издадена нова лична карта до края на работния ден в петък, ще бъде издавано удостоверение за гласуване.\r\nЗа целта всеки трябва да подаде искане в полицията. Удостоверенията, осигуряващи възможност за упражняване на правото на глас в изборите за общински съветници и за кметове, се издават само след приемане на заявление за издаване на лична карта.\r\nЗа балотаж ще се издават нови удостверения.\r\n ", "date": "2019.10.21", "title": "Звената за лични документи ще работят и в изборния ден"}
{"url": "https://www.dnes.bg/sport/2019/10/21/noviiat-selekcioner-vijdam-niakakva-iskrica.426884", "text": "Новият национален селекционер на България Георги Дерменджиев обяви целта пред \"трикольорите\".\n\r\n\"Доста бързо се случиха нещата. Говорих с Данчо Лечков и бързо се разбрахме. Аз като българин винаги съм подкрепял националния отбор, каквито и резултати да сме постигали. Така трябва всички да правим\", обяви той пред Гонг. \n\"Да не се съсредоточаваме само върху негативното, а да гледаме и положителните неща. България не е единственият отбор, който губи мачове. Важното е да работим здраво и да даваме всичко от себе си, за да може да повишаваме нивото\", отсече бившият треньор на Лудогорец.\r\n\"Независимо от резултатите в последно време, виждам някаква искрица. Вярвам, че имаме шанс да се класираме на голям форум. Това ни е целта. Наясно съм с моментната ситуация. Няма да бъде никак лесно, но ще се борим. Който го е страх от мечки, не трябва да ходи в гората\", заяви още Дерменджиев.\r\n                    \n                    \n                \n                \n                \n                                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\n\r\n ", "date": "2019.10.21", "title": "Новият селекционер: Виждам някаква искрица!"}
{"url": "https://www.dnes.bg/snimka-na-denia/2019/10/21/vremeto-ostava-toplo-za-sezona-gradusite-utre-do-27.426844", "text": "Времето през нощта ще бъде предимно ясно и тихо, като след полунощ над източните райони отново ще се образува ниска облачност или мъгла.\r\nПреобладаващите минимални температури ще са между 6 и 11 градуса, по-високи по Черноморието. Утре ще е слънчево, преди обяд в източните райони - мъгливо. Ще се появи слаб североизточен вятър. Максимални температури между 22 и 27 градуса, според прогнозата на НИМХ-БАН.\r\nАтмосферното налягане няма да се промени съществено и остава по-високо от средното за месеца.\r\nНад Черноморието в сутрешните часове ще е мъгливо. Около обяд видимостта ще се подобри и до края на деня ще е предимно слънчево. Ще духа слаб изток-североизточен вятър. Максимални температури между 20 и 22 градуса. Температурата на морската вода е 19-20 градуса. Вълнението на морето ще е 1-2 бала.\r\n                \n                \n                Над планините ще бъде слънчево. Ще духа слаб североизточен вятър. Максималната температура на 1200 метра ще е около 20 градуса, на 2000 метра - около 13 градуса.\r\nВ сряда и четвъртък промяна на синоптичната обстановка не се очаква. Времето ще остане топло за сезона, в повечето райони - и слънчево, на места в низините в източната половина от страната след полунощ и в часовете преди обяд ще има ниска облачност или мъгла. Ще бъде почти тихо.\r\nПреобладаващите максимални температури ще са между 21 и 26 градуса, а минималните ще бъдат между 6 и 11 градуса, по-високи по Черноморието. И в планините ще остане слънчево, с температури по-високи от нормалните за втората половина от октомври. (БТА)", "date": "2019.10.21", "title": "Времето остава топло за сезона, градусите утре до 27 "}
