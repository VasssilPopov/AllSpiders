{"url": "https://www.dnes.bg/za-da-se-razbirame/2018/08/27/onlain-zapoznanstva-kak-da-ne-se-razocharovate.386238", "text": "Като повечето съвременни хора, ако не сте обвързани, вероятно сте опитвали да си намерите половинка онлайн. Постоянно изникват сайтове и приложения, които уж улесняват плановете ви в тази посока, но на практика се получава обратното.\r\n \r\nДа срещнеш подходящ човек в нета си е като да търсиш игла в купа сено. Но преди да се откажете след поредното разочарование, може би трябва да се замислите дали не бъркате вие някъде. Направете поне още един опит преди да теглите черта и вземете предвид следното. Може пък този път да ви се получи!\r\n \r\n\r\n \r\nПървото правило, когато „срещнете“ някого онлайн е да се постараете да отговаряте максимално бързо на съобщенията му. Ако се бавите часове след всяка негова реплика, диалогът ще бъде доста труден и непоследователен и няма как да се опознаете, а и някоя от страните вероятно бързо ще загуби интерес. И все пак проявете търпение. Ако той се забави с някой от отговорите бе го притискайте със серия въпроси, което само ще го изнерви и ще се покажете като нетърпелива и досадна.\r\n \r\n\r\n \r\nМного хора приемат за отчаяние припряността на отсрещната страна да им вземе номера. Преди да се чуете по телефона, по-добре се опознайте малко по-добре. Когато се почувствате комфортно в чата, тогава си дайте номера. Размяната на телефонни номера не е обвързана с конкретен период, а по-скоро с нивото на спокойствие и непринуденост в комуникацията. С някои хора може да се получи след ден интензивен чат, с други след седмица, с трети не се получава изобщо.\r\n \r\n\r\r\n                    \r\n                     ", "date": "2018.08.27", "title": "Онлайн запознанства: Как да не се разочаровате?"}
{"url": "https://www.dnes.bg/zvezdi/2018/08/27/ezero-kone-palat-novo-imenie-za-djystin-biibyr.386179", "text": "Джъстин Бийбър си купи имение в Онтарио, Канада, съобщават от TMZ. То се простира на около 40 хектара и лична писта за конни надбягвания.\r\nСамата постройка се състои от 4 спални, 6 бани, 3 камини, стая за игри, домашен киносалон и гараж, в който могат да се поберат 3 коли.\r\nКъм имота има и частно езеро и крайбрежен навес за прибиране на лодки.\r\nПевецът ще разполага и с 2 изби и собствен спортен салон. Не е ясно кога точно изпълнителят на \"Sorry\" ще се нанесе в новото жилище.\r\nТой скоро се сгоди за 21-годишната манекенка Хейли Болдуин и някои смятат, че това ще бъде новия им дом след сватбата.\r\nДруги пък коментират, че може това имение да е само за почивки и ваканции и двойката да не се нанесе за постоянно там.\r\nОще по темата четете в \r\n ", "date": "2018.08.27", "title": "Езеро, коне... палат! Ново имение за Джъстин Бийбър"}
{"url": "https://www.dnes.bg/stranata/2018/08/27/pochina-pilotyt-na-padnaliia-krai-shumen-samolet.386248", "text": "Почина 62-годишният пилот на падналия край Шумен самолет.\nИнцидентът стана на 22 август, когато частният самолет се приземи в овощна градина.\r\nНа борда на машината бяха двама души - баща и син, на 62 и 27 години. Синът беше в добро общо състояние, но бащата бе с опасност за живота.\r\nД-р Димитър Костов, директор на болницата в Шумен, съобщи, че по-възрастният мъж до последно е бил на апаратно дишане, с множество наранявания и тежка травма на белия дроб, предаде БНР.\r\nРазследването по случая продължава под надзора на Окръжната прокуратура в Шумен.\r\n\r\n ", "date": "2018.08.27", "title": "Почина пилотът на падналия край Шумен самолет"}
{"url": "https://www.dnes.bg/rusia/2018/08/27/povsemestno-pobyrkvane-v-rusiia-za-vicove-v-neta-syd.386211", "text": "През 2015 г. Едуард Никитин споделил в социалните мрежи виц, иронизиращ недотам лъчезарното според него бъдеще на страната му. Сега е подсъдим за \"екстремизъм\" по силата на закон, злоупотребите с който предизвикват все по-остри критики.\n\r\nДелото срещу 42-годишния безработен инвалид е само едно от десетките, образувани през последните години от руското правосъдие заради безобидни според мнозина шеги в интернет, пише Франс прес .\n\r\nСъщевременно правозащитниците критикуват Кремъл за целенасочени действия, с които кара руснаците сериозно да си помислят, преди да разгласят своето мнение в мрежите - едно от последните пространства, в които критиците на властта досега не бяха сурово преследвани.\r\n                    \r\n                    \r\n\"За една невинна шега може да бъде привикан всеки несъгласен с властите на страната - обобщава пред АФП Максим Камакин, адвокатът на Едуард Никитин. - Изглежда у нас само оптимистите имат право на живот.\"\n\r\nВ един от двата поста в социалните мрежи, за които Никитин е съден, баща обяснява с цинични думи на сина си, че Русия изобщо няма да се оправи.\r\nДругият е рисунка, изобразяваща \"ватенка\" - това е дреха от съветския период, а сега така наричат обидно хора, които подкрепят сляпо властите.\n\r\nЗаради \"абсурдния\" и още неприключил скалъпен процес срещу Едуард Никитин вече са замразени банковите му сметки, неговият компютър временно е конфискуван и му е отнета възможността да участва в каквато и да било опозиционна дейност, посочва неговият адвокат.\n\r\nОбвинен в \"насаждане на омраза\" и \"посегателство срещу човешкото достойнство\", руснакът рискува присъда до шест години затвор, при все че в повечето случаи се налагат по-леки наказания - глоба или обществено полезен труд.\n\r\nСъдебните преследвания при подобни случаи не са нещо ново за Русия, но някои от тях, съпроводени с медиен шум, привлякоха вниманието към това явление.\n\r\n\n\r\nВ сибирския град Барнаул е образувано дело срещу Даниил Маркин, 19-годишен студент, споделял в интернет хумористични \"мемове\", сред които изображение на Джон Сноу, герой от сериала \"Игра на тронове\".\n\r\nПод образа му е изписано \"Джон Сноу воскресе! Воистину воскресе!\" - пародия на възгласа, който чуваме от вярващите на православния Великден, заради което младежът е обвинен в \"подстрекаване към религиозна омраза\".\n\r\nА срещу 23-годишната Мария Мутузная, също жителка на Барнаул, е повдигнато обвинение в \"екстремизъм\" по повод картинки с мемове, качени на страницата й в много популярната руска социална мрежа ВКонтакте.\r\nНа едната африкански деца държат празни купички и има надпис: \"Черният хумор е като храната - не стига до всички\".\n\r\n\"Много често силите на реда действат явно неадекватно на потенциалната заплаха, реагират на постове и мемове прекалено сурово и без никакво основание\", отбеляза с тревога през август Mail.ru, компанията собственик на мрежата ВКонтакте.\n\r\nЗатова дружеството на олигарха Алишер Усманов се обявява за промяна в закона и \"амнистия\" за \"несправедливо осъдените по тези дела\".\n\r\nСпоред независимото сдружение \"Агора\" през 2017 г. в Русия са били осъдени 43 души за публикации в интернет срещу 32 през предходната година.\n\r\n\n\r\nРуското министерство на съобщенията и масовите комуникации се обяви за смекчаване на закона; не се разглежда обаче никакъв проект в този дух.\n\r\n\"Основната идея на тази политика е да всее страх сред интернет потребителите. Да създаде впечатлението, че властите следят всекиго от тях\", смята Саркис Дарбинян, адвокат по дела, свързани с мрежите.\n\r\n\"Мнозина потребители вече се страхуват да изразят собствено мнение. Налагат си самоцензура и трият споделеното преди време. Това намалява свободата на словото в Русия\", подчертава той.\n\r\nРазлично се държи в интернет и Дмитрий, 21-годишен потребител от уралския град Екатеринбург, един от онези, които изтриват свои предишни постове.\r\n\"Сега наистина има страх: държавата се побърка, може да ви арестуват за някакви лайкове - обяснява той пред АФП. - Не искам да имам нищо общо. Искам да бъда в безопасност.\"\r\n/БТА/", "date": "2018.08.27", "title": "Повсеместно побъркване в Русия: За вицове в нета – съд!"}
{"url": "https://www.dnes.bg/zvezdi/2018/08/27/dibidius-na-plaja-kameliia-sybira-ten.386241", "text": "Фолкпевицата Камелия показа завидно тяло за своите 47 години. Блондиниката не се свени да пуска голи свои кадри в социалните мрежи, като този път нейните фенове я видяха без дрехи и задръжки от родното Черноморие. \r\nКамелия зарадва последователите си с еротична снимка от комплекс в Приморско, като този път тя не е на плажа, а в комплекс. Тя е признавала през годините, че посещава нудистки плажове и не се срамува от голотата.  \r\n \r\nИзпълнителката беше намалила еротичните си акции, като според мнозина това се дължеше на договора й като треньор в музикалното риалити \"Гласът на България\". \r\n \r\nСпоред последните слухове обаче тя няма да седне за трета поредна година на треньорския стол.\r\n\r\n", "date": "2018.08.27", "title": "Дибидюс на плажа: Камелия събира тен "}
{"url": "https://www.dnes.bg/notifikacii/2018/08/27/bezraboticata-v-severozapada-pada-nai-visoka-vyv-vidin.386225", "text": "Безработицата в Северозапада се стопи до рекордно ниски нива през последните 8 години, като от 2015 г. само в Монтана тя е паднала с близо 9%.\r\nСофия, Бургас и Варна пък са градовете, които изпитват най-голям глад за работници. Това показа карта на безработицата, направена от  по данни на Агенцията по заетостта от началото на 2015 до юни 2018 г.\n\r\nЗа този период безработицата в Монтана от 20,4% е паднала до 11,4%. Регистрираните в бюрата по труда през първите три месеца на годината пък са били едва 7864 души.\n\r\nОбластта с най-висока безработица остава Видин, където през юни тя е стигнала 13,8%. През 2015 г. е била до 20,9%.\r\nВъв Враца нивото е стигнало 12,3% при стойности преди 3 години от 20,2%. Като цяло се запазва тенденцията северозападните и североизточните райони на страната да са най-слабо развити икономически.\n\r\nПо данни на Агенцията по заетостта през юни 2018 г. в 10 области равнището на безработица е по-ниско от средното за страната - 5,7%, а в останалите 18 области трудовият пазар продължава да е нестабилен.\n\r\nТам над 6% от населението трудно намира препитание, сочат данните. \n\r\nНай-ниското равнище на безработица се отчита в София - едва 1,9%. Следват Бургаска с 3,1%, Варненска с 3,2%, Габровска с 3,6% и Старозагорска област с 4,2%.\n\r\nВсе още стабилен пазар се отчита в Пловдивска и Русенска област. Там хората много по-рядко напускат домовете си в търсене на препитание.\n\r\nОт 2015 г. с близо 5% е паднала безработицата и във Велико Търново, Плевен, Силистра, Хасково и Кърджали. В Перник пък от 9,2% през 2015 г. сега тя е 4,6%.\r\nПо данни на Евростат през май 2018 г. средното равнище на безработица в страните от ЕС е 7%, а в България - 5%.\n\r\nИ през юли средната безработица в страната е 5,7%. В съседна Гърция тя достига цели 20,1%. Без работа в Испания са 15,8%, а в Италия 10,7%.\r\n ", "date": "2018.08.27", "title": "Безработицата в Северозапада пада, най-висока – във Видин"}
{"url": "https://www.dnes.bg/cars/2018/08/27/mladite-v-evropa-haresvat-mercedes-no-karat-toyota.386228", "text": "Младите хора в Европа харесват най-много моделите на Mercedes, но карат тези на Toyota. Това показват данните от изследване, което трябва да покаже какви марки и модели предпочитат младите хора в страните от ЕС.\r\nВ допитването участват 7800 мъже и жени на възраст до 25 г., като те трябваше да отговарят на два въпроса – какви марки автомобили харесват и какви биха закупили с бюджета, с който разполагат.\r\nОказва се, че младите хора най-много харесват марката Mercedes-Benz, а любимият им модел е седанът E-Class. Участниците в анкетата биха искали също така да карат автомобили на брандовете Lexus, BMW, Porsche и Genesis.\n\r\nВ същото време обаче младите автомобилисти в Европа най-често си купуват модели на масовите марки, като на първо място е Toyota. На второ място се оказа Honda, следвана от Ford, Subaru и Nissan.\r\r\n                    \r\n                    Най-търсият модел от младите хора в Европа е Toyota Yaris, следван от Toyota Aygo, Honda Civic, Toyota C-HR и Honda Fit.\r\n\r\n ", "date": "2018.08.27", "title": "Младите в Европа харесват Mercedes, но карат Toyota"}
{"url": "https://www.dnes.bg/notifikacii/2018/08/27/trymp-obiavi-sasht-i-meksiko-se-razbraha-za-tyrgoviiata.386243", "text": "Президентът Доналд Тръмп обяви, че САЩ и Мексико са постигнали много добро търговско споразумение след дълги преговори по преразглеждане на Северноамериканското споразумение за свободна търговия (НАФТА), предаде Франс прес.\r\n\"Това е голям ден за търговията. Това е едно наистина много добро споразумение за двете ни страни\", заяви Тръмп в Овалния кабинет.\r\nТръмп заяви, че се надява и Канада скоро да се включи в преговори за ново търговско споразумение и добави, че иска новият документ да не се казва Северноамериканско търговско споразумение като досегашното, отбелязва ДПА.\r\nКанада, която е страна по НАФТА, не е участвала в тази фаза на преговорите, защото предпочете да изчака САЩ и Мексико да решат разногласията си.\rМексиканският президент Енрике Пеня Нието призова канадския премиер Джъстин Трюдо да сключи тристранно споразумение със САЩ и Мексико още тази седмица.\r\n\"Току-що разговарях с премиера на Канада Джъстин Трюдо за преговорите по НАФТА и за постигнатия между Мексико и САЩ напредък. Казах му колко важно е връщането му в процеса, за да сключим тристранно споразумение още тази седмица\", написа той в Туитър.\r\nАмериканският постоянен търговски представител Робърт Лайтхайзър каза, че вероятно споразумението ще бъде подписано през ноември. То ще бъде пратено в Конгреса в петък, допълни той, предаде Ройтерс. (БТА)\r\n ", "date": "2018.08.27", "title": "Тръмп обяви: САЩ и Мексико се разбраха за търговията"}
{"url": "https://www.dnes.bg/za-da-se-razbirame/2018/08/27/grijovni-ambiciozni-koi-sa-nai-neustoimite-cherti-na-zodiite.386240", "text": "Хвалят ли ви за отличните организационни умения? Получавате ли комплименти, че се справяте добре с говоренето пред публика или със създаването на нови приятелства? Всеки има своите силни страни и слаби страни, които до някаква степен се определят от зодиакалния знак, под който е роден.  \r\nАстролози разкриват най- неустоимите черти на всяка зодия. Любопитни ли сте да разберете кои са вашите? \r\n \r\n\r\n \r\nВие сте уверени и смели. Обичате да взимате нещата под контрол, с което не всеки може да се похвали. Амбициозни и непоколебими сте, което е едно от най-неустоимите ви качества. Не всеки би дръзнал да тръгне по неотъпкана пътека. \r\n\r\n\r\n \r\nАко има зодиакален знак, за който можем да кажем, че е най-чувствен, то това е телецът. Представителите на тази зодия са изключително отдадени на връзката и партньора си. Комуникативните им способности са част от техния чар. \r\n \r\n\r\n \r\nХарактерът им се откроява от останалите. Те са много жизнерадостни и общителни по природа. Бързо привличат симпатията на хората с остроумието и интелигентността си, които са най-силните им качества. \r\n \r\n\r\n \r\nХората с този знак се държат покровителствено с околните, дори понякога майчински. Те са известни с това, че са грижовни приятели и половинки, винаги мислят положително, обичат да повдигат духа на хората, както и да се усамотяват. \r\n \r\n", "date": "2018.08.27", "title": "Грижовни, амбициозни, кои са най-неустоимите черти на зодиите?"}
{"url": "https://www.dnes.bg/stranata/2018/08/27/izgoria-kyshta-vyv-varna-v-koiato-e-jivial-iovkov.386227", "text": "Огнена стихия обхвана тази сутрин къщата, в която е живял и творил класикът на българската литература Йордан Йовков във Варна. Сигналът за пожара на на ул. \"Георги Живков\" 11 е подаден в 8:13 часа.\r\nВеднага са изпратени три екипа огнеборци със специализирана техника, които са загасили огъня. По първоначална информация, причина за инцидента е небрежност при боравене с открит огън, съобщиха от МВР-Варна. Няма пострадали.\r\nИнцидентът става седмица след като медиите във Варна алармираха, че домът, в който Йовков е написал повестта \"Жетварят\", пустее и се руши.\r\nВ имота липсвали всякакви признаци на живот, за което свидетелстват падналия покрив и купищата боклуци, установи тогава проверка на място, направена от \"Монитор\". Съседи казаха, че често в изоставения имот се навъртали клошари, от които са и разхвърляните вехтории из двора.\r\r\n                    \r\n                    Само паметната плоча пред вратата напомня за времето, когато певецът на Златна Добруджа е живял във Варна, където е създал първата си следвоенна творба. Знакът обаче е доста стар, ако се съди по надписа.\r\nМнозина варненци заподозряха нездрав инвеститорски интерес в подпаления дом на класика.\r\n\"Има и свидетели, които са видяли мъжа, подпалил къщата от две места, да напуска мястото десетина минути по-рано\", споделя пред изданието варненец, живеещ в съседство от дълги години, пожелал да остане анонимен.\r\nКъщата не е паметник на културата и не е много известна сред варненци.\r\nВъвморската ни столица Йовков се установява за кратко - в периода 1919 г. - 1920 г., когато е учител в Мъжката гимназия. През октомври 1919 г. там се ражда и единствената му дъщеря - Елка.", "date": "2018.08.27", "title": "Изгоря къща във Варна, в която е живял Йовков"}
{"url": "https://www.dnes.bg/zvezdi/2018/08/27/dva-meseca-sled-rajdaneto-ralica-paskaleva-v-topforma.386177", "text": "По-малко от два месеца след като роди своето първо дете, актрисата Ралица Паскалева демонстрира перфектни мерки на плажа.\r\nТя сподели в социалните мрежи кадри от морската си почивка.\r\nПоловинката на волейболния ни национал Теодор Салпаров не се притесни да се покаже пред приятели и фенове по бански и видимо няма защо. \r\nАктрисата получи десетки похвали за визията си.\r\n \r\nТя не пропусна да си направи плажен кадър и с първородния си син Максим, който проплака в началото на юли.\r\n \r\n", "date": "2018.08.27", "title": "Два месеца след раждането: Ралица Паскалева в топформа "}
{"url": "https://www.dnes.bg/notifikacii/2018/08/27/sysipiia-vyv-venecuela-da-darish-jivot-dalech-ot-blizki-i-dom.386213", "text": "\n\r\nСтотици бременни венецуелки напускат своята родина и отиват да раждат в съседна Бразилия. Те емигрират  месеци преди това, заради доста по-добрите грижи, които получават в съседната страна, отколкото в съсипаната от икономическа криза своя родина.\n\n\n\r\nВсеки ден няколко венецуелски бебета се раждат в бразилските градове, намиращи се в близост до границата.\r\n\"Бебето ми нямаше да е живо, ако бях останала. При нас няма храна, няма медицинска грижа, често няма дори и доктори\", заявява пред Reuters Мария Тереса Лопес, докато държи в ръцете си новородената си дъщеря Фабиола. Бебето се ражда след секцио в болница в Боа Вища, столица на граничния бразилски щат Рорайма.\rМладата майка споделя и своя дълъг път до Бразилия. Тя е изминала 800 километра от своя дом, част от които на автостоп, за да стигне до болницата. Това се е случило 5 месеца преди раждането.\r\nМестните власти признават, че големият приток на венецуелци натоварва сериозно социалните услуги в северния край на Бразилия, а освен това води и до увеличаване на престъпността и проституцията.\r\nА статистиката е категорична – само в най-голямата болница за раждания в град Боя Вища за миналата година са се родили 566 бебета с майки, дошли от Венецуела.\r\nА само от началото на 2018 година бройката на новородените тук е 571. А през 2015 година нито едно венецуелско дете не е проплакало тук по подобна причина.", "date": "2018.08.27", "title": "Съсипия във Венецуела: Да дариш живот далеч от близки и дом!"}
{"url": "https://www.dnes.bg/obshtestvo/2018/08/27/sled-tejkiia-incident-krai-svoge-koi-sa-nai-speshnite-merki.386244", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Тежкият инцидент край Своге постави отново на дневен ред обсъждането на мерките за безопасност по пътищата.\r\nКои са ключовите спешни мерки, които трябва да бъдат взети - коментар в предаването \"Директно\" по на Владимир Тодоров от Асоциацията на пострадалите при катастрофи и Симеон Милушев от Сдружението на автобусните превозвачи. \n\r\nЩеше ли броят на загиналите да е по-малък, ако в автобуса е имало предпазни колани? \n\r\n\"Дали трябва да има колани или не, е регламентирано от 2008 г. насам. Автобус, произведен след 2008 г., задължително трябва да има колани. При 20 метра пропаст не можем да кажем дали предпазните колани със сигурност ще помогнат\", коментира в предаването Симеон Милушев. \r\n                    \r\n                    \r\nВладимир Тодоров от Асоциацията на пострадалите при катастрофи обаче е на друго мнение. Според него именно при 95% от пътните инциденти предпазните колани спасяват човешки живот. \n\r\n\"Коланът е полезен и спасява. Шофьорът е бил с колан и се е оттървал с леки наранявания. Има смисъл от коланите\", заяви категорично Тодоров. \n\r\nПо думите му в конкретния случай има микс от фактори, които са допринесли за инцидента - превишена скорост, износен асфалт, пороен дъжд, разсейване на шофьора, завой... \"Следствието трябва да установи кой е водещият\", коментира Владимир Тодоров. \n\r\n ", "date": "2018.08.27", "title": "След тежкия инцидент край Своге: Кои са най-спешните мерки?"}
{"url": "https://www.dnes.bg/notifikacii/2018/08/27/belezite-na-voinata-i-silata-na-duha-madjida-ostanala-bez-krak.386203", "text": "\r\nМажида започва деня си рано... и с доста сложнни процедури. Докато другите деца могат да се събудят, да скочат в дрехите и да хукнат към училище, на Маджида й трябва повече време.\r\nКогато е на 5 години войната в Сирия завинаги променя живота й - отнема й единия крак. Затова сутрин Маджида става час по-рано, за да нагласи протезата си\n\rПрез 2013 г. семейството й пристига от Алепо в Газиантеп. Маджида си спомня много добре бягството от Сирия.\r\n\"Бяхме с 10-на други хора в един микробус. Тъкмо се бяхме качили и един самолет започна да ни обстрелва. Изведнъж всичко изгоря, всичко стана черно\", спомня си 10-годишното момиченце.\r\n\"Когато дойдох в съзнание я видях да лежи там. Кракът й го нямаше. Синът ми гореше, имаше рани по двата крака. Тази картина ме преследва, сякаш се беше отворила преизподнята\", разказва майката на Маджида пред \r\nГазиантеп, градът където живее семейството на Маджида, винаги е бил известен с търговията и пазарите. Днес обаче е пълен и с бежанци и съжителството на турци и сирийци не е безоблачно.\r\n\"Тези хора трябва да си вървят, хрантутим ги тук от 5-6 години, стига толкова!\", казва един жител на Газиантеп.\r\nНе всички обаче споделят мнението му.\r\n\"В началото имаше доста проблеми, но вече повечето сирийци се интегрираха. Пристигането им дори тласна икономиката на Газиантеп\", споделя друг.\r\nМажида се налага да ходи всеки месец в болница за преглед, но не й харесва да свалят протезата и да гледат белега й.\r\n\"Доволна съм, че имам протеза. В началото не исках да я свалям и през нощта, но мама не ми разрешава\", казва Маджида.\r\nКато всички деца и на нея й харесва да си играе на детската площадка, но там разликата между нея и останалите е най-ярка.\r\n\"Докато не знаеха за моя крак децата бяха много мили. Но когато забелязаха за протезата започнаха да се държат лошо. Ако можеха да не знаят нищо за крака ми щеше да е най-добре\", разказва детето.\r\nНа Маджида й се иска не само децата да променят отношението си към нея, но и възрастните.\r\n", "date": "2018.08.27", "title": "Белезите на войната и силата на духа! Маджида, останала без крак"}
{"url": "https://www.dnes.bg/zvezdi/2018/08/27/preslava-ne-se-spria-zabavliava-se-po-moreto.386232", "text": "Фолкпевицата Преслава, която е в напреднала бременност, видимо се наслаждава на живота извън музикалната сцена.\r\nСлед като спря с участията си, тя все по-често се радва на малките неща в живота и не пропуска да се похвали в социалните мрежи със своите преживявания.\r\nИзпълнителката, която се очаква скоро да роди, се е отдала на авантюри и продължава да опитва всякакви морски забавления. \r\nТози път тя сподели кадър от лодка, който показва освен настроение и здрав вестибуларен апарат.\r\n \r\n\"Дали животът ни ще бъде банално ежедневие или чудесно приключение зависи единствено от нас\", остроумничи фолкпевицата.\r\n \r\n\r\n ", "date": "2018.08.27", "title": "Преслава не се спря, забавлява се по морето"}
{"url": "https://www.dnes.bg/obrazovanie/2018/08/27/direktor-normalno-e-vsiaka-godina-nedostigat-uchiteli.386226", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ началото на всяка учебна година винаги се усеща един стабилен недостиг на учителски кадри. Нормално е различни учители да търсят нови работни места, а вътрешната миграция в страната си продължава. Това коментира в ефира на Диян Стаматов, директор на 119 СУ \"Акад. Михаил Арнаудов\" в София и бивш заместник-министър на образованието.\n\r\nСпоред него пенсионирането на учителите също проличава в началото на новата учебна година, а надеждите са на мястото на пенсионираните да постъпят по-интересни и квалифицирани млади учители.\n\r\nПо думите на Стаматов иновативните методи и подходи в образованието все още влизат плахо в българското училище, те срещат и вътрешна съпротива от страна на учителите. \r\n                    \r\n                    \r\nПри ръст от 20% на учителските заплати от 1 януари 2019 година, един млад учител ще стартира от 920 лева основна заплата, каза гостът. Заплатата на учителите със стаж ще се формира с увеличението около 1200-1300 лева, посочи директорът. Учителската професия е една от най-ясните и стабилни по отношение на заплащането.\n\r\nУвеличаването на заплатите за втори път е сериозна гаранция за подкрепа на учителите, а един важен допълнителен лост, необходим за възстановяването на учителя и за подготовката му за следващата учебна година, е отпускът, каза още гостът.\n\r\nВ Европа, по неговите думи, има много добри образователни системи, с които трябва да се запознае българският учител. В тази връзка той съобщи, че програмата \"Еразъм +\" е  повишила с 30% възможностите за кандидатстване на учителите.", "date": "2018.08.27", "title": "Директор: Нормално е, всяка година недостигат учители!"}
{"url": "https://www.dnes.bg/eu/2018/08/27/60-godishna-bylgarka-ubita-ot-myja-si-v-ispaniia.386222", "text": "Българка е била убита от съпруга си в Испания. Тялото на 60-годишната жена е открито от властите в град Ориуела, съобщават от Радио \"Аликанте\". За престъплението е задържан 57-годишният и съпруг.\r\nСамият той е подал сигнала на спешния телефон 112 в 7:45 ч. тази сутрин и е признал, че е убил жена си. При пристигане на мястото, властите открили тялото на жената със следи от душене.\r\nЕкипът на Спешна помощ само констатирал смъртта и. Задействан е незабавно протокол за насилствена смърт и за престъплението е докладвано на останалите местни органи.\r\nСемейството живеело в квартала от около пет години и според съседи взаимоотношенията им били добри. Живеещите не са чули никакви викове тази сутрин, когато престъплението е било извършено.\r\r\n                    \r\n                    Паметта на убитата българка бе почетена с минута мълчание днес в 12:00 ч. местно време (13:00 ч. българско) пред сградата на кметството в Ориуела и в комерсиалната зона на плажната ивица.\r\nС убийството на 60-годишната българка броят на убитите при домашно насилие в Испания от началото на годината вече става 28. Официалната статистика за тези престъпления се води от 2003 г., като за 15 години животът си са загубили 952 жени.", "date": "2018.08.27", "title": "60-годишна българка убита от мъжа си в Испания"}
{"url": "https://www.dnes.bg/zvezdi/2018/08/27/novi-obvineniia-kym-aktrisata-aziia-ardjento.386235", "text": "Нов обрат претърпя скандалната сага с италианската актриса и режисьорка Азия Ардженто. Британски комик отправи също обвинения към нея за тормоз от сексуално естество, пише италианският в. \"Кориере дела сера\". \r\nДжеф Лийч, който е бивш приятел на актрисата, започнал да получава от нея видеозаписи, на които тя му се показвала топлес. Ардженто му ги пращала, въпреки че знаела, че той си има годеница.\r\n \r\nКогато той казал на Ардженто да престане, тя се засегнала и казала, че праща подобни голотии на всичките си приятели и че те не намирали в това някакъв сексуален подтекст.\r\n \r\nЛийч каза, че е решил да разкрие този факт, защото намирал за иронично, че някой, който се оплаквал, че е бил насилен сексуално, после правел същото спрямо други хора.\r\n \r\nСъщевременно заради скандалната сага продуцентите на италианския вариант на риалити шоуто X Factor са решили Ардженто да е не сред четиримата членове на журито. Новината все още не е съобщена официално. Шоуто все още не е стартирало.\r\n \r\n", "date": "2018.08.27", "title": "Нови обвинения към актрисата Азия Ардженто "}
{"url": "https://www.dnes.bg/stranata/2018/08/27/razsledvat-firmata-remontirala-pytia-krai-svoge-veche-e-otvoren.386239", "text": "Столичната община ще поеме разходите за погребение на всички загинали в тежката катастрофа край Своге. Всички жертви са жители на Столична община. Предложението за това е на кмета Йорданка Фандъкова, съобщават от пресцентъра на Общината.\n\n\nНай-много загинали – 15, са от софийското село Световрачене.\r\n15 тежко пострадали са настанени в болниците \"Пирогов\", ВМА, \"Св. Анна\" и \"Царица Йоанна\", като някои са с опасност за живота.\r\nНеобходимостта от кръв и кръвни биопродукти за тях е ежедневна. Всеки, който желае да помогне, може да дари кръв в сряда от 10.00 до 14.00 ч. в Първа МБАЛ, ет. 1 кабинет 32.\r\r\n                    \r\n                    Кръв може да се дари всеки ден и в Националния център по трансфузионна хематология. Работното време там е от 08.00 до 12.00 ч. и от 13.00 до 16.30 ч., а в събота и неделя – от 09.00 до 15.00 ч.\r\nКръводарителите трябва да са клинично здрави, да не са приели лекарства в деня на кръводаряване, да не са дарявали кръв през последните 3 месеца и задължително да носят в себе си документ за самоличност.\r\nВъзстановено е движението по пътя Своге - София, съобщиха от пресцентъра на АПИ. Движението беше временно ограничено в двете посоки поради извършване на оглед от прокуратурата на мястото на тежкия инцидент от събота и изтегляне на катастрофиралия автобус.\r\nМеждувременно от \"Трейс Груп Холд“ АД съобщиха, че днес в централния им офис следователи от Националната следствена служба са извършили проверка във връзка с разследването на състоянието на път II-16 Елисейна - Своге.\r\nПо-рано от фирмата, извършила последния ремонт на участъка, заявиха, че възложителят в лицето на Агенция \"Пътна инфраструктура\" и проектантът по проекта определят как да бъде извършен ремонтът.\n\r\n\r\n \r\n ", "date": "2018.08.27", "title": "Разследват фирмата, ремонтирала пътя край Своге, вече е отворен"}
{"url": "https://www.dnes.bg/kino/2018/08/27/da-oceleesh-41-dni-v-burniia-okean-istoriiata-na-tami-oldham.386202", "text": "\n\r\nНа 12 октомври 1983 г. Тами Олдхам Ашрафт, която по това време е едва на 23, и годеникът и Ричард Шарп пресичат пътя на чудовищния ураган от 4-та степен \"Реймънд\" по средата на Тихия океан. Двамата тръгват на път с 44-футовата яхтя \"Хазана\", която трябва да транспортират от Таити до Сан Диего – рутинен преход, който завършва със смъртта на Ричард. Тами прекарва 41 дни в морето, в търсенето на спасение.\r\n\"Хазана\" е ударена от унищожителните вълни и бурни ветрове. По време на бурята Тами си наранява главата и прекарва 27 часа в безсъзнание. Когато се събужда, Ричард е изчезнал – погълнат от дълбините на морето завинаги.\r\r\n                    \r\n                    Яхтата е разбита – моторният двигател и радиото не работят, палубата е пълна с вода до половината. Навигационната система не работи, устройството, което служи за локализиране на плавателния съд при спешни случаи, също е повредено. Токов удар е унищожил всички навигационни системи.\r\nСама в морето, обзета от шок и скръб Тами Олдхам събира куража да преплава 1500 мили (2414 км) с \"Хазана\" до най-близката до нея суша – Хаваи. Сама, а и с травма на главата, жената успява да закърпи яхтата и да я накара отново да се носи по течението на морето. Тами сглобява самоделна помпа, която да изкара част от водата, нахлула в палубата. Прави импровизирано платно от счупения спинацер и резервен кливер. С помощта на секстант (уред за измерване на ъгъла между слънцето и точката на хоризонта) и часовник Тами успява да се ориентира в морската шир и да поеме по правилен курс.\r\nХаваи е единствената суша наблизо, но мястото е много опасно за моряците, тъй като лесно може да бъде пропуснато. Ако това се случи, мореплавателите няма да видят друга земя чак до Япония, а това може да коства живота на мнозина. Още по-опасно е когато си ранен и нямаш почти никаква храна. Тами, обаче, поема риска, който е единствената възможност да се измъкне от морето жива. Яде консерви с шунка и фъстъчено масло, сардини.\r\n\r\nТова звучи като филм на Холивуд или някой сълзлив роман, което донякъде е вярно. Историята, обаче, е съвсем истинска и е описана от самата Тами Олдхам в нейните мемоари, които разказват ужасяващото и преживяване, а по-късно са забелязани и от сценаристи, които превръщат книгата в разтърсващ биографичен филм.\r\n\"Дрейф\" е създаден от сценаристите Аарон и Джордън Кандел и е с режисьор Балтазар Кормакур. В главните роли са Шайлииън Уудли (Тами Олдхам) и Сам Клафин (Ричард Шарп). Премиерата на лентата в България бе на 27 юли тази година. \n\r\n Самата Тами Олдхам винаги е била придърпвана от морето. Първото и тихоокеанско плаване е през 1979 г. Научава се да плава на яхтата на баща си и е по-скоро любител. Пред различни издания жената споделя, че никога не е била добър моряк, но пък винаги и е харесвало.\r\n\r\nПо време на 41-дневния дрейф (носене по морето единствено благодарение на вятъра и морското течение) жената успява някак да запази самообладание, въпреки че споделя как е започнала да чува гласове. На борда на разрушената \"Хазана\" Тами Олдхам не спирала да мисли за годеника си Ричард, живота им заедно и за своето семейство.\r\n\"Мислих си за нещата, които не съм направила, за това какво няма да правя повече... Когато си в такава ситуация се опитваш да правиш сделки със съдбата. Това те държи на положение по някакъв начин\", споделя тя.\r\nВ началото не спирала да плаче. Това, обаче, било огромна загуба на телесни течности, а на яхтата имало само четвърт резервоар с питейна вода. Голяма част от болката, която Тами изпитвала, била абсолютно притъпена заради инстинкта й за оцеляване.\r\nРазбира се, чисто по Холивудски, има известни разминавания от истинската история и нейната екранизация.\r\nТами и Ричард наистина приемат да транспортират яхтата \"Хазана\" от Таити до Сан Диего. Плавателното средство трябвало да стигне до нов собственик. Двамата прекарват по-малко от 3 седмици в океана, преди ураганът Ремънд да ги застигне.\r\nДвамата знаели, че се задава буря, но не подозирали, че тя ще е толкова мощна и ще доведе до фаталните последици. Опитали се да изпреварят бурята, но безуспешно. \"Реймънд\" сменил курса си и ги преследвал като хищник. После ударил. Двамата опитали да направят всичко възможно, за да задържат \"Хазана\" над водата. Бурята не показала никаква милост, а нямало изгледи скоро да притихне.\r\nВъв филма \"Дрейф\", обаче, има един огромен обрат. През цялото време у зрителя се създава впечатлението, че Тами и Ричард оцеляват. Мъжът е изхвърлен от борда, но след като Тами се събужда, го забелязва и изкарва от водата. По-късно във филма става ясно, че Ричард е халюцинация, а за това ни подсказват и няколко жокера – в една от сцените Ричард разказва как когато си на борда толкова дълго, първо идва гладът, след това слънчевите изгаряния, а после – халюцинациите.  Реалната история, обаче, е малко по-различна. Тами Олдхам разбира, че е загубила любовта на живота си, веднага след като се събужда. Мисълта за него я кара да продължава напред, но в никакъв случай не го е \"виждала\" и не си е говорила с него, както изглежда във филма \"Дрейф\". Въпреки това, лентата е режисирана и заснета добре и успява да постигне силно емоционално въздействие. Освен това, фактите не са изкривени, просто са интерпретирани различно.\r\nОт мемоарите на Тами става ясно, че жената действително е чувала гласове. Това, обаче, по-скоро е било вътрешен глас, който я е мотивирал да не се отказва. Въпреки че се създава впечатлението, че Тами е силна и борбена жена, от биографичната и книга става ясно, че дори тя е имала моменти, в които е била на път да се откаже от всичко. Най-вече от живота си.\r\nТами била обезводнена, гладна, ранена, загубила е много кръв. В продължение на седмици жената не е виждала никаква суша пред себе си – само безпощадното море.\r\n\r\nИменно вътрешният и глас я накарал да не се предава. След 41 дни самота на хоризонта се появила суша – Хаваи. Появил се и кораб – нейното спасение. Първите живи човешки същества, които Тами Олдхам вижда. Жената изстрелва няколко сигнални ракети, които са забелязани от другия екипаж и корабът обърнал курса си, за да се притече на помощ. Тами била спасена.\r\nЧовек би си помислил, че след подобно травмиращо изживяване жената никога повече няма да стъпи във вода, камо ли на кораб. Тами Олдхам, обаче, не изоставя любовта си към океана и пори вълните и до днес.\r\nСлед инцидента прекарва 8 години в скръб по Ричард Шарп. Постравматичният стрес е огромен, а възстановяването е трудно и продължително. Заради удара по главата Тами не може да чете книги в продължение на цяла година.\r\nКогато се възстановява, започва да описва собствената си история, което и помогнало да премине през тъгата и ужаса от изживяното по-лесно. Мемоарите са публикувани от издателство през 2002 г.\r\n10 години след като губи любовта на живота си, Тами среща синеок мъж, който днес може да нарече свой съпруг. Двамата имат две деца. За жалост, губят дъщеря си, когато е едва на 22 години.", "date": "2018.08.27", "title": "Да оцелееш 41 дни в бурния океан: Историята на Тами Олдхам"}
{"url": "https://www.dnes.bg/stranata/2018/08/27/katastrofa-krai-samokov-prati-semeistvo-v-bolnica.386242", "text": "Катастрофа между лек и товарен автомобил е станала на пътя Самоков–Шипочане, едно дете е с черепно-мозъчна травма. Това съобщиха от пресцентъра на ОДМВР-София за Агенция „Фокус“.\r\nПо първоначална информация водачът на лекия автомобил е загубил контрол над управлението, влязъл е в насрещната лента за движение и се е ударил в товарния автомобил. \r\nВ колата са пътували мъж, жена и три деца. Най-тежко е пострадало 7-годишно момиче, което е откарано в столична болница. Съпрузите и другите две деца на 10 години са транспортирани в местна болница.\r\nСигналът за инцидента е подаден в 15.32 часа.\r\nВодачите са тествани за алкохол и пробите са отрицателни. На място са  полицейски екипи, които и в момента извършват оглед. Временно е  ограничено движението по пътя Самоков – Шипочане. Работата по  установяване на причините за инцидента продължава.\r\n \r\n \r\n\r\n ", "date": "2018.08.27", "title": "Катастрофа край Самоков прати семейство в болница"}
{"url": "https://www.dnes.bg/notifikacii/2018/08/27/ketchupyt-pazi-ot-rak-brychkite-znak-za-ateroskleroza.386205", "text": "Оказва се, че сготвените домати, включително и кетчупът, предпазват от рак. Вестник \"Мирър\" пише за откритието, което е на екип испански учени от Политехническия университет във Валенсия.\n\r\nТе установили, че тези продукти повишават нивата на полезни бактерии в храносмилателната система, тъй като пробиотичните свойства на доматите се подобряват, когато са готвени. По-точно, когато е при висока температура антиоксидантът ликопен в тях се увеличава.\n\r\nИспанските учени са изследвали ефекта на екстракт от домати върху рака на стомаха. Резултатите им показват, че той намалява способността на раковите клетки да се разпространяват и в крайна сметка ги унищожава.\n\r\nБръчките по челото обаче са тревожен сигнал за здравето на човек. Хората с много и дълбоки бръчки са изложени на 10 пъти по-голям риск да починат от атеросклероза, констатираха френски учени, цитирани от в. \"Дейли мейл\".\r\nЕкипът на Йоланд Ескирол изследвал 3200 работещи граждани на възраст 32, 42, 52 и 62 години. Те получили оценки, свързани с дълбочината на бръчките им на челото. Оценка нула означавала гладко чело, а три - дълбоки и многобройни бръчки.\n\r\nГрупата била изследвана в продължение на 20 години. През това време 233 души починали. 2 % били с оценка 2, 3, 6, а 6 % - с оценка 1 и 2. Само 1 % получили 0. Това са резултати за 15 души.\n\r\nИзследователите достигнали до извода, че дълбоките бръчки са ранен признак на атеросклероза. Кръвоносните съдове на челото са най-чувствителни на образуването на плаки в тях.\n\r\nПромените в колагена, който участва в структурите на косата, кожата и ноктите, са отговорни за задръстването на кръвоносните ни съдове и за образуването на бръчки. \n\r\nАтеросклерозата е един от главните фактори при получаване на инфаркт и други заболявания на сърдечносъдовата система, припомня изданието, цитирано от БТА.", "date": "2018.08.27", "title": "Кетчупът пази от рак, бръчките – знак за атеросклероза"}
{"url": "https://www.dnes.bg/stranata/2018/08/27/vrachanski-medici-pak-na-protest-iskat-zaplati-bydeshte.386231", "text": "Медици от Многопрофилната болница за активно лечение /МБАЛ/ \"Христо Ботев\", подкрепени от граждани и майки на деца с увреждания, протестираха днес заради забавяне на възнагражденията им и неясното бъдеще на лечебното заведение, което е в критично финансово състояние.\r\nПротестът започна с минута мълчание в памет на жертвите от катастрофата край Своге. Хората казаха, че се присъединяват към мъката на близките на загиналите в деня на траур, но не са отменили протеста, който е бил планиран много преди да стане трагичният инцидент. Те изразиха признателност към екипите на врачанския център за спешна медицинска помощ, които участваха в спасителната операция край Своге.\n\n\n\r\r\n                    \r\n                    Протестиращите заявиха, че вече исканията им са свързани не само с редовното изплащане на честно и отговорно изработените им възнаграждения, но и за бъдещето на лечебното заведение.\r\nСпоред тях, не е ясно какво ще бъде това бъдеще и дали врачанската болница, която е с функциите на областна, няма да бъде закрита. Медицинските кадри продължават да изтичат.\r\nОтделения, които са единствени не само в областта, се закриват или работят трудно, защото не могат да се осигурят кадрово графиците за дежурства или заради липсата на лекари-специалисти, разказаха за пореден път протестиращите медици, съобщи БТА.\r\nДнес работещите в болницата са получили аванс за юли, а след десетина дни би трябвало да вземат заплатите си за август, допълниха те и попитаха трябва ли за всяка месечна заплата да излизат на протест.\r\nПротестът премина мирно като участващите в него само се разходиха демонстративно бавно по пешеходна пътека на булеварда до болницата. Движението бе затруднено за десетина минути и полицията не се намеси.", "date": "2018.08.27", "title": "Врачански медици пак на протест! Искат заплати, бъдеще..."}
{"url": "https://www.dnes.bg/balkani/2018/08/27/sruti-li-se-anadolskiiat-bent-niama-da-ima-balkani-blizyk-iztok.386178", "text": "\"Не забравяйте, че Анадолът е като един бент. Ако този бент се събори, няма да остане камък върху камък, няма да останат нито Близкият изток, нито Средна Азия, нито Балканите. Всички тези географски територии са изложени на опасност, ако се премахне сянката на вековния чинар“. Това заяви турският президент Реджеп Ердоган пред многоброен митинг. \n\r\n„Нашето съществуване се дължи на победата, която Алп Арслан спечели при Малазгирт. Тя ни проправи пътя до към средата на Европа. Поради тази причина Малазгирт значи за нас и Мека, и Медина, Бурса, Одрин, Истанбул, целите Балкани. Малазгирт не е само спечелена битка, а с нея ние обявихме пред целия свят, че сме нация\", каза Ердоган.\r\n                    \r\n                    \r\nТурският президент обеща също така, че ще се построи президентски дворцов комплекс в долината Малазгирт. Той посочи това в емоционалната си реч пред многохилядно множество, което се стече на голям митинг, с който на 26 август се отбеляза 647-та годишнина от битката при Малазгирт. Турски медии съобщиха, че над 75 хиляди души са участвали в митинга.\n\r\nМалазгиртската битка се е състояла през 1071 между войниците на Византийската империя и селджукските турци, които извоюват ценна победа под предводителството на султана Алп Арслан, информира БТА.\n\r\nБитката при Малазгирт /Манцингер в европейските източници/ фактически е най-яростната във войните, водени между Византийската империя и армията на селджукските турци, чието настъпление за завладяване на византийските територии започва от Източен Анадол. В Малазгиртската битка Византия хвърля около 50-хилядна войска, а селджуките - около 30 хиляди.\n\r\nРайонът на военните действия е около езерото Ван в Източна Турция. Византийците са предвождани от Роман IV Диоген, а селджуките - от Алп Аслан, и извоюват победа.\n\r\nПобедата в Малазгиртската битка фактически се счита за начало на трайното завладяване на Анадола от селджукските турци и настаняването им там. За кратко време, според историците за около 5 години, селджуките успяват да отвоюват всички византийски територии и фактически покоряват Анадола.\n\r\nАлп Арслан е вторият султан на Голямата Селджукска държава и се счита за първият владетел на турската държава.\n\r\nАхлат, където Алп Арслан построил своята шатра и направлявал победните действия на войниците си, е селище с около 30 хиляди души население днес. Изградено е върху обширно плато и се намира в източната провинция Ван, до границата с Иран.\n\r\nПо думите на турския държавен глава президентският дворец в Ахлат ще се простира върху 10 декара площ.\n\r\n\"Той ще бъде символ на единството и братството на нашия народ, които сме достойни наследници на султан Алп Арслан\", заяви Ердоган като посочи, че идеята за построяване на президентски дворец в източен Анадол е на лидера на Партията на националистическото действие Девлет Бахчели, с когото са политически съюзници. А платото, където се е разиграла Малазгиртската битка, е обявено за национален парк.", "date": "2018.08.27", "title": "Срути ли се Анадолският бент, няма да има Балкани, Близък изток..."}
{"url": "https://www.dnes.bg/balkani/2018/08/27/turskata-lira-pak-potegli-nadolu.386229", "text": "Турската лира отново отбеляза спад спрямо долара, след като турските пазари подновиха днес търговията сред едноседмичната ваканция за празника Курбан Байрам, предаде Асошиейтед прес.\n\r\nТурската лира се обезцени с 3,5 процента днес и се търгуваше на равнище от около 6,22 лири за долар, предаде БТА. \n\r\nТурската лира загуби около 38 процента от стойността си тази година на фона на безпокойства на инвеститорите от икономическата политика на президента Реджеп Тайип Ердоган и на дипломатически и търговски спор между Анкара и Вашингтон.\n\n\r\nСАЩ наложиха санкции на двама турски министри и обявиха, че увеличават митата върху вноса на алуминий и стомана от Турция заради разногласия, свързани със задържането на американския пастор Андрю Брънсън. \r\n                    \r\n                    \r\nВ отговор турският президент Реджеп Тайип Ердоган обяви бойкот на всички видове американска електроника и повиши митата за 22 вида продукти и стоки, внасяни от САЩ.\n\r\nПастор Брънсън, съден от турски съд по обвинения в тероризъм и шпионаж, бе преместен под домашен арест миналия месец, след като прекара близо две години в затвора, но фактът, че не бе освободен, повиши напрежението между двете страни.", "date": "2018.08.27", "title": "Турската лира пак потегли... надолу"}
{"url": "https://www.dnes.bg/mish-mash/2018/08/27/dve-syrca-v-edno-dvama-si-predlojiha-brak-zaedno.386237", "text": "Когато срещнеш идеалната половинка, с която искаш да прекараш остатъка от живота си, най-нормалното нещо е връзката ви да бъде узаконена. По принцип е прието мъжете да предлагат брак на жените. Обикновено те коленичат пред своята избраница с пръстен в ръка и питат: \"Ще станеш ли моя жена?\". Разбира се, това трябва да стане по най-романтичния и вълнуващ начин, жената да се разплаче и заподскача от щастие, казвайки \"ДА\". Но традициите вече не са това, което бяха ...\r\nКак бихте се почувствали, ако един ден вашата дългогодишна приятелка ви подаде кутийка с пръстен. Може би ще си помислите: \"О, боже, какво се случва?!\". В подобна ситуация изпада Джеси Тобър, който отива с гаджето си до Дисниленд. След дълго мислене, мъжът решава да й предложи брак на приказното място, което е любимо и на двамата, но плановете му се провалят, защото тя го изпреварва. \r\n \r\n\"Това се казва съвпадение. Тя е моето второ аз\", казал си Джеси, докато гледал пръстена и се опитвал да обясни, че и той е имал същото намерение. Накрая изрекъл: \"Шегуваш ли се с мен?\". Реакцията му е запечатана на видео от приятели, които знаели за намеренията на момичето, но не и за неговите. \r\n \r\nДжеси Тобър и Кейси Донован се запознават през март 2016 г. в интернет. Тя е писателка на свободна практика в Калифорния. Той попада случайно на профила й в Туитър и я последва. Оказва се, че двамата имат много общи неща, за коитода си говорят, едно от които е влечението им към Дисниленд и анимационните герои. На един Хелуин русокоската си сложила костюм на Рапунцел, затова Кейси избрал да й предложи брак пред замъка на Пепеляшка. \r\n \r\n\"Кажете ми как си предложихме по едно и също време, на нашето любимо място. Оставам безмълвна\", пише Джеси под от Дисниленд, качено в социалните мрежи. За няколко дни клипът е събрал над 7 милиона преглеждания и хиляди коментари.\r\n\r\n", "date": "2018.08.27", "title": "Две сърца в едно: Двама си предложиха брак заедно"}
{"url": "https://www.dnes.bg/eu/2018/08/27/germanskata-armiia-tyrsi-voinici-i-sred-mladejite-pod-18-g.386218", "text": "Когато Марлон завършил гимназия в Германия, военната кариера му изглеждала доста по-привлекателна от работата в завод за производство на автомобили. По тази причина няколко месеца преди да навърши 18 години той се присъединил към германската войска и станал един от над 10-те хиляди записали се непълнолетни след края на задължителната военна служба през 2011 г.\n\r\n\"Исках да изпитам нещо, да стигна до границите на възможностите си и да разбера докъде мога да стигна\", каза пред Ройтерс Марлон, помолил да не бъде споменавана фамилията му. Той служи в база във Фирек, Североизточна Германия, близо до границата с Полша.\n\r\nГерманската армия или Бундесверът започна да полага драстично по-големи усилия за набиране на военнослужещи като част от общото засилване на бойната готовност след руската анексия на украинския полуостров Крим през 2014 г.\r\n                    \r\n                    \r\nПрез 2017 г. Германия обяви, че ще увеличи броя на действащите си военнослужещи от 179 000 до 198 000 през 2024 г..\n\r\nНатискът върху Берлин да засили армията си стана още по-голям, когато през юли американският президент Доналд Тръмп заяви на срещата на върха на НАТО, че Вашингтон може да прекрати подкрепата си за алианса, в случай че Европа не увеличи разходите си за отбрана.\n\r\nЗа да се сдобие с нови кадри, войската провежда насочени към младите хора кампании в интернет с привлекателни видеозаписи, с което провокира критиките на леви политици и на защитници на правата на децата в Германия, където военната кариера продължава да е нещо чувствително и 70 години след Втората световна война.\n\r\nКампаниите обаче дават резултат.\n\r\nПрез 2017 г. 2128 непълнолетни са се присъединили към германската армия, с 11,4 процента повече от през 2016 г., представляващи 9 процента от всички новопостъпили, сочат данните на правителството.\n\r\n\r\nВидеозаписи на Бундесвера в YouTube показват на фона на музика живота на младите войници и са събрали повече от 64 милиона гледания.\n\r\nПрез октомври трафикът в сайтовете за обяви за работа на Бундесвера се е увеличил с 60 процента по време на излъчването в YouTube на поредицата \"Мали\", разказваща за живота на осем войници, които служат като миротворци на ООН в западноафриканската страна.\n\r\nКаналът на германската армия в YouTube има над 330 000 последователи и последните публикувани в него видеозаписи показват живота на група млади паравоенни. Армията е активна и във Facebook, Instragram и Snapchat. Според анкета на института \"Трендънс\", в която са участвали 20 000 ученици от цяла Германия, войската сега е третият най-желан работодател в страната след производителя на спортна екипировка \"Адидас\" и полицията.\n\r\nАрмията похарчи общо около 35 милиона евро за привличане на военнослужещи миналата година, което е два пъти повече от похарченото през 2011 г., когато бе прекратена задължителната военна служба, показва ежегодният доклад на парламента за Бундесвера.\n\r\nМарлон споделя, че преди да се запише, е разглеждал сайта на войската и е гледал видеозаписи в YouTube.\n\r\nТой имал нужда от съгласието на майка си, защото бил под 18 години, но тя с радост му го дала и сега е доволна, че някога неподреденият й син е станал по-организиран.\n\r\nБундесверът твърди, че материалите в YouTube целят да покажат реалистична и автентична картина на живота в армията, но някои политици и защитници на правата на децата казват, че лъскавата реклама оставя погрешно впечатление у непълнолетните.\n\r\n\"Всички рекламни материали на Бундесвера съдържат по-скоро приключенско, а не реалистично описание на работата\", казва говорителят по въпросите на отбраната на пацифистката партия \"Левите\" Тобиас Пфлюгер.\n\r\nПовече от 30 000 души са подписали стигнало миналата година до германската министърка на отбраната Урсула фон дер Лайен писмо, в което се призовава Бундесверът да престане да привлича непълнолетни за военнослужещи.\n\r\nТя заяви тогава, че армията трябва да разполага със същата възможност като другите работодатели да привлича хора под 18 години и добави, че непълнолетните биват обучавани в обезопасени пространства и не им се разрешава сами да носят оръжие, преди да станат на 18.\n\r\n\"Това е смущаващо и изпраща погрешен сигнал на света\", казва Ралф Вилингер от правозащитната организация \"Тер дез ом\". \"Бива отслабен международният стандарт, изискващ навършени 18 г., и така се поощряват въоръжени групировки и армии на други страни да оправдават употребата на непълнолетни за войници.\"\n\r\nНепълнолетните новобранци в Германия преминават през военното обучение, през което минават и пълнолетните, но за тях има специални правила като например забраната да стоят на пост и употребата на оръжие само за целите на обучението.\n\r\nИлка Хофман, член на борда на синдиката на образователните и научните работници, в който членуват около 280 000 учители, социални и образователни работници, казва, че природата на военното дело предопределя повишено внимание при наемането на непълнолетни.\n\r\n\"Това не е нормална професия. В никоя друга професия не се учиш да убиваш и не се сблъскваш с опасността да те убият на война. Това е единствената разлика\", твърди Хофман.\r\n/БТА/ \r\n ", "date": "2018.08.27", "title": "Германската армия търси войници и сред младежите под 18 г."}
{"url": "https://www.dnes.bg/stranata/2018/08/27/danychni-zatvoriha-za-5-dni-akvaparka-v-ravadinovo.386233", "text": "Майки и деца останаха неприятно изненадани от \"катинара\", сложен на вратата на аквапарка в Равадиново.\r\nСлужителите на НАП затворили увеселителното лятно заведение.\r\nОбяснението на данъчните е, че управата на аквапарка не е подавала информация за оборотите към сървърите на приходната агенция.\r\nА обектът, който се намира край Созопол, е в списъка им за наблюдение, тъй като бил високооборотен.\r\nОт доста време обаче от атракциона не постъпвали никакви данни за постъпленията от дейността му.\r\nСтава въпрос не само за едно фискално устройство, а за много, тъй като освен входа, в обекта има барчета и други дейности, за които посетителите плащат, обясниха служители на НАП.\r\nАквапаркът е запечатан за 5 дни, пише \"\".\r\n ", "date": "2018.08.27", "title": "Данъчни затвориха за 5 дни аквапарка в Равадиново"}
{"url": "https://www.dnes.bg/notifikacii/2018/08/27/grisho-aut-tenisistyt-ni-otpadna-oshte-na-starta-na-us-open.386247", "text": "Григор Димитров отпадна още на старта на US Open, след като загуби от Стан Вавринка, който стигна до успеха след 6:3, 6:2, 7:5.\n\r\nСрещата между двамата продължи 2 часа и 21 минути, а швейцарският тенисист демонстрира с играта си, че постепенно успява да си върне добре познатата стара форма. \n\r\nОще преди мача ветеранът имаше предимство според букмейкърите срещу българина и в крайна сметка с по-добра игра по време на целия мач заслужено стигна до победата.\n\r\nПървият сет бе решен от един-единствен пробив за 5:3 в полза на Стан, а след това той си взе подаването и спечели частта.\n\r\nВъв втория сет той проби в първия и третия гейм, а до края на сета и двамата си взеха подаванията и в крайна сметка мачът бе пратен в трети сет. \r\nТретият сет започна отлично за Гришо и българинът проби за 5:3 и сервираше за сета, но се срина и допусна моментален рибрейк. В гейм 11 от сета Вавринка проби решително и след това си взе и подаването, за да спечели мача.\n\r\n\r\n ", "date": "2018.08.27", "title": "Гришо аут! Тенисистът ни отпадна още на старта на US Open  "}
{"url": "https://www.dnes.bg/stranata/2018/08/27/eksperti-s-tejka-prognoza-adyt-krai-svoge-shte-se-povtaria.386245", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Инцидентът край Своге няма да е последният, защото мястото и участъкът не са проектирани правилно и самият път е опасен. Това каза в студиото на \"Денят ON AIR\" Христо Радков, председател на Българското обединение на шофьорите.\n\r\n\"Ако пътят беше проектиран тази вода да се оттича, просто щеше да е мокър\", каза Радков.\n\r\nПредседателят на Съюза на преподавателите по авто-мото подготовка Йонко Иванов също се съгласи с мнението, че пътят, на който стана фаталният инцидент, е зле направен.\n\r\n\"Тези, които са направили пътя, са го направили през пръсти. Не е случайно. Това са низ от грешки и низ от поредица грешки на държавата във войната по пътищата. Държавата е виновна\", настоя Иванов пред .\r\n                    \r\n                    \r\nТой посочи, че политиката на управляващите срещу войната по пътищата трябва да бъде изцяло нова.\n\r\nЙонко Иванов попита дали след инцидента с този автобус нещо е направено, за да бъде обезопасен този участък, защото отново времето се разваля и на това място пак има сериозни предпоставки за нов тежък инцидент.\n\r\n ", "date": "2018.08.27", "title": "Експерти с тежка прогноза: Адът край Своге ще се повтаря!"}
{"url": "https://www.dnes.bg/stranata/2018/08/27/vandalizym-s-bradvi-i-chukove-izpotroshiha-centyr-za-deca-s-autizym.386223", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВандали изпочупиха Центъра за деца с аутизъм в Плевен. Щетите са по частта на сградата, в която няма СОТ. \n\r\nНападението е било с брадви и чукове, правен е и опит за палеж, съобщи \r\nСкандално, брутално и нечовешко - така в Плевен описват посегателството над Центъра, ремонтиран от неправителствени организации, с помощта на дарения. \r\nСградата е трябвало да отвори врати до дни.\r\nСпоред специалисти проникналите вандали са познавали добре сградата и помещенията. И въпреки злонамерените действия центърът ще отвори.\r\r\n                    \r\n                    От Центъра за деца с аутизъм в Плевен призоваваха всички, които могат да помогнат да продължи изграждането му, за да имат място, където децата да получават висококачествена терапевтична грижа и шанс за социално включване в обществото.\r\nСпоред неофициална статистика към тази година едно на всеки 48 деца страда от разстройство от аутистичния спектър, през 2010- 1 на всеки 150, преди 20 години - 1 на 10 000.", "date": "2018.08.27", "title": "Вандализъм! С брадви и чукове изпотрошиха Център за деца с аутизъм"}
{"url": "https://www.dnes.bg/notifikacii/2018/08/27/hyski-nahapa-11-godishno-vliazlo-v-dvor-za-topkata-si.386210", "text": "11-годишно момче е било нахапано от домашно куче в село Добревци, съобщиха от Областната дирекция на МВР в  Ловеч.\r\nИнцидентът е станал в събота около 19:30 часа.\r\nДо случая се стигнало след като топката на група малчугани паднала в частен двор и 11-годишното дете влязло в имота да я вземе, но при излизането било нахапано от домашно куче хъски.\r\nДетето е откарано за лечение в столична болница, с наранявания по тялото и главата.\r\nРаботата по случая продължава от разследващи полицаи на РУ- Ябланица.", "date": "2018.08.27", "title": "Хъски нахапа 11-годишно, влязло в двор за топката си"}
{"url": "https://www.dnes.bg/stranata/2018/08/27/pytiat-ubiec-losha-plytnost-slabo-sceplenie-api-znaeli-i.386168", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПреди два месеца лаборатория на АПИ тествала настилката на пътя-убиец край Своге, където на 25 август се обърна автобус и загинаха 16 души. Оказало се, че коефициентите за плътност и сцепление били в пъти под допустимите, но никой не си направил труда да вземе мерки.\r\nЗащо пътищата у нас вместо да изпълняват основната си роля, а именно безопасно придвижване, се превръщат във фатални препятствия, отнемащи животи?\n\n\n\n\r\n\"В края на миналата седмица от Института за пътна безопасност алармирахме за това, че същият този път е в окаяно състояние, независимо, че е нова настилката. Държавата започна да се раздвижва, а институциите най-сетне проумяват, че липсата на отговорност води до война в мирно време и трябва да бъде създаден нов орган, който да се грижи за пътната безопасност\", коментира в студиото на \"България сутрин\" Руслан Баждеков от Института за пътна безопасност.\r\n                    \r\n                    \r\nТой бе категоричен, че пътната безопасност е национален проблем с национално значение. \n\r\nОт Института за пътна безопасност напомнят, че освен за хората в района, пътят, на който стана трагичната катастрофа, е много важна алтернатива за движение между София и Видин, в случаите, когато Е-79 е в ремонт или поради други причини по направлението А-2, I-1 не може да се преминава (направлението София-Ботевград-Мездра-Враца).\n\r\n\"Може би за четвърти път за последната година ставаме свидетели на събиране при премиера след тежка катастрофа. Притеснително е, че на вчерашния брифинг се отбеляза, че ще се бърза да бъдат приети новите три закона за движение по пътищата. Във формата, в който бе представен обаче, той не става. Дори и перфектният закон не би решил проблема, ако няма изпълнителната власт не стои зад него\", отбеляза председателят на транспортната комисия в 43-то Народно събрание Настимир Ананиев.\r\nПет пъти АПИ е изпращала писма на фирмата изпълнител и нищо не се е случило, върната ли е паричната гаранция, изброи част от проблемите Ананиев пред \r\nПо думите му за оправяне на пътя убиеца отново трябва да дойдат пари от данъкоплатците. \r\n ", "date": "2018.08.27", "title": "Пътят-убиец: Лоша плътност, слабо сцепление. АПИ знаели, и?"}
{"url": "https://www.dnes.bg/obshtestvo/2018/08/27/panihida-v-manastira-poslednata-spirka-na-avtobusa-kovcheg.386196", "text": "\n\r\nПанихида в памет на жертвите на преобърналия се в събота автобус край Своге беше отслужена в манастира \"Седемте престола\" край Враца.\n\n\n\n\r\nСветата обител е била и последната спирка на туристите преди фаталния инцидент, отнел живота на 16 души, сред тях е и 13-годишният Георги, който бил с баба си на екскурзията, организирана за пенсионерите от Световрачане. \r\nДесетки хора се стекоха днес в манастира, за да присъстват на панихидата и да се помолят за душите на загиналите в Деня на национален траур за жертвите на катастрофата.\r\nМолитва бе отправена и за здравето на ранените, някои от които продължават да се борят за живота си.\r\r\n                    \r\n                    Във фаталната събота около час преди тежкия инцидент хората са отишли в манастира, за да запалят свещ за здраве. Цялата им обиколка е продължила около 15 минути. \r\nИгуменът в манастира архимандрит Антим разказа, че екскурзоводката е приканвала хората да тръгнат по-бързо, защото времето се разваля.", "date": "2018.08.27", "title": "Панихида в манастира, последната спирка на автобуса ковчег"}
{"url": "https://www.dnes.bg/sofia/2018/08/27/opasni-reisove-tramvai-trolei-kyde-sa-avariinite-chukove.386172", "text": "След трагедията с автобуса край Своге, отнела живота на 16 души, от \"Спаси София\" сигнализират за опасностите, които дебнат пътниците, ползващи градския транспорт на София.\n\n\n\n\r\nАктивистите разпространиха снимки от автобусите и трамваите в столицата, показващи липсата или блокиране на задължителното аварийно оборудване в случай на възникване на извънредни ситуации.\r\nВ превозните средства липсват базовите системи, които улесняват евакуацията на пътниците в случаи на катастрофи. В много автобуси няма нито един авариен чук за разбиване на стъклото, а повечето аварийни кранове за отваряне на вратите липсват, или пък са запечатани.\r\r\n                    \r\n                    \"Имаме съмнение, че липсата на чукове и аварийни кранове е в резултат на вътрешно разпореждане към служителите в гаражите те да бъдат премахнати, за да не се крадат\", коментират от активистите.\r\nТе допълват, че проблемът е особено забележим в колите на общинското дружество Столичен Автотранспорт.\r\n\"Наблюдаваме пълна липса на задължителните елементи за пътна безопасност даже и в по-новите модели автобуси, които в София са доставени с фабрично вградени такива\", отбелязват от \"Спаси София\".\r\nОще по-фрапиращ е случаят с ръчките за аварийно отваряне на вратите в пристигналите преди по-малко от година зелени трамваи от Швейцария.\r\nСистемите за отваряне на вратите при извънредни ситуация бяха напълно работещи, когато трамваите пристигнаха в София, но служители на Столичен Електротранспорт са решили да ги блокират като ги запечатат.\r\nОт \"Спаси София\" призовават зам.-кмета по транспорта, Евгени Крусев, както и останалите компетентни институции да извършат незабавна проверка и да установят дали блокирането на аварийните системи в трамваите е направено по нареждане на ръководството на дружеството или е самоинициатива на работещите в депото.\r\nОт \"Спаси София\" поставят и въпроса как превозните средства на градския транспорт на София минават техническите прегледи, като не отговарят на изискванията и наредбите, постановени от Министерството на транспорта и изискващи всяко средство да е оборудвано с аварийни чукчета и кранове за отваряне на вратите.\r\n\"Цените на дребно за подобни аварийни чукове са около един долар. Затова питаме г-жа Фандъкова дали животът на столичани е толкова евтин и какво прави ЦГМ с милионите, които получава от увеличената цена на билета и платеното паркиране, щом не може да гарантира минимална безопасност в превозните средства на градския транспорт?\", питат от организацията.", "date": "2018.08.27", "title": "Опасни рейсове, трамваи, тролеи... Къде са аварийните чукове?"}
{"url": "https://www.dnes.bg/temida/2018/08/27/72-chasa-bolnichen-arest-shofioryt-obvinen-za-ada-v-svoge.386204", "text": "Окръжната прокуратура-София привлече шофьорът Григор Григоров като обвиняем за тежката пътна катастрофа край Своге, отнела живота на 16 души.\n\n\n\n\r\nСобственикът на транспортната компания \"Мобилус 5\" е обвинен в това, че на 25 август, на път 2 -16, при управление на автобус МАН, с посока на движение Своге – София, е нарушил правилата за движение по пътищата: \"При избиране на скоростта на движение на водача на пътно превозно средство е забранено да превишава 40 км/ч, сигнализиран с пътен знак В 26\" и по непредпразливост е причинил телесна повреда на повече от едно лице и смъртта на повече от едно лице – 16 лица и случаят е особено тежък\", квалифицират го от държавното обвинение.\r\r\n                    \r\n                    От прокуратурата съобщиха, че повдигането и предявяването на обвинението е извършено вчера, късно следобяд. \r\nС постановление на наблюдаващия прокурор обвиняемият е задържан за срок до 72 часа. Към настоящият момент задържането на Григоров се изпълнява в условията на болнично заведение - ИСУЛ, където той е на лечение.\r\nС постановление на главния прокурор Сотир Цацаров разследването по делото е възложено на Националната следствена служба, като следователи вече осъществяват изземване на относими към разследването документи от МРРБ, Агенция \"Пътна инфраструктура\", Агенция \"Автомобилна администрация\" и търговското дружество – изпълнител на ремонта на пътния участък край Своге.", "date": "2018.08.27", "title": "72 часа болничен арест: Шофьорът – обвинен за ада в Своге"}
{"url": "https://www.dnes.bg/notifikacii/2018/08/27/podpiinala-37-godishna-pomete-4-koli-na-kavacite.386191", "text": "37-годишна жена блъснала последователно четири паркирани автомобила на \"Каваците\", след което напуснала мястото, съобщиха от полицията в Бургас.\r\nВчера рано сутринта - около 6:55 часа, в РПУ Созопол е получено съобщение за пътен инцидент в къмпинга, предизвикан от лек автомобил с плевенска регистрация.\r\nСвоевременно е локализирано местонахождението на автомобила, който е бил спрян, a водачът - жена на 37 годишна възраст, е тествана за употреба на алкохол. Дрегерът е отчел 1,53 промила.\r\nЖената е задържана за 24 часа. По случая е образувано бързо полицейско производство.", "date": "2018.08.27", "title": "Подпийнала 37-годишна помете 4 коли на \"Каваците\""}
{"url": "https://www.dnes.bg/stranata/2018/08/27/nepylnoleten-zagina-pri-katastrofa-s-motor-do-lukovit.386200", "text": "16-годишен младеж е загинал при катастрофа в Луковитско, на пътя между селата Торос и Пещерна, съобщават от областната дирекция на МВР в Ловеч. \r\nНеправоспособното момче е управлявало с несъобразена скорост мотоциклет \"Хонда\" 500, когато е излязло в ляво от пътното платно и е паднало в крайпътната канавка.\r\nМладежът е бил откаран с множество наранявания в плевенска болница, където по-късно е починал. \r\nПо случая е образувано досъдебно производство.", "date": "2018.08.27", "title": "Непълнолетен загина при катастрофа с мотор до Луковит"}
{"url": "https://www.dnes.bg/snimka-na-denia/2018/08/27/valeji-grymotevici-vtornikyt-si-ostava-hladen.386195", "text": "И вторникът ще остане с по-ниски температури от обичайните за края на август, сочи  на НИМХ-БАН.\n\r\nПрез нощта облачността ще е значителна, на места - с превалявания от дъжд. Утре ще е с променлива облачност, на отделни места, главно в западната половина на страната, ще има валежи от дъжд, след обяд придружени с гръмотевици. \n\r\nЩе духа умерен северозападен, в Източна България - и временно силен северен вятър. Максималните температури ще са предимно между 26 и 31 градуса, за София - 26.\n\r\nНад Черноморието облачността ще е променлива и на отделни места в сутрешните часове краткотрайно ще превали. Ще духа умерен, в южните райони - и временно силен, северен вятър. \r\nМаксималните температури ще са между 27 и 30 градуса. Температурата на морската вода е 26-27 градуса. Вълнението на морето ще е 2-3 бала.\n\r\nВ планините облачността ще е по-често значителна, на места - с валежи от дъжд. Привечер облачността ще се разкъса и намалее. Ще духа умерен, в Родопите - и временно силен, североизточен вятър. Максималната температура на височина 1200 метра ще е около 21 градуса, на 2000 метра - около 14 градуса.\n\r\nВ сряда и в четвъртък ще има повече слънчеви часове, но след обяд на отделни места, главно в планините, ще превали краткотраен дъжд, с по-голяма вероятност - през първия ден.\n\r\nСеверозападният вятър постепенно ще отслабне, само в източните райони ще остане умерен, вече от север-североизток. Ще започне повишение на дневните температури и максималните в четвъртък ще са между 28 и 33 градуса.", "date": "2018.08.27", "title": "Валежи, гръмотевици! Вторникът си остава хладен"}
{"url": "https://www.dnes.bg/politika/2018/08/27/gaf-sled-gaf-s-avtobusa-bez-info-che-e-sluchaen-prevoz.386189", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПо наредба за автобуси, като злополучният край Своге, трябва задължително да уведомяват предварително \"Автомобилна администрация\" при случай на \"случаен превоз\".\r\nТака се подава информация за маршрута, датата и часа на пътуването, мястото на тръгване и мястото на пристигането му. В случая с катастрофиралия автобус край Своге подобна информация не е постъпила.\n\n\r\n\"Нарушаването на тази наредба се случва доста често. От близо година имаме тясна връзка с МВР. Те ни уведомяват за всеки един инцидент. Служителите на агенцията веднага започват проверки на автомобилите и водачите.\r\r\n                    \r\n                    Вероятно нарушенията се случват, тъй като глобата е много малка. Едно такова обявяване има превантивни функции\", поясни зам.-директорът на \"Автомобилна администрация\" Дамян Войновски.\r\nТой съобщи пред  че през април месец е извършена проверка на фирмата и тогава не са установени нарушения.\r\n\"След този инцидент започва отново проверка, за да установим дали е имало и други инциденти със същия автобус. Засега данните не показват други нарушения. Ще има повторна проверка на фирмата от Министерството на транспорта.\r\nРаботим непрекъснато за подобряване на безопасността на пътя. Трябва да бъдат назначени повече служители за пътен контрол, а не да се създават нови агенции\", отбеляза още Войновски.\r\n ", "date": "2018.08.27", "title": "Гаф след гаф с автобуса – без инфо, че е \"случаен превоз\""}
{"url": "https://www.dnes.bg/obrazovanie/2018/08/27/vuzf-i-erp-academy-finansirat-30-ot-taksite-na-studenti-po-biznes-softuer.386208", "text": "Висшето училище по застраховане и финанси (ВУЗФ) и образователната организация ERP Academy ще финансират 30% от таксите на всички студенти в магистърската програма \"Бизнес анализ и ERP решения\" за академичната 2018/2019 година. \n\r\nТова е поредната инициативата, свързана с популяризирането на сферата на бизнес софтуера като перспективна за професионална реализация област в България. Практиката показва, че все повече предприятия, банки, търговски вериги и други компании усилено внедряват бизнес софтуерни системи и компаниите, реализиращи проектите, непрекъснато търсят подготвени кадри, а заплащането на такива специалисти е много над средното за страната.\n\r\nМагистърската програма по \"Бизнес анализ и ERP решения\" на ERP Academy и ВУЗФ е единствената специализирана програма в Европа, която предлага обучение и разглежда най-популярните ERP платформи и решения от висок клас.\r\r\n                    \r\n                    Тя е на нивото на MBA програмите, а сред преподавателите са представители на някои от най-успешните компании в сектора в България като SAP, Oracle, erp.bg, Balkan Services, BG Business Solutions, SBS, Team Vision, Tame Chaos Consultanrs, NearSoft Europe, FTS Bulgaria, както и консултанти от водещи международни компании, които ще запознаят студентите с най-новото от все по-бързо набиращата скорост дигитална трансформация на бизнеса. \n\r\n\"Заедно с Висшето училище по застраховане и финанси създадохме магистърската програма като отговор на все по-нарастващата липса на обучени кадри в сферата на бизнес софтуера. \n\r\nРешихме да обединим усилията на различни експерти и компании, за да популяризираме професиите в този сектор като перспективни за развитие – възможността за много добра професионална реализация е голяма, а заплатите са над средните за страната. Според нас това са и две достатъчно големи причини младите хора да изберат да се реализират в България, а не да напускат страна в опит да получат по-добри възможности в чужбина.\n\r\nОсвен практическото обучение в магистратурата се стараем да учим студентите на отворено отношение към промяната, критично мислене и способност за учене през целия живот.\n\r\nИменно това е новата роля на образованието – вместо да възпитава добри работници в определена сфера, да създава критично мислещи и отворени към промяната индивиди, които ще са способни да се справят с различни типове задачи, в зависимост от променящата се среда\", казва доц. д-р Наталия Футекова – основател на ERP Academy.\n\r\n\"Създаването на мост между образованието и бизнеса, който да даде възможност на нашите студенти да започнат своят кариера още по време на обучението си във ВУЗФ, е наша запазена марка и цел, която продължаваме да постигаме.\r\nМагистратурата \"Бизнес анализ и ERP решения\"  е един такъв пример и си заслужава повече млади хора да имат възможност да се запишат. Именно затова ВУЗФ и ERP Academy ще финансираме 30% от обучението им\", заяви Детелина Смилкова – вицепрезидент на Висшето училище по застраховане и финанси (ВУЗФ).\n\r\nВсе повече млади хора се интересуват от ERP магистратурата, защото тя им предлага теоретична и практическа подготовка, както и кариера в една от най-перспективните области на пазара на труда. \n\r\nПовечето кандидати за новата магистърска програма са привлечени основно от факта, че тя позволява на студенти без знания по програмиране да се развиват в софтуерния бранш и да направят успешна ИТ кариера.\n\r\nОсвен младежи, които сега избират своето кариерно развитие, интерес към магистратурата проявяват и вече реализирани на пазара на труда специалисти, които търсят възможности да надградят своите знания. Не на последно място запитвания към програмата има и от представители на компании, в които предстои внедряването на ERP система.\n\r\nМагистърската програма \"Бизнес анализ и ERP решения\" се осъществява съвместно с Висше училище по застраховане и финанси (ВУЗФ), което има дългогодишна традиция в подготовката на висококвалифицирани кадри за българския и световен пазар. Над 90% от дипломантите на ВУЗФ се реализират успешно в специалността си, като 30% от тях заемат ръководни позиции, показват статистиката сред завършилите студенти на университета.\n\r\nВисшето училище предлага различни бизнес ориентирани бакалавърски и магистърски програми, в които практическият метод на обучение е водещ. ВУЗФ получи за втори път международно признание за образование от Британския акредитационен съвет (The British Accreditation Council - BAC), което е еталон за качество.\n\r\nМагистърската програма \"Бизнес анализ и ERP решения\" залага силно идеята на западния модел на преподаване, като от студентите се изискват решаването на реални бизнес казуси и участие в ролеви игри.\n\r\nПрограмата включва обучение по някои от най-перспективните сфери на бизнес софтуера като системите от клас ERP, CRM, BPM (Business Process Management), бизнес анализите и управлението на големи масиви от данни, обединените комуникации (unified communications), мобилните приложения, Internet of Things (Интернет на нещата), бизнес комуникациите и други.\n\r\nПрез последната година бе въведен и нов предмет \"Управление на лични данни\", който разглежда новия регламент за управление на данните GDPR, който влезе в сила за целия Европейски съюз на 25 май тази година. По време на обучението си студентите получават възможност за изява на своите умения, а тези от тях, които се представят най-добре получават предложение за реализация в компаниите, партньори на магистратурата.", "date": "2018.08.27", "title": "ВУЗФ и ERP Academy финансират 30% от таксите на студенти по бизнес софтуер"}
{"url": "https://www.dnes.bg/obrazovanie/2018/08/27/vtornik-8-chasa-vtorata-sesiia-na-maturata-po-bel.386207", "text": "Държавният зрелостен изпит по български език и литература за сесията август-септември ще се проведе утре, 28 август. Изпитът започва в 8:00  часа.\r\nРано сутринта в 6:15 часа в зала 5 на Министерството на образованието и науката, ще  бъде генериран вариантът за него, съобщиха от ведомството.\r\nАвторът и произведението за 41-ата задача ще бъдат обявени по  Българското национално радио в 12:00 часа.\r\nСлед 16:30 часа в сайта на Министерството ще бъдат публикувани изпитният вариант и ключът с верните отговори към него.\r\nРезултатите от изпита ще бъдат обявени до 10 септември.\r\n ", "date": "2018.08.27", "title": "Вторник, 8 часа – втората сесия на матурата по БЕЛ "}
{"url": "https://www.dnes.bg/rusia/2018/08/27/ami-sega-izdirva-se-mechka-s-bidon-na-glavata.386199", "text": " \r\nМечка, която си е заклещила главата в бидон, се издирва от еколозите в южната част на Якутия, съобщи пресслужбата на екологичното министерство на руската република, цитирано от РИА Новости. \r\nВ YouTubе беше качено видео, на което се вижда как мъж се опитва да свали бидона от главата на мечката, движеща се по пътя. \r\nОпитите да бъде помогнато на животното не се увенчават с успех и то избягва в гората. \r\nОт ведомството обясниха, че ако бъде намерена мечката, на нея ще й бъде оказана помощ.  ", "date": "2018.08.27", "title": "Ами сега? Издирва се мечка с бидон на главата"}
{"url": "https://www.dnes.bg/obshtestvo/2018/08/27/jertvite-na-pytniia-ad-krai-svoge-veche-stanaha-17.386209", "text": "\nЖертвите на тежката катастрофа с автобус край Своге станаха 17.\r\nКъсно снощи е починал още един от ранените, настанен в столична болница.\n\n\n\n\r\nНай-тежко ранените – шест души,  са настанени в \"Пирогов\". Трима от тях все още са с опасност за живота. Те са в изкуствени кома, на апаратно дишане.\r\nШестима души са настанени в болница \"Света Анна\" – пет жени и един мъж. В най-тежко състояние е жена на 62 години.\r\nПострадали са настанени и във ВМА. Там са двама души.\r\nВ болница \"Царица Йоанна\" е настанен шофьорът на автобуса, който е с множество охлузвания, но без опасност за живота.", "date": "2018.08.27", "title": "Жертвите на пътния ад край Своге вече станаха 17"}
{"url": "https://www.dnes.bg/notifikacii/2018/08/27/chelen-udar-v-plovdivsko-izdyhnaha-momche-i-momiche.386197", "text": "Момиче на 21 години и 25-годишният й спътник са издъхнали на място при челен удра на две коли край пловдивското село Поповица, съобщиха от МВР.\r\nСигналът за трагедията е получен в 10:40 ч. тази сутрин.\r\nЖертвите са пътували с \"Фолксваген\" с благоевградска регистрация. Ударили са се челно в друг автомобил с пловдивска. В болница е шофьорът на втората кола.\r\nВ момента движението в участъка между Чешнигирово и Поповица е спряно заради огледа.\r\nОбходният маршрут е Болярци-Асеновград-Пловдив. На място са полицейски екипи, които регулират движението.\r\n ", "date": "2018.08.27", "title": "Челен удар в Пловдивско: Издъхнаха момче и момиче!"}
{"url": "https://www.dnes.bg/obshtestvo/2018/08/27/troina-tragediia-ot-ada-v-svoge-baba-i-vnuche-myrtvi-vuichoto-bere-dusha.386180", "text": "Съученици и приятели на 13-годишния Георги Стойков скърбят за загиналото момче. Детето загуби живота си заедно с още 15 души в тежката катастрофа край района между Лесков дол и Своге, при която автобус пълен се преобърна в Искърското дефиле. Те се връщали от екскурзия до манастира \"Седемте престола\".\r\nСтрашна, тройна трагедия сполетя семейството на момчето. Георги е пътувал заедно с баба си Дарина и вуйчо си Симеон.\n\n\n\n\n\r\nЖената е също е сред починалите, а мъжът е тежки наранявания в болница.\r\nТримата често ходели на подобни екскурзии, като понякога и майката на момчето също се включвала в семейните пътешествия.\r\r\n                    \r\n                    Тя също трябвало да пътува до \"Седемте престола\", но била болна и се отказала, обясни отец Атанасий от църквата \"Св. безсребърници Козма и Дамян\" в Световрачене.\r\nПриятелите на Георги ще го запомнят като добро момче, отличник: \"Той беше кротко, добро, много умно дете. Приеха го в Национална финансово-стопанска гимназия по първо желание\".\r\n\r\n\"Ходи на народни танци, обича да посещава такива места, беше патриот, обичаше Българя и народната музика, спортуваше\", споделиха още децата за своя приятел пред в. \"Монитор\".\r\nОтец Атанасий обясни, че децата вече са били на заупокойната молитва в църквата \"Св. безсребърници Козма и Дамян\" в Световрачане, където са запалили свещ за Георги.\r\nОсвен младежите, цял ден в храма са идвали близки на загиналите, както и такива, които не са имали пряка връзка с тях.\r\n\"Дойде една протестантка и попита: \"Отец, мога ли да запаля свещ в православния храм, защото няма къде да се помоля\", разказа свещеникът.\r\nКметът на Световрачене Светла Николова заяви, че в момента се правят аутопсии на загиналите и от утре би трябвало да започнат да освобождават телата им, но всичко зависи от прокуратурата.\r\n14 от 16- те жертви в катастрофата край Своге са от Световрачене. Всички загинали били поклонници в църквата и винаги помагали както могат, обясни отецът.\r\nСред жертвите е и готвачката на храма, която роботи в София, но идва да помага безвъзмездно по време на празници.", "date": "2018.08.27", "title": "Тройна трагедия от ада в Своге: Баба и внуче мъртви, вуйчото бере душа"}
{"url": "https://www.dnes.bg/obshtestvo/2018/08/27/vtori-ogled-na-miastoto-na-tragediiata-vdigat-i-dron.386217", "text": "\n\r\nЗапочна повторен оглед на мястото на катастрофата край Своге, която в събота отне живота на 17 души, предаде репортер на Bulgaria ON AIR. \n\r\nДесетки следователи са на място, заедно със зам.-главния прокурор Борислав Сарафов. \n\r\nСледователите още огледат мястото на трагедията с дрон.\n\n\n\n\n\r\nСлед 15 часа се очаква да дойде тежка техника, която да издърпа автобуса до София, гаража на жандармерията, където ще е и втория оглед на автобуса\n\r\nИ днес, два дни след катастрофата, автобусът е още на място, а следите от трагедията са видими. Автобусът е отделен с ограничителни ленти, но следи от удара са видими край пътя. \r\n                    \r\n                    \r\nИнцидентът стана в 17:12 часа в събота, на завой, при пороен дъжд.\n\r\n13 души загинаха на място, двама на път за \"Пирогов\", а една жертва загуби битката за живот в Спешния център в Своге.\n\r\nВсички в автобуса, главно пенсионери от Световрачане, са били на екскурзия до Осеновлашкия манастир, познат като Седемте престола.\n\r\n21 бяха ранени при пътния ад, настанени са в четири столични болници – Пирогов, ВМА, \"Света Анна\" и \"Царица Йоанна\". Лекарите и днес продължават с битката за живота им.\n\r\nПолиция и прокуратура разследва причините, довели до фаталния инцидент, отнел човешки животи.\r\n ", "date": "2018.08.27", "title": "Втори оглед на мястото на трагедията, вдигат и дрон"}
{"url": "https://www.dnes.bg/obshtestvo/2018/08/27/bitkata-pri-doiran-edna-ot-nai-znachimite-pobedi-na-bylgarskata-armiia.386215", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБитката при Дойран е една от най-значимите победи на българската армия през Първата световна война. Сраженията край Дойран се водят цели три години, особено жестока е британската атака през септември 1918 година, разказаха в предаването \"Операция История\" по Bulgaria ON AIR, Христо Йовчевски и Христо Калистерски от дружесто \"Традиция Троян\".\r\nОблечени в униформи на 34 пехотен троянски полк, те представиха различни оръжия от тази битка. Особено кръвопролитни са били ръкопашните схватки, където троянци показват невероятна смелост.\r\nГостите в студиото отдадоха дължимото и на смелостта на британските войници.\r\r\n                    \r\n                    \"Нашата цел не е да възпитаваме във военолюбие. Напротив, нека помним войната, за да не допускаме никога повече тя да се повтори\", смята Христо Йовчевски.\r\nНа 15 септември в Троян ще има голяма възстановка на Дойранската епопея във връзка със 100-годишнината от славното сражение. Ще участват най 300 души. Ще бъдат представени отбранителни съоръжение, български и британски униформи и оръжия.\r\nВ предаването гостува и академик Ангел Гълъбов от БАН, инициатор на най-мащабното изследване по популационна генетика у нас. \r\n\"Съвременните българи са най-близко до прабългарите или по точно до древните българи, тъй като \"прабългари\" е научен термин. Древните българи не са нито тюрки, нито хуни, те нямат генетично нищо общо с средноазиатските тюркски народи. Българите са европеиден народ от западноевразийското пространство\", отбеляза ученият.\r\nИнтересно, че въпреки петвековното османско робство, съвременните българи на генетично ниво не са близки със съвременните турци. Със славяни имаме езиково и културно родство, но генетично също не сме близки. Славянският компонент у нас е много по малък от прабългарския, обобщи академик Гълъбов.\r\n\"Взети са проби от 900 етнически българи. Изследвани са кости останки на траки на 5000 години. Траките сякаш стоят като гени между Запада и Изтока. Траките, също като древните българи, са европеиден етнос от западноевразийски тип, но съвремените българи все пак са най-близки до прабългарите.\r\n ", "date": "2018.08.27", "title": "Битката при Дойран – една от най-значимите победи на българската армия"}
{"url": "https://www.dnes.bg/eu/2018/08/27/merkel-ne-iska-zadyljitelna-voenna-slujba-v-germaniia.386156", "text": "Германският канцлер Ангела Меркел се обяви против идеята да бъде възстановена националната военна служба в Германия, предложена от членове на нейната партия Християндемократически съюз, предаде ДПА.\n\r\n\"Не искам да бъде възстановена националната военна служба\", каза Меркел в интервю пред телевизия А Ер Де.\n\r\nВоенната служба бе отменена в Германия преди седем години.\n\r\nГрупа представители на ХДС начело с генералния секретар Анегрет Крамп-Каренбауер се обявиха за възстановяване на военната служба под някаква форма за навършилите пълнолетие младежи. \n\r\nНо несъгласните с предложението в ХДС и баварския й съюзник - Християнсоциалния съюз, изтъкват, че това ще изисква допълнителни разходи, които ще трябва да бъдат взети от бюджета за отбрана, необходим за модернизиране на армията.\r\n                    \r\n                    \r\nМинистърката на отбраната Урсула фон дер Лайен, която е член на ХДС, също се обяви против предложението.\n\r\nНаборната военна служба беше отменена в Германия през 2011 г., след като правителството реши, че армията ще бъде професионална, отбелязва ДПА, цитирана от БТА.\r\n ", "date": "2018.08.27", "title": "Меркел не иска задължителна военна служба в Германия"}
{"url": "https://www.dnes.bg/notifikacii/2018/08/27/sybota-17-12-svoge-borba-za-jivot-lineiki.386159", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСъбота, 17:12 часа, следобед, звъни телефонът на 112... сигнал за тежка катастрофа със загинали край Своге.\r\nПърва на мястото на инцидента пристига линейка на ЦСМП - Своге. Това бил единственият екип на дневна смяна в този ден, защото медицински кадри няма, съобщи .\r\nПри получаването на сигнала обаче екипът бил в София с пациент, който трябвало да бъде откаран до болница. Но успели почти веднага да обърнат към Искърското дефиле и на 30-ата минута вече били на място.\n\r\nПрез това време са организирани и останалите линейки от ЦСМП-София, Враца и Монтана - общо 14, които пристигали през 2-3 минути, обясни пред \"\" говорителят на столичната Бърза помощ Катя Сунгарска.\rТъй като при подобни тежки произшествия травмите на пострадалите са съчетани, болниците, към които те се карат, трябва да са поливалентни, а не специализирани, т.е. да могат да лекуват няколко неща.\r\nОсвен това във всички подобни критични ситуации важи правилото да се тръгне към най-близката болница - в случая \"Пирогов\".\r\nПрез цялото време лекари са били в контакт и със завеждащия смяна в центъра, който преценява къде е най-добре да бъде откаран пациентът според състоянието му. Той е и единственият в непрекъснат контакт с болниците и може да пренасочи линейките, ако някъде няма готовност да поемат ранения, поясни Сунгарска.\r\nВъпреки мобилизацията на толкова много екипи спешните медици са успели да обслужат и всички други сигнали на нуждаещи се в София. На работното си място останал и един от диспечерите, въпреки че малко след инцидента разбрал, че сред загиналите е и неговата тъща.\r\nЦелият възможен ресурс на 4 от големите столични болници - \"Пирогов\", ВМА, \"Света Анна\" и \"Царица Йоанна\" - ИСУЛ, както и на Спешна помощ, бе мобилизиран в спасяването на пострадалите в кървавата катастрофа, при която загинаха 16 души и 21 бяха ранени.", "date": "2018.08.27", "title": "Събота, 17:12, Своге: Борба за живот, линейки..."}
{"url": "https://www.dnes.bg/stranata/2018/08/27/sled-incidenta-stefcho-se-vidia-s-radev-starshi-a-policiiata-se-prestara.386158", "text": "Въпреки инцидентът с бащата на президента, пострадалия Стефчо Тодоров е категоричен, че днес, когато бащата на президента навършва 80 г., той ще му се обади. \r\n70-годишният мъж е пенсионер по болест от 1995 г. и се грижи за болната си съпруга.\r\n\"Идвах от гарата по посока към центъра на Харманли. Бях в кръговото, когато видях колата и си помислих, че ще спре, но ми пресече пътя и се ударихме. Аз се блъснах в автомобила, в предния ляв калник. Триколката се завъртя и паднах на колене и на десния лакът, на който се получи един хематом\", обяснява Стефчо пред \"\".\r\nПри удара инвалидната количка била затиснала вратата на колата и Радев не можел да слезе. Той свалил прозореца и попитал Стефчо как е и има ли наранявания.\n\n\n\r\r\n                    \r\n                    \"Не знаех кой е в колата. Попитах шофьора защо не е спазил пътния знак, а той ми отовори, че просто не ме е видял\", разказа инвалидът. Допълни, че не се е движил бързо с електрическата триколка.\r\n\"Когато минавам по кръговото, съм много внимателен. Пътят там е под наклон и заради инерцията количката винаги засилва, затова винаги ползвам спирачката\", обясни Стефчо.\r\nМинути след инцидента той се обадил на тел. 112, поискал да изпратят линейка, защото не можел да прецени какво е състоянието му след удара. Пристигнали полицаи и медицински екип. Стефчо бил отведен с линейка в болницата, където му направили рентгенова снимка на ударената ръка. Станало ясно, че тя не е счупена. След прегледа се прибрал у дома. Тогава получил телефонно обаждане от съпругата на Георги Радев. Тя го разпитала как е и има ли счупвания.\r\n\"Казах ѝ да е спокойна, че се чувствам добре. После ме извикаха в полицията. Седяхме с Георги Радев един до друг. Казах му, че ако има счупване по триколката, ще му кажа какво е.  \r\nРазбрахме се да нямаме претенции един към друг. Кой е виновен и кой не е, мен не ме интересува. Важното е, че съм жив и здрав. Нямам сериозни увреждания\", разказа Стефчо.\r\nВ полицията на Тодоров бил връчен акт. Той поискал да му го прочетат, защото бил написан нечетливо. \r\n\"Казах, че в акта не е написана истината. Възразих по всички точки и тогава се подписах. Дори в началото не исках да го правя, но ми казаха, че трябва да го подпиша\", обясни той. Тодоров не е обжалвал акта.\r\n\"Има разследване по случая, окръжният прокурор щял да се занимава. Разпитваха ме, може би са взели и записите от камерите на кръстовището. Надявам се, че всичко ще се изясни и тоя акт ще отпадне\", очаква мъжът. Той не знае дали на Радев е направен акт.\r\n\"До този момент не се бях срещал с Георги Радев. За първи път го видях при инцидента. Говорихме си като обикновени хора. Не очаквах, че ще стане толкова голямо нещо, че ще излизат записи от две камери\", твърди Тодоров.\r\nДва дни след инцидента той отишъл в Славяново при Радев старши. \r\n\"Беше притеснен. Оплака се, че не може да спи. Настоявал да ми се обади, за да ме чуе, но съпругата му настоявала да изчакат няколко дни. Когато бях в Славяново, го успокоих. Ако беше някой обикновен човек, щеше ли да има такива патърдии? В случая полицията наистина малко се престара\", смята Стефчо.\r\nПо триколката му няма поражения и си я ползва. Най-често ходи с нея да пазарува, поставил е допълнителна кошница.\r\n\"Бях шофьор, но се отказах да карам кола, защото съм диабетик и зрението ми отслабна. Не съм сядал зад волана от 2000 г. Карах колело, но заради болестта отслабнаха мускулите на краката ми и беше трудно да въртя педалите. Карам триколката от 11 месеца и съм много доволен от нея\", разказва инвалидът.\n\r\n\"От 36 г. съм на инсулин. Омръзна ми, понякога не ми се живее, така че някой да ме плаши... Никой не ми се е обаждал, никой не ме е заплашвал - нито от полиция, нито от Президентство. Не ме е страх от никого\", твърди Тодоров.\r\nКатегоричен е, че не желае да се занимава със съдилища. \"Дори и да го осъдя, какво ще спечеля? Ще взема 1000 или 2000 лв. Как ще ги харча? И да ми ги сложат тука, няма да ги погледна. Не съм богат, но такива пари не искам\", отсича мъжът.\r\n\"От нищо нещо стана. Благодарен съм, че съм жив и здрав, нямам проблеми\", обобщава Тодоров. Признава, че харесва президента и като човек, и действията му.\r\n\"Някои критикуват президента, но това е политика. Проблемът е, че политиците не се обединяват и България да отиде напред. Няма да стане никога. Ей затова румънците са по-напред от нас, чехите, унгарците. Като дойде демокрацията, викахме, че за 5-6 г. ще се оправят нещата. 30 минаха, а не мърдаме\", допълва Стефчо. ", "date": "2018.08.27", "title": "След инцидента: Стефчо се видя с Радев старши... А полицията се престара!"}
{"url": "https://www.dnes.bg/health/2018/08/27/5-polzi-za-zdraveto-ot-ovesenata-kasha.386023", "text": "Всички знаем, че закуската е най-важното хранене за деня. Също така от значение е и с каква храна ще започнете вашата сутрин. Овесената каша е една от най-често препоръчваните здравословни закуски. Овкусена с малко мед, пресни плодове, сурови ядки, канела, мляко... Какво се случва в тялото ни, когато започваме деня си с нея? Важно! Ако имате непоносимост към овеса, глутена, не консумирайте овесена каша.\r\n\r\nОвесената каша съдържа голямо разнообразие от витамини и микроелементи, които благоприятстват състоянието на кожата.  Един от важните елементи, съдържащи се в нея е цинкът, който спомага за прочистването на кожата и елиминирането на токсините, действа и подмладяващо.\r\r\n                    \r\n                    Желязото е един от най-важните елементи за храненето и насищането на влага в клетките на кожата. Манганът премахва отока и възпалението и също така подпомага бързото излекуване на кожата след рани, натъртвания, изгаряния и други микронаранявания.\r\nМагнезият нормализира кръвообращението и осигурява забележимо подновяване на клетките на кожата. Всички тези минерали се съдържат в овесените ядки.\r\n\r\nЕдна порция или около 8 супени лъжици овесена каша, осигурява на тялото 15% от препоръчителното дневно количество протеин. Също така, консумацията на овесени ядки ще ви осигури витамин Е, антиоксиданти и глутамин, които помагат за по-бързо възстановяване на мускулните влакна.\r\n", "date": "2018.08.27", "title": "5 ползи за здравето от овесената каша"}
{"url": "https://www.dnes.bg/obshtestvo/2018/08/27/ogromna-tragediia-vijdash-gi-jivi-i-zdravi-a-malko-po-kysno-myrtvi.386162", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nФатална комбинация от обстоятелства – така изглежда катастрофата край Своге. Влошени метеорологични условия с възможност за аквапланинг, коварна и некачествена пътна настилка и водач, превишил скоростта в опасен участък, с автобус, който не е преминал технически преглед.\n\n\n\n\r\nПродължават да се изясняват обстоятелствата за кървавата катастрофа отнела 16 животи.\n\r\nРаботи се по 3 версии, като първата е грешка на водача. Той е имал и предишни нарушения, като неправилно паркиране и непоставяне на колан.\n\r\nВтората причина е неизправност на превозното средство. Автобусът е трябвало да мине технически преглед на 5 август. Третата причина е некачествен ремонт. \r\n                    \r\n                    \r\nПред  Христо Николов, който е очевидец на бруталния инцидент, разказа за преживения ужас.\r\n\"Първо ги видях при манастира. Видях и шофьора, който си почиваше. Повечето хора бяха около 70-годишни. Имаше и две момчета. Шофьорът изглеждаше на около 50 години. Това предполага, че е имал опит. Бяха усмихнати и щастливи. Огромна трагедия е да видиш едни хора живи и здрави, а малко по-късно мъртви\", сподели той. \n\r\n\"Не мога да изключа, пътят да е бил замърсен от натрупали се песъчинки и камъчета поради поройните дъждове. Двадесет минути бе разликата между мен и катастрофиралия автобус. Видях разхвърляни дрехи, налягали хора по земята. Трагедия!\", допълни печалната картина Николов. \n\r\n ", "date": "2018.08.27", "title": "Огромна трагедия, виждаш ги живи и здрави, а малко по-късно... мъртви"}
{"url": "https://www.dnes.bg/sofia/2018/08/27/chasti-ot-sofiia-ostavat-bez-voda-vyv-vtornik.386164", "text": "На 28 август 2018 г. (вторник), във връзка с подмяна на сградни водопроводни отклонения на ул. \"Съединение“, с. Лозен, се налага спиране на водоподаването от 10:00 до 19:00 часа на клиентите на \"Софийска вода\", живеещи в района на:\r\nул. \"Кайгана“, ул. \"Свети Свети Кирил и Методий“ , ул. \"Еделвайс“, ул. \"Бузлуджа“ и ул. \"Съединение“. Района между ул. \"Съединение\", ул. \"Дъб\", ул.\"Къси дол\", ул.\"Акация“\r\nул. \"Преслав“, ул. \"Съединение“, ул. \"Варовита“, ул. \"Крушите“. Района между ул. \"Съединение“, ул. \"Васил Левски“. ул. \"Могила“ и ул. \"Теменуга“ \r\nул. \"Съединение“  от ул. \"Лозен“ до АМ Тракия, м. Чикерица.\r\n                    \r\n                    \r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Съединение“ пред кметството.\n\r\nНа 28 август 2018 г. (вторник), във връзка с извършване на строително-монтажни работи на ул. \"Полк. Владимир Серафимов“, жк. \"Младост“ 3, се налага спиране на водоподаването от 10:00 до 22:00 часа на клиентите на \"Софийска вода\", живеещи в района на:\r\nул. \"Филип Аврамов“, ул. \"Полк. Владимир Серафимов“, ул. \"Свето Преображение“, ул. \"Жечо Гюмюшев“ .\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: пред бл. 364.\n\r\nНа 28 август 2018 г. (вторник), във връзка с подмяна на сградно водопроводно отклонение на ул. 3, кв. \"Враждебна“, се налага спиране на водоподаването от 09:00 до 16:00 часа на клиентите на \"Софийска вода\", живеещи в района на:\r\nул. 61, ул. 4, ул. 25, ул. 1.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. 3 №30.\n\r\nНа 28 август 2018 г. (вторник), във връзка с подмяна на уличен водопровод на ул. \"Без име“, кв. \"Хиподрума“, се налага спиране на водоподаването от 09:00 до 21:00 часа на клиентите на \"Софийска вода\", живеещи в района на:\r\nбл. 2 и бл. 9\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: пред бл. 9.\n\r\nНа 28 август 2018 г. (вторник), във връзка с изграждане на сградно водопроводно отклонение на ул. \"Велчо Атанасов“, кв. \"Подуяне“, се налага спиране на водоподаването от 10:30 до 16:30 часа на клиентите на \"Софийска вода\", живеещи в района на:\r\nул. \"Марагидик“ от ул. \"Велчо Атанасов“ до ул. \"Петър Богдан“.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Велчо Атанасов“ №30.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода\" АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.08.27", "title": "Части от София остават без вода във вторник"}
{"url": "https://www.dnes.bg/rusia/2018/08/27/rusiia-za-rusnacite-ideiata-vse-poveche-se-spodelia.386157", "text": "За една година в Русия рязко е нараснал броят на гражданите, нежелаещи в страната да живеят хора от някои националности, разказва \"Ведомости\", като се позовава на проучване, извършено от социологическия център \"Левада\".\n\r\nНачело в рейтинга на \"нежеланите\" етноси са ромите, китайците и виетнамците. Против пребиваването им в Русия се изказват съответно 32, 31 и 26 на сто от запитаните жители на страната. Същевременно за една година делът на хората, споделящи идеята \"Русия за руснаците\", е нараснал от 10 на 19 процента.\n\r\nСоциоложката Карина Пипия от \"Левада\" свързва засилването на ксенофобските нагласи с подобреното отношение на хората в Русия към САЩ и ЕС на фона на тазгодишното световно първенство по футбол, организирано във федерацията. \"Негативното отношение към Запада отново се измества от базовата ксенофобия към етническите малцинства\", разсъждава тя, цитирана от БТА.\r\n                    \r\n                    \r\n\"Това може би има връзка с очакваните икономически трудности\" в Русия - \"тревогата по този повод може да се проектира върху външния противник, но може и върху етнически различните\", защото \"канализирането на негативните нагласи към Запада явно е изчерпало своя потенциал\", допълва Александър Верховски, директор на аналитичния правозащитен център \"Сова\".\n\r\nНо антизападните настроения в Русия според него няма да намалеят особено, тъй че няма много накъде да расте и етническата ксенофобия сред руснаците.\n\r\nЗападът и мигрантите са двата общопризнати източника на неприятности за хората в Русия - нали трябва да припишат на някого вината за своите несгоди, обяснява Верховски.", "date": "2018.08.27", "title": "Русия за руснаците: Идеята все повече се споделя "}
{"url": "https://www.dnes.bg/usa/2018/08/27/sramno-trymp-ne-znae-cvetovete-na-znameto-na-sasht.386160", "text": "  \r\nПрезидентът на САЩ Доналд Тръмп развесели потребителите в Twitter, след като оцвети неправилно американското знаме в детска книжка за оцветяване. \n\r\nПри свое посещение в детска болница в Охайо Тръмп оцвети една от ивиците на знамето в синьо, макар че на американското знаме се редуват червени и бели ивици, а синьото присъства като фон на звездите в горния ъгъл. \n\r\nЗаедно с президента и неговата съпруга на посещение в болницата беше и здравният министър Алекс Азар, който публикува в Twitter снимки, включително и на Тръмп с децата. \r\n                    \r\n                    \r\nПотребители в Twitter обръщат внимание, че президентът на САЩ наднича в книжката на момиченцето до него и предположиха, че той може би се опитва да \"прерисува от детето\" знамето на своята страна. \n\r\nЗатова пък родената извън САЩ /в Словения/ президентска съпруга Мелания Тръмп познава по-добре от него американското национално знаме. \n\r\nТръмп и Азар посетиха болницата в рамките на програмата в подкрепа на деца, родени от майки с опиоидна зависимост, предаде The Washington Examiner. По данни на американските власти САЩ страдат от национална епидемия от употреба на опиати.", "date": "2018.08.27", "title": "Срамно: Тръмп не знае цветовете на знамето на САЩ"}
{"url": "https://www.dnes.bg/stranata/2018/08/27/spasiteli-pomagaha-na-postradali-turisti-v-rila-i-pirin.386167", "text": " Хубавото време през август зарадва планинарите, но и отвори работа на спасителите от БЧК.\r\n \r\nСамо за ден те са провели две акции в планините Рила и Пирин.\r\nЗа щастие и двата инцидента, при които се е  наложило планинските спасители да се намесят, са били леки. \r\nПри единия е оказана помощ на турист с наранено коляно в района на Седемте рилски езера. \r\nДругата акция е била на връх Каменица в Пирин, където турист е наранил глезена си. \r\nВ двата случая от ПСС са осигурили транспорт на пострадалите.", "date": "2018.08.27", "title": "Спасители помагаха на пострадали туристи в Рила и Пирин "}
{"url": "https://www.dnes.bg/obrazovanie/2018/08/27/izvyn-zonata-na-komfort-pytiat-da-otkriesh-sebe-si.385983", "text": "Образованието у нас е непригодно за предизвикателствата на съвременния свят, а това е фундаментът за решаване на проблемите на всяка общество. Често младежите нямат отношение към това, което учат, не разбират какво ми дава то, не разбират как могат да използват наученото, смята Елица Костова. Тя е съавтор на Career rEvolution - първата българска програма за кариерно ориентиране, и основател на фондация EduCompass. От 9 години тя и екипът й помагат на младите хора да открият призванието си.\r\nСпоред Елица в училище не се прави връзката между предметите, които учат младежите, и живия живот.  И проблемът не е в младежите, а в това, че не им даваме адекватна тренировъчна програма, разсъждава тя пред . Много младежи не знаят, ако са добри по литература, например, какви са всички възможни реализации.\r\r\n                    \r\n                    На второ място трябва да се направи разграничение кои са силните страни на младежите и кои са нещата, в които са добри.\n\r\nАко един ученик е добър по даден предмет, не означава, че има талант и това трябва да е професията му. Образователната ни система няма механизми да открива дълбочинни таланти и интереси. Тя е пасивна, не изгражда умения, много напомня на \"лежане на диван\".\r\nБи следвало във всеки един час учениците да работят по проекти, които да им помагат да открият кои са силните им страни. В училище и университета задължително трябва да има програми за кариерно ориентиране, това е стандартна практика на Европа\r\nИма и друг момент –  днешната среда е много богата на разсейване. \"Затова ние работим и върху изграждане на концентрация. Мечтата ни е кариерното развитие да не е усилие само на нашата фондация, а на цялото общество, институциите, бизнеса\", настоява Елица.\r\n\r\nПрограмата се състои от 3 модула. Първият е откриване на призванието, модул 2 е създаване на кариерен план. В него се дават задачи, за да се тества откритото в модул 1. Третият модул е предприемачески умения и предприемачески дух – тук младежите се подготвят да направят първи стъпки към кариерата си, обяснява тя.\n\r\nЧрез различни игри те откриват силните си страни – в тях има интуиция, визуални връзки, след това отговорят на въпроси, доколко са се чувствали комфортно и каква е била ролята им по време на игрите.\r\n\"Обикновено се работи в групи до 25 ученика и трима водещи. Младежите сами си правят инвентар на умения, ценности, след това се сглобява профилът им и ги караме да го тестват. Понякога човек може да стигне до изводи, да ги тества и да осъзнае, че не е това, което иска. Но и това е много ценен процес. Много често човек трябва да установи кое не е неговото нещо, за да стигне до неговото\", обяснява Елица Костова.\r\nНапример участник открива на първи модул, че неговото нещо е архитектура, но след това разбира, че истинското му нещо е авиоинженерство, дава за пример младата жена. На пръв поглед няма връзка, но в дълбочина това е едно и също умение, една и съща силна страна. След като са минали нашия процес, ние ги вкарваме в онлайн платформа, където продължаваме да ги подкрепяме и проследяваме развитието им.\r\nВтората част е създаване на кариерен план – има младежи, при които водещо е да се чувстват полезни и да помагат, при други е водеща финансовата удовлетвореност, при трети изява на тяхната артистичност.\r\n\"Това, което казваме на всички младежи, е, че кариерата им започва от днес, дори да са на 15 или 16 години те могат да отидат на стаж, да започнат да работят. Грешна е представата, че кариерата ти започва след като си се изучил. Работата по модулите е изцяло чрез учене чрез преживяване, коучинг активности, поставят им се предизвикателства, които ги изваждат от зоната им на комфорт.\r\nСлед всяка стъпка, която правят, ние ги насърчаваме да използват инструментите си за равносметка. Имаме разработена и игра \"Пътят на мечтите\". Тя помага на младежите да поставят и реализират една своя цел и да си направят равносметка.\r\nКурсът отнема 3 седмици – всеки етап е 1 уикенд. След това има 1 месец – работа в онлайн платформата. И след това ние продължаваме да ги подкрепяме като изпращаме възможности за стаж, работа, обучение. Когато един младеж е по-самостоятелен, по-предприемчив, находчив, това се прави именно в третия модул, става много по-привлекателен за бъдещите работодатели\", смята тя.\r\nЕто и няколко основни съвета, които Елица дава на младежите, как да открият силните си страни:\r\n1. Да си направят списък на силните страни, на нещата, в които вярват, че са добри\r\n2. Да тестват – колкото се може извънкласни дейности, проекти, стажове. След всеки тест да си направят равносметка, да си задават въпроси: \"Това бих ли го правил 5, 10 години? Какво ми дава това?\"\r\n3. Много е важно – от всяко нещо, което са правили, \"да си направят инвентар\" - какво са получили от него като опит и умения\r\n4. Да си поставят първоначално малки цели и да ги постигат. Много често при младите хора има сбор от капризи\r\n\"Кариерното развитие трябва да е усилие на цялата общност. Няма да навреди на програмата на един учител, ако използва един или два инструмента за кариерно развитие. Нито един човек не се ражда кариерно ориентиран, на Запад в повечето училища и университте има определени хора, които се занимават само с кариерното ориентирано. Това е важно за общността, за младежите\", обобщава Елица Костова.", "date": "2018.08.27", "title": "Извън зоната на комфорт – пътят да откриеш себе си"}
{"url": "https://www.dnes.bg/notifikacii/2018/08/27/skandal-vyv-voleibola-gibona-izgoni-limona-ot-nacionalniia.386169", "text": "Дни преди старта на световното първенство, напрежението в националния отбор по волейбол расте, а вчера се стигна и до крайности. \r\nСелекционерът Пламен Константинов освободи либерото Владислав Иванов-Лимона от представителния ни тим. Причина за това е отказ на играча да влезе на игрището, съобщава BGvolleyball.com.\r\nСлед това се е стигнало и до отстраняването му преди Световното първенство, на което България е домакин заедно с Италия. \r\nВладислав Иванов не присъства на втората контрола на националния отбор с Белгия. Така България остава само с Теодор Салпаров на поста либеро за Мондиал 2018.\r\nНационалите водят подготовка във Варна от 13 август, а до момента изиграха четири приятелски мача. В първите два те си размениха по една победа с Русия, а след това сценарият се повтори и с Белгия.\rВсе още не е ясно дали друг състезател ще заеме поста на освободения Владислав Иванов или някои от играчите ще бъде преквалифициран като либеро.\r\n", "date": "2018.08.27", "title": "Скандал във волейбола: Гибона изгони Лимона от националния"}
{"url": "https://www.dnes.bg/stranata/2018/08/27/2-godishno-pochina-ostavili-go-v-kola-zakliuchilo-se-gaz.386174", "text": "Момченце на 2,5 г. от сливенското село Жельо войвода е починало, след като е било заключено в лек автомобил. \r\nПред Sliveninfo кметът на селото Стоян Генов разказва, че драмата се е разиграла в неделя следобед, когато жегата била непоносима, над 30 градуса.\r\n\"Роднини казаха, че момченцето само се заключило в колата и било намерено от майка си и баща си няколко часа по-късно, но вече в безсъзнание. Те го откарали в болницата, където починало\", посочи кметът.\r\nПо непотвърдена информация колата, където било затворено момченцето, била с газова уредба.\r\nПолицията разследва причините за трагичния инцидент, отнел живота на детето.", "date": "2018.08.27", "title": "2-годишно почина, оставили го в кола, заключило се, газ..."}
{"url": "https://www.dnes.bg/politika/2018/08/27/pytishtata-ubiici-v-stranata-48-akvaplaning-i.386163", "text": "След жестоката катастрофа край Своге, която отне живота на 16 души, а други 21 са в болница с тежки наранявания, се оказа, че е пътят е проблемен.\n\n\n\n\n\r\nРегионалният министър Николай Нанков призна, че в страната има 48 подобни участъка, които правят аквапланинг. Те се ремонтирали приоритетно, но до затваряне на пътни участъци не можело да се стигне.\r\nА конкретно за пътното трасе край Своге, където се обърна автобуса с пенсионерите, Агенция \"Пътна инфраструктура\" (АПИ) пет пъти карала фирмата да отстрани дефектите.\r\n\"Длъжностните лица ще си понесат отговорността за неотстранените дефекти\", обеща Нанков пред Нова тв.\r\r\n                    \r\n                    \"Според договора всички констатирани дефекти трябва да бъдат отстранени за сметка на изпълнителя. Пътят е приет без никаква забележка от 20-членна приемателна комисия. Дефектите е трябвало да бъдат отстранени до 15 август. Колегите от АПИ са били уведомени на 19 август, че предписанията не са направени. Държавата може да си търси правата по съдебен ред\", коментира още министърът.\r\nВ становище до медиите от фирмата обясняват, че пътят е въведен в експлоатация две години по-рано – през 2014 г.\r\n\"През периода на приключване на дейностите от наша страна и издаване на Акт 16 пътят е експлоатиран за нуждите на населението от възложителя.\r\n\"Рехабилитацията е осъществена, без да бъде спирано движението по тежкото трасе. Как е поддържан пътят до издаване на акт 16 и в периода след това, ние не можем да вземем отношение. АПИ избира фирма, която да осъществява тази задача\", заявиха от \"Трейс Груп Холд\" АД.\r\nНанков гарантира, че всички длъжностни лица със своето действие или бездействие в тази ситуация ще понесат своята отговорност.\r\n\"Защо е предписан този асфалт и приет по този начин е работа на процесуално-следствените органи да установят причината за това. Ние ще окажем пълно съдействие\", допълни Николай Нанков.\r\nТой заяви, че след като фирмата не е отстранила дефектите, ще стартира процедура по привеждане на банковата гаранция на изпълнителя. Той ще проверява дали това е направено. Този мярка обаче прекратява гаранционната поддръжка.\r\n\"Не съм убеден, че парите по гаранцията ще стигнат\", каза още той.", "date": "2018.08.27", "title": "Пътищата убийци в страната – 48. Аквапланинг и..."}
{"url": "https://www.dnes.bg/obshtestvo/2018/08/27/trima-v-pirogov-s-opasnost-za-jivota-vseki-den-e-nepredvidim.386166", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТрима от пострадалите в катастрофата, която отне живота на 15 души в събота, са в опасност за живота, на апаратна вентилация, в изкуствена кома и с тежки белодробни контузии.\r\nОстаналите трима пострадали са в тежко общо състояние, но остават стабилни. Не се нуждаят от допълнително подпомагане на сърдечната дейност, съобщи директорът на \"Пирогов\" проф. д-р Асен Балтов.\n\n\n\n\n\r\n\"Въпреки това остава една въпросителна – гръдните травми са много тежки, двустранни, развиват се постепенно в рамките на 1 седмица. Дотогава всичко може да се случи. Предстои процес на възпаление. Прави се всичко необходимо, за да може да се преодолее. Би било хубаво да се направи една кръводарителска кампания\", допълни още той пред .\r\r\n                    \r\n                    По негови думи е много рано да се каже колко време ще продължи възстановяването на пострадалите.\r\n\"Всеки ден може да се случи нещо непредвидимо, поради напредналата възраст на пациентите\", обясни още той.\r\nВсички 6 пострадали от катастрофата до Своге, хоспитализирани в УМБАЛ \"Св.Анна\"-София АД са стабилизирани и са настанени в реанимация. Все още с опасност за живота е 52-годишна жена, съобщават от Окръжна болница.\r\nДвама души са настанени и във Военномедицинска академия. Един от ранените - мъж на около 40 г., е претърпял кратка операция за възстановяване на дишането на белия дроб. Пациентът има травма на главата и счупване на дясното рамо, предстоят му още операции, съобщи шефът на ВМА д-р Венцислав Мутафчийски.\r\nПострадалият мъж има и счупване на 4 прешлени, но гръбначният мозък не е засегнат, съобщи д-р Мутафчийски пред bTV.\r\nВъв ВМА е настанена още една жена от пострадалите пътници в обърнатия автобус. Тя има \"минимална контузия на десния бял дроб\".\r\nЖената е по-добре, състоянието й е стабилизирано и вероятно днес тя ще бъде изведена от реанимация.\n\r\nВ УМБАЛ \"Царица Йоана\" - ИСУЛ остава шофьора на фаталния автобус. \n\r\nТой е в стабилно състояние, без опаност за живота. Ще остане в болницата за неопределено време и лекарите не дават прогноза кога ще бъде изписан. \r\n ", "date": "2018.08.27", "title": "Трима в \"Пирогов\" – с опасност за живота, всеки ден е непредвидим"}
{"url": "https://www.dnes.bg/televizia/2018/08/27/esen-na-premierite-drami-ambiciia-i-myst-po-bulgaria-on-air.386175", "text": "Есента е сезонът на премиерите по . Националната политематична телевизия е подготвила за новия есенен сезон селекция от качествени и вълнуващи телевизионни продукции, спечелили не само милиони фенове, но и десетки награди, които ще излъчи за пръв път в национален ефир. Вълнуващи истории, криминални загадки, политически драми и изпепеляваща любов очакват зрителите от септември.\n\r\nСезонът на премиерите по  започва в началото на септември с премиерната за България бразилска теленовела \"\". От 10 септември, всеки делник от 14:15 часа, зрителите ще могат да проследят разтърсващата любов на Педро и Ело, устояла на коварни интриги и 20-годишна раздяла. Драматични обрати, алчност и безскрупулност обещава хитовият сериал. След премиерата на \"Законът на любовта\" в Бразилия, сериалът става една от 10-те най-обсъждани теми в социалните мрежи, а малко по-късно покорява сърцата и на милиони зрители по целия свят.\r\r\n                    \r\n                    За делничните вечери  е подготвила още един премиерен сериал, който е спечелил не само зрителите, но и десетки отличия от престижни фестивали и кино награди – \"\". Британската драма, базирана на едноименния роман на Уинстън Греъм, тръгва в ефира на телевизията от 13 септември и ще се излъчва всяка делнична вечер, от 20:30 часа. Хитовият сериал разказва историята на Рос Полдарк, който се връща в родния си дом в Корнуол след 3–годишно сражаване в американската война за независимост. Но от стария му живот не е останала следа. Баща му е умрял, имотите му са пред разруха, а любовта му от детските години – Елизабет, е сгодена за братовчед му Франсис. Полдарк не е готов за смирение, затова решава да направи всичко по силите си, за да възстанови живота си.\r\nСлучаят на живота си получава главният комисар на полицията в Лисабон – Исабел Гарсия, в новия криминален сериал \"\", който ще се излъчва от 16 септември. Потругалската телевизионна продукция ще потопи аудиторията пред малкия екран в свят на интригуващи загадки, заплетени отношения и непрекъснато надлъгване между престъпник и полиция. Всеки уикенд, от 22 часа, зрителите на  ще проследят дали опитният комисар Гарсия и екипът й ще заловят най-зловещия сериен убиец в Португалия за последните 20 години.\r\nВ сезона на премиерите,  е приготвила и вълнуваща политическа драма, в която журналисти и политици влизат в пряка война в уелския сериал \"\". Амбициозна журналистка се заема с разследване на политическите тайни на управляващата коалиция в Националната асамблея. Уелс се ръководи от нов консервативен министър-председател, който си партнира с демократи и националисти, а социалистите са яростна опозиция на властта. Това политическо разнообразие е предпоставка за редица конфликти и интриги, които ще държат зрителите в напрежение до последната минута.\r\nС политически привкус, много амбиция и жажда за власт е и премиерната за България комедийна драма – \"\". Сериалът разкрива пътя до политическата сцена и цената, която всеки трябва да плати. Ирландката Мейв е решена да гради политическа кариера на еврокомисар в Брюксел. Въпреки упоритата си работа и безмилостния си щаб, тя среща множество трудности, за да докаже на европейските си колеги и сънародниците си, че мястото й е във висшите етажа на ЕС.  \n\r\nНе пропускайте вълнуващия сезон на премиерите, тази есен по !\n\r\n ", "date": "2018.08.27", "title": "Есен на премиерите: Драми, амбиция и мъст по Bulgaria ON AIR"}
{"url": "https://www.dnes.bg/stranata/2018/08/27/skryb-v-svetovrachene-za-zaginalite-koito-veche-niama-da-sreshtat-vseki-den.386161", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСлънчевият 25 август почерни село Световрачене. Вчера цял ден жители на селото се стичаха към кметството на селото, за да научат повече информация за близките си. Там обаче служители нямало.\r\nСлед като обиколила няколко болници в София Ивета разбира, че леля й е от загиналите в катастрофата.\n\r\nЕднодневни екскурзии като тази се организират почти всяка седмица в пенсионерския клуб в Световрачене, все с този автобус.\r\nСинорета е една от жените, които често пътуват с клуба. Този път не успяла.\r\n\"Просто вечерта в 10 часа ми се обадиха да тръгвам и не можех да отида\", разказва тя пред .\r\r\n                    \r\n                    \"Всички са ни приятели, познати, за които ние наистина скърбим, защото ги срещаме всеки ден по улиците\", споделя една жена от селото.\r\nУтре пък ще бъдат погребани част от загиналите в тежката катастрофа в с. Световрачене. 15 от загиналите в автобуса са именно от селото.", "date": "2018.08.27", "title": "Скръб в Световрачене: За загиналите, които вече няма да срещат всеки ден"}
{"url": "https://www.dnes.bg/obshtestvo/2018/08/27/bylgariia-skyrbi-pochitame-pametta-na-jertvite-ot-avtobusa-kovcheg.386147", "text": "\n\r\nДен на траур!\r\nБългария почита днес паметта на 16-те загинали при тежката катастрофа край Своге.\r\nВ събота следобед пълен автобус на малката транспортна фирма \"Мобилус 5\" помете четири коли в Искърското дефиле и падна в дълбоко дере край пътя.\n\n\n\n\n\n\r\nИнцидентът стана в 17:12 часа, на завой, при пороен дъжд.\r\n13 души загинаха на място, двама на път за \"Пирогов\", а една жертва загуби битката за живот в Спешния център в Своге.\r\nВсички в автобуса, главно пенсионери от Световрачане, са били на екскурзия до Осеновлашкия манастир, познат като Седемте престола.\r\r\n                    \r\n                    21 бяха ранени при пътния ад, настанени са в четири столични болници – Пирогов, ВМА, \"Света Анна\" и \"Царица Йоанна\". Лекарите и днес продължават с битката за живота им.\r\nПолиция и прокуратура разследва причините, довели до фаталния инцидент, отнел човешки животи.\r\nТри са основните версии, по които се работи – грешка на водача, техническа повреда на автобуса и некачествен ремонт на пътния участък.\r\nСъботният кървав инцидент е част от черната поредица с автобуси, катастрофирали на пътя, отнела 65 живота за последните 10 години. \r\nНачалото на черната серия е на 6 март 2009 г. Шестима загиват край Стара Загора. Тогава автобус се обръща и пада върху кола. Загиват две жени, пътували в автобуса, и четирима младежи, които били в колата.\r\nНай-тежкият инцидент, до този Своге, бе на 29 май 2009 г. Технически неизправен автобус излиза от пътя и помита пешеходци, докато се спуска от връх Бакаджик край Ямбол. Загиват 16 души, а други 20 са ранени.\r\n8 души пък загиват на 15 юни 2011 г., след като автобус се блъска в мантинела, преобръща се и се запалва на магистрала \"Тракия\" край Карлово.\r\n4-ма пък умират при удар между кола и автобус на пътя Плевен – Ловеч на 13 август м.г.\r\nНа 17 ноември м. г. пък 9 души загиват, а 17 са ранени, след като автобус се удря челно в камион край ловешкото село Мирке. Пътниците са незрящи, а шофьорът на автобуса навлязъл в насрещното.\r\nНа 13 април пък 6 души загинаха, а 26 бяха ранени след като автобус бе бутнал от кола и се обърна в канавка на \"Тракия\". \r\nПоклон пред паметта на загиналите!", "date": "2018.08.27", "title": "България скърби! Почитаме паметта на жертвите от автобуса ковчег!"}
{"url": "https://www.dnes.bg/temida/2018/08/27/da-vidim-prezidentskiiat-bashta-bez-vina-invalidyt-s-akt.386148", "text": "Стефан Маринов Тодоров е жертвата на пътния инцидент в Харманли, предизвикан на 17 август от бащата на президента Румен Радев – Георги. \r\nВ събота, от разпространен клип в социалната мрежа, стана ясно, че 81-годишният Георги Радев е предизвикал ПТП, което цели осем дни не влиза в сводките на МВР. \r\nИнцидентът на 17 август е по вина на бащата на президента, който без предимство на пътя удря триколката с инвалида, навлязла в кръговото кръстовище.\n\n\n\r\nВъпреки това, а и в явно нарушение на Закона за пътищата, акт за ПТП-то получава блъснатият мъж, обяви говорителката на главния прокурор Румяна Арнаудова.\r\r\n                    \r\n                    От видеото се вижда, че триколката е навлязла в кръговото движение и пред нея има знак, че е на главна улица, а \"Мерцедес\"-ът на Радев идва от странична улица, на която има знак: \"Внимание, излизане на главна улица\".\r\nКолата на президентския баща обаче не намалява, продължава напред и директно блъска триколката с мъжа.\r\nПрезидентският баща  не излиза от колата. На мястото на катастрофата идват полицаи и неидентифицирани двама цивилни мъже. Всички говорят по телефони, без да запишат данни за катастрофата, каквато е обичайната практика на \"Пътна полиция\".\r\nИдва линейката, слагат на носилка блъснатия мъж и го откарват към най-близката болница. \r\nГеорги Радев очевидно е поканен да излезе от колата, след което има кратък разговор между него и полицията. Те по-късно му помагат да си тръгне с колата, причинила катастрофата. \r\nЗащо полицаите са решили, че Стефан Тодоров е виновен, тепърва ще изяснява проверка на прокуратурата, която беше поръчана от главния прокурор Сотир Цацаров.\r\nВ медиите се заговори, че е оказван натиск от страна на местни партийни кадри, а и от Президентството – случая да бъде потулен.\r\nОт \"Дондуков\" 2 първо отказаха коментар, но впоследствие категорично обявиха, че натиск не е оказван. \r\nЗа пътния инцидент не е докладвана каквато и да е информация в прокуратурата в Харманли, затова главният прокурор Сотир Цацаров се е самосезирал и е разпоредил на Окръжната прокуратура в Хасково да направи проверка, съобщи . \r\nЩе се следят две основни направления – дали е налице престъпление по транспорта и дали служителите на МВР са извършили престъпление по служба.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Един нелеп инцидент. Те и полицаите казват така. Нелеп инцидент, при който няма убит човек. Не чувствам вина\", коментира пред Нова тв Георги Радев.\r\n\"Въобще не я видяхме. Триколката просто връхлетя в нас\", каза съпругата му.\r\nПострадалият Стефан Тодоров обяви, че няма претенции към семейство Радеви.\r\nКой крив, кой прав? Ще научим ли?\r\n ", "date": "2018.08.27", "title": "Да видим: Президентският баща – без вина, инвалидът с акт! "}
{"url": "https://www.dnes.bg/usa/2018/08/27/tri-sa-jertvite-na-turnira-za-videoigri-vyv-florida.386149", "text": "Трима души са били убити след масовата стрелба на турнира за видеоигри в северния град Джаксънвил, щата Флорида, съобщиха от полицията, пояснявайки че стрелецът е един от загиналите, предава AFP.\n\r\n\"Имаше трима загинали на местопрестъплението, един от които беше заподозреният, който сам е отнел живота си\", заяви шериф Майк Уилямс по време на пресконференция, добавяйки че заподозреният е 24-годишният Дейвид Катц от Балтимор, Мериленд.\r\n\"Имаше девет ранени, транспортирани към болниците в района. Някои от тях имат прострелни рани\", поясни Уилямс.\r\nПродължава полицейската акция в самия център на града, на западния бряг на голямата река, която пресича града.\r\n ", "date": "2018.08.27", "title": "Три са жертвите на турнира за видеоигри във Флорида "}
{"url": "https://www.dnes.bg/akoshtete-vqrvaite/2018/08/27/pisna-mi-8-te-stypki-za-eliminirane-na-stresa.386024", "text": "Стресът ни заобикаля всеки ден. Ежедневието ни е изпълнено с динамика, задачи и отговорности. Трудно е да избягаме от стреса, но пък можем да го ограничим максимално с някои превантивни мерки.\r\nКакво можете да направите, за да държите стреса по-далече от организма си?\r\n\r\nДвижението поддържа нивата на енергия. А колкото по-енергични сте, толкова по-добре се справяте с повишените нива на стрес в тялото. Тренировките могат да ви накарат да се чувствате добре по същия начин, по който любимото ви хоби. По този начин предпазвате организма си от стреса.\r\n\r\nОтделяйте по 3 минути 3 пъти на ден, само за да се съсредоточите върху дишането. Дишайте дълбоко. Тези практики предполагат успокояване на съзнанието, отпускане на нервната система и спомагане за отделянето на ендорфини в мозъка. Вдишвайте бавно, задържайте леко дъха и след това бавно издишайте. Повторете упражнението в рамките на 3 минути и се опитайте да обърнете внимание на тялото си.\r\r\n                    \r\n                    ", "date": "2018.08.27", "title": "Писна ми... 8-те стъпки за елиминиране на стреса"}
{"url": "https://www.dnes.bg/stranata/2018/08/27/kovachica-nastryhna-sysed-nasili-baba-s-insult.386150", "text": "Скандална история разтресе ломското село Ковачица. Повече от седмица в селото се говори единствено за видеозаписа от охранителната камера на 77-годишната баба Руска Ц., което разкри ужасяваща кадри със сексуално насилие.\r\nДо скандалните разкрития се стигнало случайно, разказват местните хора пред \"Монитор\".\r\n\r\n77-годишната самотноживееща баба Руска Ц. получила инсулт, най-вероятно на 3-и срещу 4 август през нощта и два дни лежала в несвяст на двора си в село Ковачица. Но така и никой не я е забелязъл. Бабата няма семейство и деца.\r\nВ полунощ на 4 август безпомощната жена била забелязана от 53-годишния й съсед Васил И. И той, вместо да извика Бърза помощ, се възползвал от безпомощното състояниена жената и  задоволил плътските си страсти, на двора, без да знае, че на къщата има охранителни камери, които записват всичко. Удовлетворен от стореното, съседът зарязал бабата да лежи на двора и се прибрал по живо по здраво.\r\r\n                    \r\n                    Бруталното порно се запечатало на охранителните камери на къщата, които бабата поръчала преди години от страх да не я нападнат и оберат крадци.\r\nВъзрастната жена била приета в болницата на 5 август, след като друг съсед я открил паднала пред къщата и веднага извикал линейка.  Бабата била настанена в неврологичното отделение на Ломската болница. И за радост, инсултът й бил лек и много бързо започнала да се възтановява. След седемдневен престой в болницата, на 13 август била изписана, но не си спомняла нищо за станалото със съседа.\r\nЗа историята едва ли някой щеше да научи, ако баба Руска, връщайки се у дома, не потърсила остатъците си от пенсията. От дома й липсвали 74 лева и тя започнала да ги търси.\r\nНа 16 август помолила близки свои хора да прегледат записите от камерите и да видят кой е влизал у дома й и да открият крадеца. Момчето, което монтирало камерите, върнало записите от 3 август, когато бабата получила инсулта и се ужасило от това, което видяло. За ужаса, който изживяла бабата, веднага съобщили на кметицата на селото и на полицията.\r\nЗа съжаление или радост баба Руска не помнела нищо от злощастната вечер.\r\nСъседът-насилник - 53 годишният Васил И., веднага бил задържан от полицията. Той си има семейство - съпруга, деца и внуци. Ломската полиция се занимава със случая.", "date": "2018.08.27", "title": "Ковачица настръхна: Съсед насили баба с инсулт!"}
{"url": "https://www.dnes.bg/index/2018/08/27/receptata-dnes-desertyt-koito-podhojda-na-zodiia-oven.385941", "text": "Знакът на  винаги внимава с какво се храни, прецизен е с броенето на калории и се грижи за стройния си вид. Именно затова и предпочита да се храни с по-здравословни ястия, като това не изключва и вкусът за десертите. \r\nОвните предпочитат десерти, приготвени с полезни и здравословни продукти, с лека и въздушна текстура. Най-добре за тях е, ако десертът е по-нискокалоричен. От подправките обича канела и джинджифил в комбинация с малко сметана.\r\n \r\nИдеалният десерт за зодия Овен е пухкав.\r\n \r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n", "date": "2018.08.27", "title": "Рецептата Dnes: Десертът, който подхожда на зодия Овен"}
{"url": "https://www.dnes.bg/balkani/2018/08/27/1100-za-bylgarin-hvanat-da-kara-v-syrbiia-s-235-km-ch.386151", "text": "Българин е бил задържан от сръбската полиция заради шофиране с непозволена скорост по автомагистралата Белград - Нови сад. \r\nТой е бил спрян близо до пункта за тол такси в Стара Пазова, съобщиха местни медии.\r\nСънародникът ни, който е с постоянно местожителство в Германия, е карал с 235 км/ч, отчел радарът.\r\nПредаден е на прокурор и е глобен със 130 000 динара - или 1100 евро.\r\nМаксималната разрешена скорост по магистралите в Сърбия е 130 км/ч.\r\n ", "date": "2018.08.27", "title": "€1100 за българин, хванат да кара в Сърбия с 235 км/ч"}
{"url": "https://www.dnes.bg/eu/2018/08/27/knaisyl-kontrira-putin-mi-se-pokloni-pyrvi.386152", "text": "\r\nВъншният министър на Австрия Карин Кнайсъл обяви в ефира на радио \"Ö1 Morgenjournal\", че решението да покани президента на Руската федерация на сватбата си е било \"напълно спонтанно\".\r\n53-годишната Кнайсъл изобщо не очаквала Путин да се отзове на поканата. По думите й тя оправила поканата \"абсолютно спонтанно\" вечерта на 5 юни, когато руският държавен глава бил на посещение във Виена.\n\n\n\n\r\nТогава тя му представила своя бъдещ съпруг. На 19 юли пък разбрала, че Путин възнамерява да бъде гост на събитието, решение, което тя \"изобщо не очаквала\".\r\r\n                    \r\n                    Сватбеното тържество било планирано като частно мероприятие и независимо от завишените мерки за сигурност, свързани с присъствието на Путин, то е успяло да запази частния си характер.\r\nКнайсъл коментира и скандала с видеозаписа, на който тя прави поклон пред лидера на най-голямата страна в света. Тя твърди, че реверансът е съставна част от танца и Путин се е поклонил първи. \r\nДействията на външния министър на Австрия бяха определени от опонентите ѝ като акт на подчинение, но Кнайсъл е категорична, че това не е така.\r\n\"Тези, които ме познават, знаят, че аз не се подчинявам никому\", твърди тя, цитирана от БТА.\r\nСватбата между министъра на външните работи на Австрия Карин Кнайсъл и финансиста Волфганг Майлингер се състоя на 18 август. Владимир Путин беше поканен и присъства на събитието. \r\nПрезидентът на Руската федерация подари на младоженците самовар, антична маслобойна и картина. \r\nВ специален подарък се превърна и изпълнението на живо на Кубанския казашки хор. На сватбата Путин танцува с Кнайсъл, а по-късно произнесе тост на немски език. ", "date": "2018.08.27", "title": "Кнайсъл контрира: Путин ми се поклони първи!"}
{"url": "https://www.dnes.bg/snimka-na-denia/2018/08/27/vremeto-dnes-zahlajdane-dyjdove-i-grymotevici.386153", "text": "По-хладно време в западните райони, краткотрайни валежи и по-ниски температури ни очакват в началото на последната седмица от август. \r\nНад западната половина на страната ще се развива купеста и купесто-дъждовна облачност, след обяд на отделни места и над източната. Ще има краткотрайни валежи, придружени с гръмотевични бури, в западните и планинските райони явленията ще са интензивни, според  на НИМХ към БАН.\r\nВятърът ще е до умерен: в Западна България ще се ориентира от северозапад и с него за кратко ще нахлуе по-студен въздух, в източните райони ще остане от североизток. \rМаксималните температури ще са от около 23° в западните райони, до 33° в източните, където преди обяд ниската облачност ще се разкъса и намалее и ще има повече слънчеви часове. \r\nАтмосферното налягане е по-ниско от средното за месеца – ще се повишава и вечерта ще е близко до обичайното.\r\nПо Черноморието в сутрешните часове ще е с ниска облачност или мъгла, почти без валеж, която до около обяд ще се разкъсва и намалява до предимно слънчево.\r\nВ следобедните часове ще има и развитие на купеста и купесто дъждовна облачност, но главно по Южното Черноморие ще превали и прегърми. Ще духа до умерен вятър от изток-североизток. Максималните температури ще са 27-30°. Температурата на морската вода е около 27°. Вълнението на морето ще е 2-3 бала.\r\nНад планините ще се развива купеста и купесто-дъждовна облачност и на много места ще има краткотрайни валежи и гръмотевични бури. По-интензивни ще са явленията в следобедните часове, главно в Рило-Родопската област. Ще духа умерен до силен вятър от изтоксевероизток. Максималната температура на височина 1200 метра ще е около 20°, на 2000 метра – около 13°.\n\r\n ", "date": "2018.08.27", "title": "Времето днес: Захлаждане, дъждове и гръмотевици"}
{"url": "https://www.dnes.bg/eu/2018/08/27/evtina-bylgariia-cenite-ni-sa-44-ot-srednite-za-evrosyiuza.386154", "text": "България продължава да е най-евтината страна според данните на Евростат за 2017 г., публикувани преди ден. Равнището на цените у нас е 44% от средното за ЕС.\r\nДве групи правят изключение от това правило – храната и безалкохолните напитки и потребителската електроника.\r\nНай-ниски са цените у нас на дрехи, обувки, мебели, транспорт, почивка, образование.\r\nХраната е най-евтина в Румъния, където цената е 62,2% от средноевропейската, следва Полша с 65% и България е на трето място със 73,1%.\r\nНай-скъпо е в Швейцария - 167,7% над средното за Европа, следват Норвегия и Исландия.\r\nПри комуникационната техника България е на пето място по евтиния с 65,4%, изпреварена от Румъния, Полша, Литва и Естония. Потребителската техника е най-скъпа в Гърция – 154% над средното.\r\r\n                    \r\n                    Най-скъпо е пътуването в Исландия, както и алкохол, цигари, дрехи, обувки, мебели, почивка, ресторанти и хотели. Това я прави най-скъпата държава в Европа със 171,6% над средното ниво, пише \"\". Тя е следвана от Швейцария със 165,6%. На трето място се нарежда Норвегия.\r\nТъй като обаче и двете страни не са част от Европейския съюз, като най-скъпа членка на ЕС е определена Дания със 141,2%, следвана от Люксембург.\r\nСред най-евтините държави освен България се класират Румъния (48,4%) и Полша (53,2%).\n\r\n\r\n ", "date": "2018.08.27", "title": "Евтина България! Цените ни са 44% от средните за Евросъюза"}
{"url": "https://www.dnes.bg/za-da-se-razbirame/2018/08/27/sedmichen-liuboven-horoskop-27-avgust-2-septemvri-2018-a.386021", "text": "Ретроградната фаза на Марс приключва в понеделник. От 26 юни, събитията в любовта, сякаш бяха повече разочароващи.\r\nСега започва период на рестарт на връзките и любовния живот. Ще можем да променим много неща. Какво ви очаква според зодията, вижте в любовния  хороскоп на Az-jenata.bg\r\n\r\nТази седмица, представителите на зодия Овен ще се чувстват по-сигурни в любовта. Марс, който е ваша управляваща планета, беше ретрограден от 26 юни и този понеделник ще окаже влияние върху вашия знак. Със събуждането на Марс, ще се раздвижи и любовният ви живот. Макар че нямате недостиг на романтични възможности, сякаш не се възползвате максимално от тях. Сега може да промените пътя, по който се движите.\r\r\n                    \r\n                    \r\nС половинката ще обсъдите много неща, свързани с отношенията ви, семейството, но ще има повече думи, отколкото действия. Има толкова много оптимизъм във въздуха, но не и достатъчно предприемане на стъпки.\r\nМоже дори да се чувствате така, сякаш вашият партньор обещава повече, отколкото той или тя може да направи. Друга възможност е, ако отскоро сте във връзка, вероятно имате планове да заживеете заедно. Бъдете внимателни, може би твърде рано взимате това решение.\r\n\r\nОбвързаните представители на зодия Близнаци ще бъдат развълнувани. Възможно е да имате планове да започнете да водите по-здравословен начин на живот или пък идеи за проект, бизнес, който да ви донесе и повече приходи. Забавете темпото и не взимайте прибързани решения.\r\n", "date": "2018.08.27", "title": "Седмичен любовен хороскоп 27 август – 2 септември 2018-а"}
{"url": "https://www.dnes.bg/notifikacii/2018/08/27/papata-kym-roditelite-na-homoseksualni-ne-osyjdaite.386155", "text": "Папа Франциск заяви в края на посещението си в Ирландия, че родителите на хомосексуални деца не бива да ги осъждат, да пренебрегват ориентацията им или да ги изхвърлят от къщи, а вместо това да се молят, да разговарят с тях и да се опитат да проявят разбиране, предаде Асошиейтед прес.\r\nТой заяви пред журналисти: \"Винаги е имало хомосексуални хора и хора със склонност към хомосексуализъм\".\r\nНа въпрос какво би казал на баща, чието дете току-що се е проявило като гей, папата отвърна, че първото нещо, което би посъветвал, е молитва.\n\n\n\r\n\"Не осъждайте. Водете диалог. Проявете разбиране и дайте на детето възможност да се изрази,\" каза Светият отец.\rПапата добави, че може да се наложи да се потърси психиатрична помощ, ако детето се държи обезпокоително, но е различно, ако става дума за дете, а не за възрастен човек. Той призова родителите да не отвръщат с мълчание. \"Такова дете има право на семейство\", добави той.\r\n\"Толкова страдах, когато разговарях в събота с осем ирландски жертви на сексуални посегателства\", каза папата пред журналисти в самолета, с който отпътува от Дъблин след двудневното посещение в Ирландия. \"Мисля, че трябваше да изслушам тези осем души. За мен това беше болезнено, но придружено от утешението, че мога да помогна за изясняване на нещата\", каза папа Франциск, цитиран от Франс прес. \n\r\nТой добави, че \"няма да каже нито дума\" за документа от 11 страници с обвинения от бивш служител на Ватикана, че е прикривал сексуални посегателства и затова трябва да подаде оставка. Според папа Франциск журналистите трябва да прочетат внимателно документа и сами да решат дали е достоверен, посочва Ройтерс, цитирана от БТА.\r\n ", "date": "2018.08.27", "title": "Папата към родителите на хомосексуални: Не осъждайте!"}
{"url": "https://www.dnes.bg/crime/2018/08/27/arestuvaha-myj-nabral-meden-provodnik-za-10-bona.386170", "text": "Меден проводник на стойност близо 10 000 лв., положен за инсталация в училище \"Васил Левски\" в Бургас, е бил откраднат, съобщиха от МВР.\r\nУниформените са установили кражбата на съоръжението, което било планувано за изграждане към нов корпус в училището. Образователното заведение е разположено в кв. \"Горно Езерово\".\r\nПолицията бързо е установила лицето, което е извършило престъплението. Това е 34-годишен мъж, криминално проявен и осъждан.\r\nТой е направил пълни самопризнания и заявил, че е предал проводника на вторични суровини.\r\nМъжът е приведен в Бургаския затвор за изтърпяване на наказание - лишаване от свобода.", "date": "2018.08.27", "title": "Арестуваха мъж, \"набрал\" меден проводник за 10 бона"}
{"url": "https://www.dnes.bg/stranata/2018/08/27/sled-pytniiat-ad-kolanite-za-pytnicite-v-avtobusa-zadyljitelni.386165", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСлед пътния ад край Своге и поредната катастрофа, взела десетки жертви държавата отново се пробуди. Беше свикано спешно извънредно заседание в Министерството на вътрешните работи, където се заговори за мерки и решителни действия срещу войната на пътя.\r\nСпоред експерта по пътна безопасност Красимир Георгиев много скоро, на рискови участъци, ще се сложи ограничителна скорост 20 км/ч, само и само при катастрофа да се изкарват виновни винаги водачите.\n\n\n\n\n\r\n\"Понякога водачът се обвинява, за да се оправдаят всички други неуредици и фактори. Смятам, че водачът не може да бъде виновен. Това не е нов шофьор, това е човек с опит, това е човек в транспорта, той е минавал стотици пъти оттам. Дали по-скоро тази мантинела не трябваше да върне автобуса, след като се е ударил в нея, а не да поддаде\", отбеляза експертът пред  и допълни, че аквапланинг в този участък е напълно възможен.\r\r\n                    \r\n                    Според Любка Маринова от Асоциацията на пострадалите от катастрофи има вероятност всяка една от версиите за катастрофата да е допринесла за тежкия инцидент, при който загинаха 16 души. \r\n\"Автотехническата експертиза ще каже какво се е случило. По време на катастрофата е имало силен дъжд, който също е допринесъл. Освен това отново се заговари за коланите в автобусите. Вчера на заседанието в МС се е взело решение задължително да се слага колан при возене в автобус. Тази предпазна мярка значително е намалила жертвите в Европа\", коментира Маринова.\r\nТя е на мнение, че на магистрали стават най-малко ПТП-та, а именно това е бъдещето в транспорта.", "date": "2018.08.27", "title": "След пътният ад: Коланите за пътниците в автобуса – задължителни!"}
{"url": "https://www.dnes.bg/knigi/2018/08/27/stara-hartiia-za-nova-kniga-za-shesti-pyt-v-shest-grada.386181", "text": "Шест български града ще бъдат домакини на шестото издание на националната екоинициатива \"Стара хартия за нова книга“. През 2018 г. Общините Бургас, Хасково, София, Русе, Плевен и Пловдив ще посрещнат кампанията, която дава възможност на децата да научат повече за рециклирането, да разберат как да пазят природата и да събират разделно отпадъците.\r\nВсяко дете, което доведе възрастен придружител с поне 5 кг стара хартия за рециклиране, ще получи нова детска книга по избор, както и подаръци от партньорите на празника. Организаторите от \"ЕКОПАК България\" АД и Книжен център \"Гринуич“ напомнят, че колкото повече стара хартия съберат децата, толкова повече дървета ще спасят от изсичане.\r\r\n                    \r\n                    Тазгодишното издание на \"Стара хартия за нова книга\" стартира в Бургас на 8 септември от 10,00 до 14,00 ч. в Приморския парк, пред Пантеона. В Хасково събитието ще се състои на 9 септември от 10,00 до 14,00 ч. на сцената на пл. \"Свобода“.\r\nВ София \"Стара хартия за нова книга\" както винаги ще се проведе под патронажа на кмета Йорданка Фандъкова и отново ще е част от Календара на културните събития на Столична община за 2018 г. Инициативата ще се състои на 16 септември от 10,00 до 19,00 ч. на бул. \"Витоша“ 37 пред Книжен център \"Гринуич\".\r\nДецата от Русе, които бяха първенците в миналогодишното издание на \"Стара хартия за нова книга\", за четвърта поредна година имат възможност да участват в събитието на 23 септември между 10,00 и 14,00 часа на пл. \"Свобода\", пред Съдебната палата.\r\nЗа първи път през 2018 г. и Плевен се включва в кампанията. Там всички малки екоактивисти могат да предадат старата си хартия за рециклиране и да получат нова книжка на 24 септември от 10,00 до 14,00 часа на пл. \"Възраждане\", пред Община Плевен.\r\nФиналът на инициативата ще бъде поставен в Пловдив на 29 септември от 10,00 до 14,00 ч. на пл. \"Стефан Стамболов\", пред Община Пловдив.\r\nСъбитията във всички градове се провеждат със съдействието на общините и регионалните библиотеки.\r\nКакто всяка година, кампанията има литературна тематика, вдъхновена от популярна детска книга. В настоящото издание малчуганите ще имат възможност да влязат в \"дрешника\" на приказния свят на Нарния, където ги очакват нови предизвикателства и награди.\r\nКнигите от поредицата \"Хрониките на Нарния\" на Клайв С. Луис са осигурени от издателство \"Труд\", основен партньор на инициативата. А за да остане денят незабравим, в София всички деца, които са предали старата си хартия, ще имат възможност да си направят снимка за спомен във фото будка в стил \"Светът на Нарния“.\r\nПод надслов \"Почисти и прочети\" празникът ще протече с много музика и танци. За настроението на всички присъстващи ще се погрижат детски и тийнейджърски вокални групи и танцови състави. Програмата ще включва още спектакъла \"Цирк\" – музикално куклено шоу с марионетки за деца и възрастни от \"Театъра на приказките – София\".\r\nЗа да има за всички достатъчно книги, всеки, който изпълни условието да донесе 5 кг стара хартия за рециклиране, ще може да получи само една книга, но не повече. Децата, донесли допълнителни 5 кг хартия, ще получат втора книжка на екотематика – новото специално издание на \"ЕКОПАК България АД“ „Грийн тийн“. Така в рамките на празничния ден децата могат да получат максимален брой две книги. Средствата от събраната стара хартия в петте града ще бъдат използвани за ново издание на книгата на \"ЕКОПАК България“ АД.\r\nНачалото на каузата „Стара хартия за нова книга“ бе поставено на 15 септември 2013 г. Организаторите Книжен център „Гринуич“ и „ЕКОПАК България“ АД и партньорите на „Стара хартия за нова книга“ се обединиха около идеята, че е важно всяко дете още от ранна възраст да се научи да полага грижи за природата, да събира разделно отпадъците и да има специално отношение към книгата и четенето. За петте години в инициативата са се включили близо 26 250 деца. Малчуганите заедно със своите родители са предали за рециклиране 133 тона хартия и са получили 29 600 книжки. Така всички заедно сме спасили от изсичане 1730 дървета. От 2015 г. инициативата се превърна в национална и до този момент е преминала през градовете Пловдив, Бургас, Варна, Хасково и Русе.\r\nНека заедно спасим природата и насърчим децата си да четат!\n\r\nПартньори на кампанията \"Стара хартия за нова книга\" са издателствата \"Ентусиаст\" и \"Труд“. Каузата е подкрепена от издателствата \"ЕГМОНТ“, \"Книгомания“, \"Хермес“, \"Бард“, Фют“, \"Сиела“, \"Софтпрес“, \"ПАН\", \"Златното пате“, \"Албо груп“.\r\nМедийни партньори са Bulgaria ON AIR, clubz.bg, Майко мила!, azcheta.com, az-deteto.bg, dnes.bg, purvite7.bg, noviteroditeli.bg.\n\r\n ", "date": "2018.08.27", "title": "\"Стара хартия за нова книга\" – за шести път в шест града"}
{"url": "https://www.dnes.bg/stranata/2018/08/27/bezopasna-li-e-grajdanskata-aviaciia-u-nas.386171", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПреди броени дни малък самолет падна край овощните градини в близост до град Шумен, когато при аварийно кацане, машината се удря в дърво. На борда на самолета е имало двама души - баща и син на 62 на 27 години, които са откарани в МБАЛ – Шумен. \r\nДва дни след това двуместен самолет се разби на летището в Балчик, а пилотът загина на място. При кацането машината се е ударила силно в пистата и се преобръща. Мъжът, управлявал машината, бил любител. \r\nВсичко това постави въпроса дали гражданската авиация е безопасна у нас. \r\n\"Общата връзка между инцидентите на пътя и във въздуха е човешкият фактор. Метеорологичните условия също не трябва да се изключват. В последните години много хора могат да си позволят да си закупят собствени самолети, съответно трафикът стана по-голям. Освен това в редица учебни центрове започнаха да се провеждат и курсове за свидетелство за пилотиране\", подчерта пред  гл. ас. по безопасност на полетите в ТУ-София инж. Марин Петров\r\r\n                    \r\n                    По думите му най-рисковите ситуации за един самолет са именно излитането и кацането.\r\n\"С нарастването на хората със свидетелства, нарастват и полетите, а съответно и инцидентите. В същото време обаче контролните органи и хората, работещи в тях, не се увеличиха. Контролът се занижи определено\", категоричен е експертът.\r\nСпоред авиоексперта Ангел Борисов доста от бизнесмените започнаха да си набавят самолети, защото спестяват доста време, но не трябва летящото превозно средство да се бърка с колата.\r\n\"Април месец в Свищов също имаше катастрофа на вертолет. Оказа се, че пилотът няма свидетелство от 10 години, а машината беше със заличени серийни номера. Надзорът в държавата липсва. Освен това центровете не обучават добре курсистите\", твърди още Борисов. ", "date": "2018.08.27", "title": "Безопасна ли е гражданската авиация у нас? "}
{"url": "https://www.dnes.bg/knigi/2018/08/27/50-godini-po-kysno-angel-filchev-za-prajkata-prolet.386173", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n50 години след събитията, придобили наименованието \"Пражка пролет\", Ангел Филчев издаде книга по темата. \"1968. Смазването на Пражката пролет\" е научно-документален разказ за опита на един народ да извоюва националната си независимост и за бруталното прерязване на надеждата с военната операция \"Дунай\".\r\nКнигата е базирана на архивни документи, публикации, спомени и интервюта от чешки, словашки, руски, украински, полски, унгарски, германски, английски и български източници.\r\nВ нея се проследяват както събитията в Чехословакия, довели до интервенцията, така и случващото се в СССР и агресивните действия на руските власти и окупационните войски.\r\r\n                    \r\n                    Описана е и мащабната пропагандна кампания преди, по време и след нахлуването, която и до днес изкривява фактите.\r\n\"В нощта на 20 срещу 21 август през 1968 г. войските на Варшавския договор, включително и България, провеждат военна операция с кодовото име \"Дунай\".\r\n200 000 войници настъпват срещу \"контрареволюционна\" Чехословакия, за да прекратят \"заплахата срещу социалистическия строй\", а над 100 души губят живота си в сблъсъците с войските\", разказа в студиото на \"България сутрин\" по  авторът Ангел Филчев.\n\r\n\r\n ", "date": "2018.08.27", "title": "50 години по-късно – Ангел Филчев за \"Пражката пролет\" "}
{"url": "https://www.dnes.bg/balkani/2018/08/27/tachi-kategorichen-niama-da-ima-podialba-na-kosovo.386176", "text": "Президентът на Косово Хашим Тачи заяви, че \"Косово няма да се поделя\" и няма да има размяна на територии. Според него подобно нещо няма да бъде предложено и от сръбския президент Александър Вучич.\r\nВ интервю за австрийския вестник \"Дер Щандарт\" Хашим Тачи каза, че идеята за корекция на границите все още не е била тема на разговорите в Брюксел.\n\n\n\r\n\"Изминаха пет или шест години от началото на диалога със Сърбия. Сега навлязохме във финалната фаза на тези разговори. Досега разговаряхме само за процеса, но не и за подробностите. Идеята за корекция на границите е моя. Както и идеята за включване на Прешевската долина /район в Южна Сърбия/ не е била тема на разговорите с президента Вучич. Но ние ще разговаряме за това\", каза Тачи за австрийското издание.\r\r\n                    \r\n                    \"Няма да има подялба на Косово, няма да има размяна на територии. И досега не съм чул той /Вучич/ да предлага нещо в тази насока\", каза Тачи, цитиран от РТС.\r\nСпоред него окончателното споразумение със Сърбия трябва да съдържа взаимно признаване и членство на Косово с международните организации.\r\nТачи заяви, че Косово ще запази мултиетническия си характер.\r\nТой констатира, че Косово има добри отношения със съседите си Македония, Черна Гора и Албания и поради това \"никой не бива да се чувства застрашен\" от евентуално споразумение между Белград и Прищина. \r\n ", "date": "2018.08.27", "title": "Тачи категоричен: Няма да има подялба на Косово!"}
{"url": "https://www.dnes.bg/notifikacii/2018/08/27/piian-podkara-avtobus-ot-ruse-za-sofiia-svaliha-go.386188", "text": "Полицаи от Плевен са установили шофьор на автобус, возил пътници по редовна линия след употреба на алкохол, съобщават от МВР.\r\nВ неделя, около 14:00 ч., на пътя за София, на разклон за град Славяново, пътни полицаи спрели за проверка автобуса. \r\nУстановено е, че водачът - 56-годишен мъж от Русе, е седнал зад волана с 0.87 промила алкохолна концентрация. Съставен му е акт.\r\nАвтобусът е извършвал редовен превоз на пътници по линията Русе-София. В превозното средство е имало 23-ма пътници. \r\nНаложило се е да бъде извикан друг правоспособен водач на фирмата да управлява автобуса, уточняват от полицията.", "date": "2018.08.27", "title": "Пиян подкара автобус от Русе за София, свалиха го!"}
{"url": "https://www.dnes.bg/akoshtete-vqrvaite/2018/08/27/da-se-diplomirash-s-aligator-4-metra-454-kila.386182", "text": "Завършването на университет/колеж и получаването на диплома за висше образование е един от най-вълнуващите моменти в живота. \r\nЗатова дипломантите правят всичко възможно да отбележат събитието по подобаващ начин и да го запомнят добре.\r\nСнимките с тоги, каненето на цялото семейство на церемонията, партитата с колегите, са нещо традиционно. Но американката Макензи Ноланд е избрала да отпразнува дипломирането по друг начин.\r\nТя работи като стажант за спасителен център за диви животни в Тексас, носещ името Gator Country. Затова е решила да си направи фотосесия с един от приятелите ѝ там - алигатора Биг Текс.\r\nТой е дълъг близо 4 метра и тежи 454 килограма. Официално момичето се дипломира на 10 август, като специалността ѝ е \"Природа и рибарство и аквакултури\". Затова тя няма страх от крокодила.\r\r\n                    \r\n                    Дори, когато го храни, прави специално представление за посетителите на центъра.\r\n\"Мисля, че това е прекрасен начин да подчертая какво съм правила по време на стажа ми и да покажа колко развълнувала съм, че завършвам такава специалност в университета A&M в Тексас\", казва Макензи пред TeenVoguе.\r\nОще по темата четете в ", "date": "2018.08.27", "title": "Да се дипломираш с... алигатор –  4 метра, 454 кила!"}
{"url": "https://www.dnes.bg/stranata/2018/08/27/trygva-tyrgovskiiat-registyr-potrygva-ot-16-chasa.386193", "text": "Работата на Търговския регистър и регистър на юридическите лица с нестопанска цел е възстановена напълно от днес, похвали се от там.\r\nВ съобщение до медиите се казва, че всички свързани с регистъра услуги вече са възможни на място в Агенция по вписванията и нейните регионални структури. \r\nОт 16 часа днес всички функционалности на регистъра, възможни чрез достъп до интернет, също ще бъдат възстановени, обещават от Агенцията по вписванията.\r\nПрипомняме ви, че сривът в системата на регистъра продължи близо две седмици, като и до ден днешен причината за техническата повреда не е ясна.\r\nКризата доведе до оставката на директора на Агенцията по вписванията Зорница Даскалова.\r\n ", "date": "2018.08.27", "title": "Тръгва! Търговският регистър – потръгва... от 16 часа"}
{"url": "https://www.dnes.bg/business/2018/08/27/ekspertite-ot-spirits-selection-bylgarskata-alkoholna-industriia-e-na-svetovno-nivo.386194", "text": "България има потенциал да се наложи като висококачествен производител на алкохолни напитки. Около това мнение се обедини международното жури на конкурса за високоалкохолни напитки Spirits Selection, който тази година се проведе в Пловдив от 20-и до 25-и август.\r\nВодещите дегустатори обиколиха производствата на ключовите български производители, като една от основните им спирки бе модерната фабрика на VP Brands International (VPBI) в Пещера - производителят на Пещерска ракия, водка Flirt, мента и мастика “Пещера”. В производственото звено те разгледаха бутилиращите цехове и купажните отделения към тях, посетиха един от складовете за отлежаване с 14 000 бъчви и дегустираха напитките от портфолиото на компанията. По време на обиколката експертите на VPBI представиха всички етапи на контрол и анализи на продуктите, така че да се гарантира най-доброто качество.\r\r\n                    \r\n                    „Първо на етап купажиране се взима проба, която се изпраща в акредитирана лаборатория за физико-химичен анализ. Ако отговаря на необходимите изисквания, минава през вътрешната дегустационна комисия. Вторият етап е многократна филтрацията, която може да се извърши с  иновативната  технология за сребърна, за платинена филтрация или и двете. След това готовият продукт отива в буферни съдове, където отново подлежи на строг физико-химичен и органолептичен анализ от дегустационната комисия. И ако отговаря на високите ни изисквания за качество и стандарт, се подава за бутилиране. В деня на бутилиране се анализира и дегустира една от първите бутилки. През периода на бутилиране на произволен принцип отново се отделят проби от готовата продукция, които отново са подложени на анализ. Пробите се тестват от технологичните екипи вътре в компанията, но и от независими външни консултанти“, разказаха от VP Brands International. Освен това те използват планинска вода, която се пречиства на няколко етапа – чрез активен въглен, обратна осмоза и с внедрен специален филтър с минерала Шунгит.Нивото на производство на алкохол в България следва най-добрите международни стандарти, съгласиха се експертите от Spirits Selection. “За нас – всички тези 80 дегустатори от 26 държави, беше чудесна възможност да видим високото ниво на професионализъм и работа в компанията – още повече, че за България се знае малко. Изненадани сме от високите стандарти и организация и вярвам, че това е стъпка напред в още по-активното ви промотиране на  международните пазари“, сподели по време на посещението Бодуа Аво, председател на Concours Mondial de Bruxelles.\r\n„Българската високоалкохолна индустрия предлага страхотни напитки на много високо ниво. А една от основните цели на Spirits Selection by Concours Mondial de Bruxelles е да запознае членовете на международното жури с новите производители“, коментира Тиери Хейнс, директор на Spirits Selection by Concours Mondial de Bruxelles.\r\nЧленовете на журито видяха в Пещера и един от складовете за отлежаване на дестилати на VP Brands International. Общо към момента компанията разполага с над 30 000 бъчви. Само складът за отлежаване в Пещера се намира върху площ от 2500 кв. метра и в него отлежават 14 000 бъчви с дестилати, като компанията разполага с още два такива склада и планира изграждането на още един.", "date": "2018.08.27", "title": "Експертите от Spirits Selection: Българската алкохолна индустрия е на световно ниво"}
{"url": "https://www.dnes.bg/obshtestvo/2018/08/27/otdaite-jilishte-pod-naem-pet-uspeshni-stypki.386187", "text": "\n\r\nЗа двете години от създаването си Антре успя бързо да утвърди името си на пазара. Висока оценка за модерната визия и новия подход в работата си с клиенти агенцията получи на церемонията по връчване на Годишните награди на .\r\n                    \r\n                    \r\n\r\nСтъпвайки на личния си опит и работата в екипа на една от най-иновативните и бързоразвиващи се агенции за недвижими имоти, мога да дам няколко съвета на собствениците, решили да отдават под наем имуществото си, за да не допускат грешките, с които съм се сблъсквал многократно.  На база на опита, който натрупахме, споделяме най-важните препоръки, за да бъде имотът им адекватен на търсенето на пазара:\n\r\nСрещал съм доста амортизирани или неподредени жилища на пазара. Всеки клиент, независимо с какъв бюджет разполага, има очакване да огледа апартамент, приведен в търговски вид. Ако е необходимо освежаване или подмяна на уред, направете го. Това дори може да вдигне цената на имота.\n\r\nУважаеми наемодатели, ангажирайте професионалист! Когато заплатите еднократна такса на брокера си, вие си спестявате много време, нерви, неприятности и средства. Брокерът ще защити вашия интерес при преговори и при изготвянето на договора. Може би ви се е случвало да пуснете самостоятелно обява и телефонът ви да не спира да звъни с дни, както и да ви ангажират за оглед и в уречения час да не се появи никой. Ако наемете брокер, тези неприятности не са ваша грижа.\r\nНавярно сте чували за управление на имоти. Има фирми, както и брокери, които предлагат тази услуга. Най - общо казано заплащате процент от месечния си наем, за да контролират всичко, което се случва в имота ви, вместо вас. Забавянето на наема, неплащането на сметки, развалената печка или течащата чешма в този случай не са ваш ангажимент. \n\r\nМного от наемодателите, които се възползват от подобен вид услуги на агенциите, споделят, че доходността им на годишна база значително се е увеличила. Разбира се, ваше право е да решите да отдавате имота си без услугите, които се предлагат на пазара. В такъв случай бъдете изключително внимателни.\n\r\nБъдете внимателни относно това кой влиза в имота Ви за оглед. Има множество примери, в които недобронамерени \"кандидат - наематели\" оглеждат дадено жилище с цел повторен \"оглед\" без ваше присъствие. След като започнете огледите, подберете най-подходящите за вас наематели. На хартия всички са такива, но след като поговорите с тях и зададете правилните въпроси, реалността става друга.\n\r\nМного от наемодателите пренебрегват контрола на имота си. Съветът ми към вас е да се правят ежемесечни проверки на имота, за да се установи как се стопанисва от наемателите. Проверявайте дали консумативите са заплатени в установения срок. Неплатените сметки и евентуални щети по имота понякога могат да надхвърлят неколкократно размера на депозита. \n\r\nВ заключение мога да кажа, че независимо дали отдавате имота си самостоятелно или чрез посредник, добре е да си направите собствено предварително проучване, да се доверявате само на специализирани препоръки и не на последно място - да бъдете внимателни с кого работите.", "date": "2018.08.27", "title": "Отдайте жилище под наем – пет успешни стъпки"}
{"url": "https://www.dnes.bg/stranata/2018/08/27/vnimanie-avariia-ostavi-na-tymno-tunel-traianovi-vrata.386192", "text": "Шофьорите да се движат с повишено внимание в двете тръби на тунел \"Траянови врата\" на магистрала \"Тракия\", съветват от АПИ.\r\nПоради авария в електрозахранването временно е изключено осветлението в съоръжението.\r\nВсички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ – www.api.bg, lima.api.bg, както и по всяко време от денонощието на тел. 0700 130 20 в АПИ.\r\nВ агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2018.08.27", "title": "Внимание! Авария остави на тъмно тунел \"Траянови врата\""}
{"url": "https://www.dnes.bg/notifikacii/2018/08/27/jega-jega-a-sega-rekordni-studove-v-chehiia.386186", "text": "Рекордно ниска за края на лятото температура - минус 8,5 градуса по Целзий - бе регистрирана тази нощ в областта Шумава, Южна Чехия. Това съобщи пред журналисти Яна Гуйслова, говорителка на националната метеорологична служба, цитирана от ТАСС.\r\nТя отбеляза, че нощта е била рекордно студена в по-голямата част от страната.\r\nВ цяла Чехия освен Прага температурите паднаха тази нощ под +10 градуса. \r\nВ региона около столицата, където допреди няколко дни имаше жеги и термометрите почти два месеца показваха над 20 градуса, бяха измерени едва 6,5 градуса.\r\nСпоред експерти резките температурни колебания се дължат на климатични промени в Чехия, предизвикани от глобалното затопляне. \r\nВ резултат периодите на жега и суша ще бъдат по-продължителни и ще бъдат последвани от резки застудявания, отбелязва ТАСС, цитирана от БТА.", "date": "2018.08.27", "title": "Жега, жега... а сега рекордни студове в Чехия"}
{"url": "https://www.dnes.bg/crime/2018/08/27/poliak-zagina-sled-katastrofa-s-tir-na-e-79.386198", "text": "Товарен автомобил с полска регистрация е катастрофирал в събота около 12:30 часа на пътя Е-79 между Видин и Монтана.\r\n59-годишният водач Г. Дж. е карал с бърза скорост и в района на село Смоляновци е изгубил контрол над ТИР-а, който изхвърчал от пътя. \r\nТежкото превозно средство изминало около 400 метра преди да спре в полето. На мястото веднага били изпратени полицаи и екип от Спешния център в Монтана. Медиците обаче само установили смъртта на шофьора.\r\nНе е установен спирачен път при изхвърчането от пътното платно на камиона, пише \"\". Образувано е досъдебно производство. \r\nТялото на починалия тираджия е транспортирано в МБАЛ Монтана за аутопсия. Работата по случая продължава.\r\n ", "date": "2018.08.27", "title": "Поляк загина, след катастрофа с ТИР на Е-79"}
{"url": "https://www.dnes.bg/rusia/2018/08/27/tadjikistan-i-rusiia-ne-sme-nanasiali-udari-v-afganistan.386201", "text": "Таджикистанското министерство на отбраната опроверга съобщения, че военни самолети на страната са нанесли удари в Афганистан. Това съобщи днес новинарският сайт \"Азия-плюс\", цитиран от ТАСС.\n\r\n\"Нямаме право да нанасяме удари по чужда територия. Дори ако това е необходимо, първо се свиква щабът на ОДКС (Организацията на Договора за колективна сигурност). И след продължителни консултации може да бъде взето такова решение\", обясни пред сайта източник от таджикистанското министерство на отбраната.\n\r\nНе отговаря на истината съобщението на Ройтерс, че руски самолети са нанесли въздушен удар по бойци на талибанското движение в граничен район на Афганистан, каза днес руското министерство на отбраната.\r\n                    \r\n                    \r\nТо допълни, че руски военни самолети не са изпълнявали никакви бойни задачи в района на държавната граница между Таджикистан и Афганистан.\n\r\nПо-рано афганистанската агенция Хама прес съобщи, че таджикистански военни самолети са нанесли тази нощ удари в североизточната афганистанска провинция Тахар след сблъсъци между предполагаеми афганистански наркотрафиканти и таджикистански граничари, които дали две жертви, пише БТА.\n\r\nСпоред източник от силовите структури на Таджикистан, цитиран по-рано на сайта \"Азия-плюс\", двама лесничеи от Таджикистан били убити и един - ранен, при обстрел на таджикистанско-афганистанската граница от талибани.", "date": "2018.08.27", "title": "Таджикистан и Русия: Не сме нанасяли удари в Афганистан"}
{"url": "https://www.dnes.bg/cars/2018/08/27/za-udovolstvie-ferrari-ostavi-488-pista-bez-pokriv.386185", "text": "Ferrari 488 Pista Spider неочаквано дебютира в Пебъл Бийч, като предлага на клиентите всички екстри на \"обикновения\" Pista, но без покрив за по-голямо удоволствие.\r\nИталианците още не са обявили цената на модела и дали ще го произвеждат в ограничен тираж като Ferrari 16M Scuderia Spider и Ferrari 458 Speciale Aperta преди него, но се очаква да бъде малко по-скъп от купето.\r\nПодобно на купето 488 Pista, Pista Spider се задвижва от 3,8-литров V8 турбодвигател, който осигурява 711 к.с. и 770 Нм въртящ момент. Следователно, кабриолетът ускорява от място до 100 км/ч за 2,85 сек, точно като купето. Колата може да достигне 200 км/ч от място в рамките на 8 сек, с 0,4 сек по-бавно от купето, а максималната му скорост е 340 км/ч.\r\r\n                    \r\n                    Ferrari 488 Pista Spider удря кантара на 1377 кг и е с около 91 кг по-тежък от купето. Моделът се оказа 50-ият кабриолет в дългата и прекрасна история на италианската марка и подобно на 458 Speciale Aperta се отличава от купето със сините си ивици по цялата държина, които перфектно контрастират с елегантния бяла боя.\r\n\r\n ", "date": "2018.08.27", "title": "За удоволствие! Ferrari остави 488 Pista без покрив"}
{"url": "https://www.dnes.bg/stranata/2018/08/27/treis-grup-api-reshava-kak-da-se-remontirat-pytishtata.386219", "text": "Не строителната фирма, а Агенция \"Пътна инфраструктура\" определя как да се ремонтира и строи пътят София – Своге, където в събота стана тежката катастрофа с 17 жертви.  Това коментира за \"Дарик\" председателят на Надзорния съвет на холдинга \"Трейс груп\" Николай Михайлов.\n\n\n\n\r\nФирмата е последната, извършила ремонта на участъка в Искърското дефиле, където в събота автобус се преобърна, а при инцидента загинаха 17 души и пострадаха десетки.\r\nМихайлов настоя, че възложителят на ремонта в лицето на Агенция \"Пътна инфраструктура\" и проектантът по проекта определят как да бъде извършен ремонтът.\r\r\n                    \r\n                    \"Аз не одобрявам изграждането на бордюри до пътното платно особено в такъв рисков участък, където стана катастрофата\", допълни още Михайлов.\r\nСпоред него при запрашаване на пътя, а след това и при дъжд, мръсотията, която се събира край бордюра, може да намали допълнително сцеплението между гумите и пътното платно. Ремонтът на пътя София – Своге е извършен от дъщерната фирма на холдинга – \"Трейс Своге\".\r\nОт края на юни фирмата е закрита, а капиталът прехвърлен в друго дружество.\r\nВ договора за ремонт на пътя Своге – София няма изискване какво трябва да бъде сцеплението на трасето, каза Михайлов.\r\n\"Първо, възможно е да има износване на пътната настилка. В конкретния договор, който е правен в Своге, в документацията няма критерий какво трябва да бъде сцеплението по време на изпълнението. Когато са минали четири години, каквото и да е било сцеплението при нов път, след това то се променя драстично по време експлоатацията. Тук има един голям проблем, защото този път е правен по критериите и нормативните документи за второкласен път, като се е имало предвид, че не е толкова натоварен по времето, когато са правени проектите. Ако строителят е направил пътя преди четири години, проектите са правени няколко години преди това. Когато е правен проектът, от заданието за този път може би са минали поне седем-осем години. Тогава са заложени съвсем други критерии\", каза Михайлов.\r\nВъзложителят и проектантът определят стандарта и качеството на ремонта, а не строителят, допълни той.\r\n\"В конкретния случай вероятно се е получил и друг проблем. Гледах снимки, понеже не съм в София, че в участъка на катастрофата има бордюр. Пътните специалисти сме изключително против изграждането на бордюри по пътищата, защото те са голям проблем на безопасността, но такива са нормите на проектиране в момента\", каза Михайлов. ой разясни, че около бордюра се натрупват праховидни частици, които особено с смесени с изгорелите газове на тежките автомобили, образуват филм, по който гумите се плъзгат.\r\n\"И когато завали дъжд, този филм започва да работи и в може в участъци, особено в участъци с наклони, където се е образувал такъв филм, коефициентът на сцепление да падне много по тези причини, не защото самата настилка има нисък коефициент на сцепление\", обясни Михайлов.", "date": "2018.08.27", "title": "\"Трейс груп\": АПИ решава как да се ремонтират пътищата!"}
{"url": "https://www.dnes.bg/notifikacii/2018/08/27/mitnicharskoto-kuche-djeik-spria-kontrabandni-cigari.386206", "text": "Митничари и спецално обучено куче спряха износ на над 1000 кутии цигари, укрити в резервна гума и специален тайник на камион, в района на ГКПП Дунав мост 2, съобщиха от Агенция \"Митници\".\r\nТоварен автомобил с българска регистрация е спрян за проверка при излизане от страната на 23 август. Служители на Митница Лом се усъмнили в резервната гума на автомобила.\r\nС помощта на специално обученото митническо куче Джейк, в резервната гума и в тайник под тапицерията на задната част на кабината са открити общо 1070 кутии /21 400 къса/ цигари от марките \"Марлборо\" и \"Дънхил\".\r\nВсички кутии са с валиден български акцизен бандерол. Цигарите са задържани, тъй като са в търговско количество, но за тях не е представен изискуемия по Закона за акцизите и данъчните складове опростен придружителен документ.\r\nНа нарушителя е съставен акт за установяване на административно нарушение.", "date": "2018.08.27", "title": "Митничарското куче Джейк спря контрабандни цигари"}
{"url": "https://www.dnes.bg/stranata/2018/08/27/dron-zasne-mazutniia-razliv-krizata-ne-e-ovladiana.386214", "text": "Разливът от мазут от потъналия край Созопол кораб не е овладян, алармираха от Сдружение \"Да запазим Корал\".\r\nСнимки от дрон показват, че разливът е стигнал почти до Свети Влас, а на плаж Корал продължават да излизат катранени топчета. \r\nЗамърсеното море всеки ден изхвърля и мъртви делфини. Първият сигнал, че морето изхвърля мазут от потъналия кораб \"Мопанг\" в созополския залив беше получен в началото на август.\n\n\n\n\r\n\"Имаме снимки с дрон от тази сутрин, на които ясно си личи, че петното е от \"Мопанг\" до Созопол и стига почти до марината на братя Диневи. Тоест, това са километри, то продължава да си извира и излиза\", подчерта Атанас Русев от Сдружение \"Да Запазим Корал\"\r\r\n                    \r\n                    Според природозащитниците северният вятър, който се очаква тази седмица, и теченията ще разнесат мазутното петно до плажовете в Слънчев бряг, съобщава \r\nРусев алармира, че освен мазут през последните дни морето изхвърля и по две, три мъртви делфинчета. Засега не намира връзка между тяхната смърт и мазута във водата. \r\nОт Сдружението призовават за спешни мерки, за опазване на Черно море. Според природозащитниците замърсяването с мазут е огромен проблем за българското Черноморие.\n\r\n ", "date": "2018.08.27", "title": "Дрон засне мазутния разлив: Кризата не е овладяна!"}
{"url": "https://www.dnes.bg/stranata/2018/08/27/sashko-sam-se-zatvoril-v-kolata-zaspal-i-pochinal-toplinen-udar.386212", "text": "Нелепа смърт застигна Сашко, на 2,5 години, от сливенското село Жельо войвода.\r\nВ неделния следобед незабелязано се вмъкнал в колата на родителите си, която била паркирана незаключена в селския им двор, затворил се вътре и заспало на задната седалка.\r\nКогато го намерили три часа по-късно, Сашко бил проснат безжизнен на седалката.\r\nВеднага малчуганът бил закаран с линейка в сливенската областна болница \"Д-р Иван Селимински\" и приет по спешност в реанимацията, но лекарите не успели да спасят живота му.\n\r\nСашко починал от топлинен удар, без да дойде в съзнание, пише \"\".\r\r\n                    \r\n                    В неделя температурата в Жельо войвода достигнала около 33 градуса, а в затвореното купе на колата, където били спуснати и стъклата на прозорците, вероятно е надхвърлила 50 градуса. Въздухът вътре бил нажежен като в пещ.\r\nРодителите на детето Божанка и Руси, които са от ромски произход, живеели заедно без брак, но имали общо 4 деца. Те изобщо не разбрали кога най-малкият им син проникнал в автомобила.\r\nВ неделния следобяд двамата събаряли полурухнала постройка в двора на къщата си и улисани в работата си се сетили и потърсили Сашко твърде късно. Вероятно са мислили, че момченцето им си играе, някъде на сянка.\r\nПо думите на кмета на село Жельо войвода Стоян Генов, почернените родители били трудолюбиви хора, които не разчитали на социални помощи, за да оглеждат двете си момичета и двете си момчета.\r\nДоскоро работили в Гърция и дори купили една от изоставените къщи в селото, за да настанят в нея многолюдната си челяд.\r\nСигнал за трагедията бил подаден в полицията от спешното приемно отделение на болницата, уточниха днес от ОДМВР в Сливен.\r\nПо случая е образувано досъдебно производство, извършен е оглед на местопроизшествието.", "date": "2018.08.27", "title": "Сашко сам се затворил в колата, заспал и... починал. Топлинен удар!"}
{"url": "https://www.dnes.bg/football/2018/08/27/tragediia-vyv-futbola-infarkt-pokosi-mlad-futbolist.386224", "text": "На 28-годишна възраст внезапно почина българският футболист Емил Рачев.\r\nХалфът и основен реализатор на казанлъшкия \"Розова долина\" е бил покосен от инфаркт в дома си в неделя вечер.\r\nФутболистът до последно бе на терена, като в събота следобед игра за \"розите\" при домакинската загуба от Созопол с 1:2 в първенството на Югоизночната Трета лига. Рачев асистира и за единствения гол на \"Розова долина\" в срещата.\r\nОт ръководството клуба изказват своите съболезнования на близките на Емо и призоваха казанлъчани, заедно с отбора, да изпратят футболиста към неговия небесен дом.\r\nПогребението е утре следобед на гробищата в казанлъшкото село Енина.\r\nЕмил Рачев е роден на 9 април 1990 в Казанлък, но е юноша на Берое. В кариерата си е играл за старозагорци, Нефтохимик, ПФК Бургас, Верея, Поморие и Розова долина (Казанлък).", "date": "2018.08.27", "title": "Трагедия във футбола! Инфаркт покоси млад футболист"}
{"url": "https://www.dnes.bg/akoshtete-vqrvaite/2018/08/27/ot-jivot-v-glutnicata-do-gniav-kym-civilizaciiata-jivotyt-na-markos.386190", "text": "\r\nИсторията на Маркос е почти като тази на Маугли. Само че Маркос е израснал с глутница вълци. Уникалната му история го кара да има и уникален възглед.\r\nТой е разочарован от хората, които изхвърлят постоянно боклуци и тровят природата.\r\n\"Хората са истински зверове. Аз съм израстнал сред природата и ме боли, когато гледам всичките тези боклуци. Защо на никой не му пука?\", пита 72-годишният мъж.\r\r\n                    \r\n                    Маркос е израстнал сред гората. Попаднал сред глутница и се сприятелил с малките вълчета.\r\n\"Влязох в пещерата при малките и бързо заспах. После обаче дойдоха родителите им. Сигурно са си рекли \"дали да го изядем или да го осиновим?\", разказва Маркос.\r\nТой се миел с кал, триел се с листа. Постепенно замирисал като вълчетата.\r\nНеговата история става сюжет на филм. Мащехата бие детето, бащата не може да го изхранва. Малкият е поверен на овчар, който не след дълго умира и така попада сред вълците. А за първи път има контакт с хора на 19 години, когато полицията го извежда сред цивилизацията.\r\nДнес Маркос е на 72 г., но му е трудно да свикне с хората. Няма и много приятели, единственият му близък е лесничеят Хосе, който споделя любовта му към природата.\r\n\"Умре ли природата, всичко умира. Тя ни дава толкова много\", казва Маркос.\r\nОт вълците се научил да пази природата, а хората му показали как умеят да я разрушват. И той се пита дали в сърцето си е повече човек или повече вълк. Вижте още във видеото на \r\n", "date": "2018.08.27", "title": "От живот в глутницата до гняв към цивилизацията: Животът на Маркос"}
{"url": "https://www.dnes.bg/eu/2018/08/27/demonstracii-v-germaniia-sled-ubiistvo-s-noj.386216", "text": "Германската крайна десница организира днес за втори пореден ден демонстрация в източния град Кемниц, предаде Франс прес.\n\r\nПротестите са реакция на смъртта на намушкан с хладно оръжие при сбиване в Кемниц мъж, в което се предполага, че са участвали и чужденци.\n\r\nКрайнодясното движение \"Пегида\" и партията \"Алтернатива за Германия\" призоваха за провеждане на демонстрация в близост до мястото на сбиването. \n\r\n\"Пегида\" поиска от германското правителство да засили сигурността на гражданите и да промени политиката си. \n\r\nКрайнодясното движение твърди, че починалият 35-годишен мъж е бил намушкан, докато се е опитвал да защити съпругата си.\r\n                    \r\n                    \r\nВчера близо хиляда души излязоха по улиците на Кемниц, скандирайки лозунги като \"Чужденците вън\", \"Това е нашият град\" и \"Ние сме народът\".\n\r\nСпоред очевидци участниците в демонстрацията са нападали физически и са преследвали чужденци, които са срещали по пътя си.\n\r\nГерманското правителство разкритикува остро поведението на събралите се вчера в Кемниц крайнодесни екстремисти и окачестви действията им като \"лов\" на чужденци, предаде ДПА, цитирана от БТА.\n\r\n\"Това, на което станахме свидетели вчера в някои части на Кемниц, и това, което видяхме на видеозаписите, не може да се случва в една правова държава\", заяви говорителят на кабинета Щефен Зайберт.", "date": "2018.08.27", "title": "Демонстрации в Германия след убийство с нож"}
{"url": "https://www.dnes.bg/akoshtete-vqrvaite/2018/08/27/strelec-bliznaci-5-zodii-deistvashti-nepredskazuemo.386183", "text": "\r\nНе се чувстват задължени да спазват правила, дори своите собствени. Затова и не позволяват на никого да им казва какво да правят. Мислят първо за себе си и трудно могат да се повлияят от околните. Живеят в настоящето и за момента. Действат както измислят на мига и те съжаляват, дори нещата да не са се получили добре.\r\n \r\n\r\nБлизнаците мразят да правят графици и да планират. Ако могат да го избегнат, ще го направят. Обикновено се занимават с много неща наведнъж и това отнема от времето им и ги поглъща. Така често забравят за срещи или планове, които имат с приятели. Никой не може да предвиди какво ще кажат близнаците в следващия момент и какво ще направят.\r\n \r\n\r\nНикой не приема промените по-добре от стрелците. Те обичат изненадите и самите те са пълни с такива. Обичат да са спонтанни и също рядко правят планове. Тъкмо като сте помислили, че сте ги опознали, те пак ви учудват. Обичат да държат другите под напрежение. Като хамелеони са - адаптират се към средата и околните.\r\n                    \r\n                    ", "date": "2018.08.27", "title": "Стрелец, Близнаци... 5 зодии, действащи непредсказуемо"}
{"url": "https://www.dnes.bg/stranata/2018/08/27/kat-bdi-13-hil-mps-ta-provereni-s-narusheniia-11-000.386220", "text": "КАТ продължава със засилените проверки по пътищата в рамките на ежедневния контрол над пътната мрежа в страната. \r\nОт петък до неделя полицейските екипи са проверили 13 350 моторни превозни средства и 18 195 души, съобщиха от пресцентъра на МВР.\n\n\n\r\nУстановени са общо 11 078 нарушения, от които 3 678 са за управление на МПС с превишена скорост. Издадени са 5 500 фиша и 1 900 акта за установени административни нарушения.\r\nОтнети са 152 свидетелства за управление на МПС заради неплатени задължения по ЗДвП. По време на осъществените проверки на място на гражданите са връчени общо 694 електронни фиша.\r\nЗасилените проверки ще продължат до края на септември.\r\n ", "date": "2018.08.27", "title": "КАТ бди: 13 хил. МПС-та проверени, с нарушения – 11 000"}
