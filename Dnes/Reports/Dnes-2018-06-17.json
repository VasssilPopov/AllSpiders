{"url": "https://www.dnes.bg/obshtestvo/2018/06/17/cenata-na-iagodite-4-lv-na-edro-skochiha-s-28.379597", "text": "Цената на ягодите скочи през миналата седмица на едро с 28,2% и достигна 4,00 лв. за килограм, сочат данните на Държавната комисия по стоковите борси и тържищата (ДКСБТ), цитирани от БТА. Черешите поевтиняха на борсите с 22,6 на сто до 1,95 лв. за кило.\r\nЯбълките се продаваха средно по 1,62 лв./кг, а цената на лимоните се повиши със 7,8%, до 2,77 лв.\r\nОранжерийните домати поевтиняха през последната седмица с 19 на сто и се продават по 1,58 лева за килограм. Оранжерийните краставици паднаха с 4,8% до 1,18 лв. средно за килограм. Картофите поскъпват с 1,4% и се търгуват по 0,71 лева за килограм на едро. Пресните картофи се понижиха с 8,2 на сто до 0,90 лв./кг. Цената на морковите пък се качи с 13,1% до 1,37 лв. за килограм. Зелената салата през последните 5 работни дни се продаваше средно по 0,58 лв. за брой.\r\r\n                    \r\n                    Кравето сирене се търгуваше на едро по 6,03 лв./кг; кашкавалът тип \"Витоша\" се купува по 10,15 лв./кг, а олиото поевтиня с 0,5 на сто до 1,92 лв. за литър. Каймата поскъпна с 1,3% и се продаваше на борсите средно по 4,61 лв. за килограм. Пакетче краве масло от 125 грама се продаваше за 2,30 лева, а пилешкото замразено месо поевтиня с 0,3 на сто до 3,98 лева за килограм на едро. Захарта се търгува без промяна по 1,08 лв./кг, а брашното тип \"500\" се купува средно по 0,81 лева. Яйцата се продават по 0,17 лева за брой на едро.\r\nИндексът на тържищните цени (ИТЦ), който отразява цените на хранителните стоки на едро, падна за седмица с 0,38 на сто до 1,318 пункта, сочат данните на Държавната комисия по стоковите борси и тържищата (ДКСБТ). От началото на май индексът е паднал 8,63 на сто. Базовото ниво на ИТЦ - 1,000 е от 2005 г.", "date": "2018.06.17", "title": "Цената на ягодите – 4 лв. на едро, скочиха с 28%"}
{"url": "https://www.dnes.bg/notifikacii/2018/06/17/pojar-unijoshti-uchilishteto-po-izkustva-v-glazgou.379588", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Пожар опустоши една от най-емблематичните сгради в Глазгоу. Училището по изкуства \"Макинтош\" пламна тази нощ, а огънят все още не е напълно изгасен. За щастие, няма жертви и пострадали.\r\nНад 120 пожарникари се борят със стихията. Пожарът избухва около 23:30 ч. и бързо обхваща цялата постройка. След което се разпространява към двата съседни нощни клуба.\r\nЖителите на близките сгради са евакуирани. Построена в началото на 20 век от най-известния шотландски архитект – Чарлз Рени Макинтош, сградата е един от символите на Глазгоу.\r\nСред шокираните очевидци на стихията има и студенти, завършили учебната година само часове по-рано. Това не е първият пожар в Училището по изкуства. \rПрез 2014 година неговата библиотека е унищожена от пламнал заради повреда огън. Оттогава сградата е в реставрация. Тя трябваше да приключи догодина, а в нея са инвестирани над 30 милиона паунда, информира . ", "date": "2018.06.17", "title": "Пожар унижощи училището по изкуства в Глазгоу"}
{"url": "https://www.dnes.bg/akoshtete-vqrvaite/2018/06/17/top-3-na-nai-iskrenite-zodii-koi-sa-te.379468", "text": "На някои хора им е по-лесно да казват истината в очите, колкото и жестока да е тя. Ето кои са трите най-откровени зодии. \r\n\r\n \r\nНе се интересуват, че ситуацията може да стане неловка - те винаги изричат на глас това, което им хрумва. Те дори може да се изразяват по-грубо, не смекчават истината. Затова приятелите понякога им се сърдят. Стрелците не крият чувствата си. Твърди се, че те изричат на глас това, което всички други си мислят, но не смеят да кажат.\r\n \r\n\r\n \r\nИмпулсивната им природа ги кара на мига да изрекат всичко, което им дойде наум, дори да не е приятно. Никога не мислят преди да говорят, а реагират първосигнално. Дори когато са на работа или на професионална среща, трябва да знаете, че те са казали точно това, което смятат. Предпочитат да са искрени, дори кариерата им да е застрашена. Ако Овен ви направи комплимент, бъдете сигурни, че има защо.\r\n \r\n", "date": "2018.06.17", "title": "Топ 3 на най-искрените зодии... Кои са те?"}
{"url": "https://www.dnes.bg/stranata/2018/06/17/dyrvo-e-padnalo-vyrhu-avtomobil-na-semeistvo-s-dete.379589", "text": "Дърво е паднало върху \"Рено Клио\", пътуващо от Созопол в посока Бургас. Инцидентът е станал около 15:30 ч. днес близо до бургаския квартал \"Крайморие\", съобщиха от ОД на МВР.\r\nВ автомобила са били мъж, жена и тригодишно дете. Няма сериозно пострадали, информираха от полицията. \r\nДвижението в района е затруднено.", "date": "2018.06.17", "title": "Дърво е паднало върху автомобил на семейство с дете"}
{"url": "https://www.dnes.bg/za-da-se-razbirame/2018/06/17/liato-e-7-zodii-shte-preminat-prez-promeni-v-liubovta.379478", "text": "Още с настъпването на пролетта, нашето настроение за любов се повишава. От друга страна, лятото е приемано като сезон, в който любовните ни емоции повишават своя градус. За някои представители на зодиака, летните месеци може и да не бъдат очаквано вълнуващи по отношения на романтиката. Кои са те, вижте в следващите редове.\r\n\r\nБлагодарение на позицията на Сатурн, до септември месец ще стигнете до заключението, че човекът, с когото бихте искали да имате по-сериозни взаимоотношения, може и да не е подходящата половинка за вас. В периода от май 2018 г. до април 2026 г. Уран ще бъде в знака ви, като ще ви накара да се изправите пред някои от вашите необичайни желания. Приемете промените, които се случват с вас и разберете кой наистина ви привлича и изпълва, защото ще бъде от решаващо значение за вашето бъдеще.\r\r\n                    \r\n                    \r\nВенера ще ви позволи да поддържате вашия релаксиращ подход към живота това лято. Ако се чувствате пренебрегвани и самотни в този период, може би причината е, че не оценявате достатъчно вашите приятелства. Възможно е в този период да имате романтични чувства към повече от един човек. Независимо от това, не подценявайте огромната любов, която получавате от приятелите си. Ако искате да се ангажирате с нещо в дългосрочен план, на този етап нещата малко ще се позабавят.\r\n", "date": "2018.06.17", "title": "Лято е! 7 зодии ще преминат през промени в любовта"}
{"url": "https://www.dnes.bg/obshtestvo/2018/06/17/za-onezi-ot-ulicata-izostaveno-momche-se-griji-za-bezdomni-kucheta.379590", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Екип на Bulgaria ON AIR се сблъска с невероятната история на 30-годишен мъж от Благоевград. Бойко Роджър Гренцке е български гражданин с американски родители, за които обаче не си спомня нищо. Причината е, че те го изоставят само няколко дни, след като го осиновяват – на летището.\r\nРано изоставен от биологичните си родители, малкият Бойко години наред е част от тъжната картина в дома за деца в село Петрово. Изведнъж обаче, когато навършва 5 години, съдбата му предоставя невероятен шанс. \r\nСемейството на Дебора и Гари Роджър Гренцке от Съединените щати пристига у нас, за да го осинови. Три години американците борят бюрокрацията, докато накрая Бойко от Петрово става Бойко Роджър Гренцке. \r\r\n                    \r\n                    Приказката му обаче приключва на аерогарата – малко преди самолетът да отведе Бойко в новия му свят. Вече 25 години Бойко така и не е срещал хората, чието име носи. Родителите му по документи също не са се обаждали.\r\nДнес Бойко изцяло се е посветил на грижите за бездомните кучета. С помощта на свои приятели от дома за сираци е изградил приют, в който в момента има 40 животни. Мечтата му е един ден да изгради център за временно пребиваване на пострадали животни.\r\nСпоред него това е начинът децата от домовете да бъдат интегрирани - като бъдат заети и потопени в реалната социална среда. \r\nБойко се грижи за бездомните кучета, защото в тяхната съдба до голяма степен вижда своята. Бойко подарява кучетата от приюта на осиновители от чужбина. Така по ирония на съдбата повтаря случилото се с него и американските му осиновители, които и до днес никой не знае къде са.", "date": "2018.06.17", "title": "За онези от улицата: Изоставено момче се грижи за бездомни кучета"}
{"url": "https://www.dnes.bg/obshtestvo/2018/06/17/tenio-priiatel-na-ubitata-iveta-veroiatno-e-bil-drogiran.379591", "text": "27-годишният Теньо Енчев вероятно е бил дрогиран по време на убийството на приятелката си Ивета. Ще се проверяват всички възможни версии за скандала между двамата в събота вечер, включително ревност.\n\r\nСпоред запознати, освен че посягал към чашката, бившият затворник понякога се дрогирал.\r\nТой пребил Ивета с юмруци в главата, с изключителна жестокост. Натривки от кокалчетата на юмруците му са показали, че има кръв и ДНК от жертвата.\r\nТеньо е дете на разведени родители. Баща му е айтозлия, но след развода той отишъл да живее при майка си, която се преместила в София. Там се запознал с Ивета, която била все още ученичка. После двамата дошли да живеят в Айтос. Помагала им бабата на Теньо от Лясковец. Детенцето им се казва Наско.", "date": "2018.06.17", "title": "Теньо, приятел на убитата Ивета – вероятно е бил дрогиран"}
{"url": "https://www.dnes.bg/notifikacii/2018/06/17/ketonnata-dieta-topi-maznini-poveche-za-neia.379481", "text": "Кето - или кетогенната диета е нисковъглехидратна диета, която превръща организма в машина за изгаряне на мазнини. Доказани са ползите от този режим при милиони хора по света. \r\nТози тип на хранене кара организма да произвежда малки молекули, източници на енергия, наречени кетони. Те са алтернативно гориво за организма, когато кръвната захар (глюкоза) е с ниски нива.\r\nКетоните се произвеждат, когато внасяте в организма си минимални количества въглехидрати (които веднага се трансформират в кръвна захар) и умерени количества протеини (по-големите количества протеин също се трансформират до кръвна захар).\r\nПри кетодиетата организмът започва да си набавя енергия, разграждайки мазнините. Нивата на инсулин се понижават, горенето на мазнини са повишава многократно. Достъпът до натрупаните мазнини става много лесен. Чудесен режим за сваляне на килограми. Кетодиетата има и други предимства – почти не усещате глад, раздразнителност и липса на концентрация. Едновременно с това осигурявате на тялото си стабилен източник на енергия.\r", "date": "2018.06.17", "title": "Кетонната диета топи мазнини. Повече за нея"}
{"url": "https://www.dnes.bg/usa/2018/06/17/na-art-festival-v-sasht-masova-strelba-i-pone-20-raneni.379592", "text": "Най-малко 20 души бяха ранени рано тази сутрин при стрелба по време на продължил цяла нощ арт фестивал в американския щат Ню Джърси, предаде ДПА, цитира БТА.\r\nЕдин стрелец е убит, а друг е в ареста, посочиха властите в град Трентън.\r\nШестнайсет души са с огнестрелни рани, а още четирима, включително 13-годишно момче, са в критично състояние. По време на стрелбата в района е имало около 1000 души. \r\nЗасега няма информация какво може да я е предизвикало.\r\nВластите са установили самоличността на двама стрелци, но казаха, че може да има и други. Убитият е 33-годишен. Открити са няколко оръжия.", "date": "2018.06.17", "title": "На арт фестивал в САЩ: Масова стрелба и поне 20 ранени"}
{"url": "https://www.dnes.bg/akoshtete-vqrvaite/2018/06/17/silnite-i-slabite-strani-na-zodiite-ii-chast.379456", "text": "Природата на всеки човек се определя от различни фактори – образование, приятели, семейство, среда, в която живее... Списъкът може да продължи безкрайно. Според астролозите и нашият знак играе роля и можем по това да открием сходни характерни черти в иначе различни хора.\n\r\nСлед като вчера ви представихме първите шест зодии, вижте силните и слабите на останалите.\n\r\n\n\r\n\n\r\nНезависимо от избраната професия, тези хора са привлечени и се стремят към всичко красиво. Изключително важно е да живеят в комфортна обстановка, да имат красиви гледки от дома, да носят шик дрехи, изразяват се с красиви фрази. Често родените под този знак са хора на изкуството или поне имат творческо хоби. Освен това те са много очарователни. Често обаче представителите на този знак, стремящи се към красотата, са твърде капризни и дори взискателни към своите близки. И това важи не само за жените, но и за мъжете.\r\n                    \r\n                    \r\n\n\r\n\n\r\nСкорпионите обичат комфорта, лукса, славата. Но всички тези удоволствия са готови не само да получат под формата на подаръци на съдбата, но и да достигнат до тях без помощта на други хора. Представителите на този знак са много амбициозни хора. Ако са решили нещо, те ще се опитат да го постигнат по всякакъв начин. Виждат целта и не виждат пречки. В същото време Скорпионът ревниво пази своите идеи. Ако някой пък им посочи тяхно несъвършенство са обидени дълго време.\r\nВижте още за зодиите в", "date": "2018.06.17", "title": "Силните и слабите страни на зодиите (II част)"}
{"url": "https://www.dnes.bg/notifikacii/2018/06/17/jena-s-noj-vyv-frenski-supermarket-allah-akbar.379593", "text": "Жена бе арестувана днес в курорта Сен Сир сюр Мер в Южна Франция, след като рани двама души с макетен нож на касата в местен супермаркет, крещейки \"Аллах акбар!\". Това съобщи за Франс прес прокурорът на Тулон Бернар Маршал, предаде агенцията, цитирана от \"Труд\".\r\n\"Купувач, ранен в гърдите, е настанен в болница, касиерката също е пострадала, но по-леко\", уточни служителят, като потвърди данни на изданието \"Нис матен\".\r\n\"Вероятно става дума за изолиран случай, дължащ се на психични проблеми, но това не изключва възможността жената да е надъхана с радикални идеи\", коментира прокурорът.\r\nАрестуваната няма полицейско досие. Инцидентът се разследва от следствените власти в Тулон.\r\nСпоред прокурора жената може да бъде обвинена в предполагаем опит за убийство и пропаганда на престъпленията с терористична насоченост. Жилището ѝ е било обискирано, по-специално, за да се установи поддържала ли е връзки с \"Ислямска държава\".", "date": "2018.06.17", "title": "Жена с нож във френски супермаркет: \"Аллах акбар!\""}
{"url": "https://www.dnes.bg/football/2018/06/17/senzaciia-meksiko-udari-svetovniia-shampion-germaniia.379594", "text": " Първенецът на планетата Германия сензационно загуби с 0:1 от Мексико в двубой от група \"F\" на световното първенство по футбол в Русия, който се игра на стадион \"Лужники\".\r\n \r\nСветовният шампион изигра изключително слабо за стандартите си първо полувреме, в което се пропукваше в отбрана при почти всяка атака на своя противник. В същото време ацтеките действаха изключително смело и не демонстрираха никакъв респект към скърцащата германска машина.\r\n \r\nДесетина минути преди почивката се случи и логичното, защото Ървинг Лозано матира Мануел Нойер с плътен удар в долния ляв ъгъл, получавайки подаване от Хавиер Ернандес - Чичарито.\r\n \r\nПрез второто полувреме момчетата на Йоахим Льов имаха осезаемо предимство и отправиха куп удари, но така и не можеха да създадат чиста голова възможност, с която да материализират превъзходството си.\r\n \r\n", "date": "2018.06.17", "title": "Сензация! Мексико удари световния шампион Германия"}
{"url": "https://www.dnes.bg/festivali/2018/06/17/artist-izleze-jiv-sled-kato-beshe-pogreban-pod-natovaren-pyt.379595", "text": "Австралийски пърформанс изпълнител излезе от стоманения контейнер, в който беше \"погребан\" под натоварен път в рамките на фестивал на остров Тасмания, предаде Reuters, цитира БТА.\r\nМайк Пар, който е на 73 години, искаше с изпълнението си да напомни за жестокостите, извършвани от колонизаторите към аборигените. Той влезе в контейнера късно в четвъртък, след което пътят над него беше запечатан. \r\nВ контейнера се подаваше кислород и предварително беше поставена достатъчно вода, както и материали за четене и писане, отоплителен уред, кофа за хигиенни нужди, но не и с храна. В случай на спешност Пар можеше да използва стрес бутон. \r\nПърформансът беше организиран в рамките на фестивала на черните изкуства \"Дарк Мофо\". Целта му е да насочи вниманието към древни ритуали.", "date": "2018.06.17", "title": "Артист излезе жив, след като беше \"погребан\" под натоварен път"}
{"url": "https://www.dnes.bg/kino/2018/06/17/frenski-trilyr-s-ruski-privkus-v-miobius.379430", "text": "Носителят на \"Оскар\" за \"Артистът\", Жан Дюжарден стана световно известен с участието си в холивудски продукциикато  \"Вълкът от Уолстрийт\" и \"Пазители на наследството\", но работи и в родната Франция.\r\nМоже да го гледаме в трилъра \"Мьобиус\" на Ерик Рошан. Звездата влиза в образа на руски таен агент Григорий Алексеевич. Героят му пребивава в Монако, където зорко следи стъпките на богаташа Иван Ростовски (Тим Рот).\r\nПо време на спец акцията му, Григорий се запознава с банкерката Алис Редмонд  (Сесил дьо Франс). Между двамата отношенията не остават само професионални, въпреки че героят я подозира в шпионаж. \n\r\nТим Рот съвсем целенасочено е избран от Рошан, заради приликата му с Роман Абрамович. И понеже руският на двамата актьори, изпълняващи главните роли не е на ниво, към проекта са привлечени и Дмитрий Назаров ( познат от ролята си в сериала \"Кухня\") и Владимир Меншов (режисьор на  \"Москва не вярва на сълзи\").\r\r\n                    \r\n                    Ерик Рошан знае как да поддържа силно ниво на напрегнатост, важно условие за подобен жанр филми, както и усложнява ситуациите, поставяйки персонажите в трудни за преодоляване дилеми, доста добре усетени и пресъздадени от актьори като Дюжарден, Рот и дьо Франс.\r\nЗа превъплъщението си в този филм Жан Дюжарден е номиниран за най-добър чуждестранен актьор от Германските кино и телевизионни награди \"Юпитер\".\r\nГледайте \"Мьобиус\" на 17 юни от 23.00 часа по телевизия .", "date": "2018.06.17", "title": "Френски трилър с руски привкус в \"Мьобиус\""}
{"url": "https://www.dnes.bg/stranata/2018/06/17/myj-izgoria-a-jena-e-vdishala-dim-pri-pojar-vyv-varna.379580", "text": "Пожар избухна днес в центъра на Варна, съобщи \"Фокус\". При бедствието е пострадала една жена, която е отведена в болница. \r\nСигналът за пожара е постъпил тази сутрин около 8:40 часа. На място са изпратени пет пожарни екипа, които са успели да локализират пожара. \r\nСтихията е избухнала във временни постройки, пригодени за живеене или складиране на вещи, намирали се във вътрешен двор на жилищна кооперация на ул. \"Околчица\". \r\nНа мястото на пожара е открито тяло на мъж, \r\nНа този етап не се съобщават повече подробности, действията на мястото на произшествието продължават, съобщиха от полицията.\r\nЖена на 67-години е отведена в болнично заведение, тъй като е вдишала дим.", "date": "2018.06.17", "title": "Мъж изгоря, а жена е вдишала дим при пожар във Варна"}
{"url": "https://www.dnes.bg/balkani/2018/06/17/dobro-nachalo-no-kakvo-sledva-bydeshteto-pred-severna-makedoniia.379579", "text": "Договорът на македонския премиер Зоран Заев с гръцкия му колега Алексис Ципрас за прекратяване на десетилетния спор за името на балканската страна предизвика положителни реакции в Брюксел, Вашингтон и столиците на страните членки на Европейския съюз. Но трябва да бъдат преодолени много препятствия, преди да се изчисти пътят на Македония, или Северна Македония, както вече е известна според договора, към членство в ЕС, пише Politico.\n\r\nСред тези препятствия е ожесточеното вътрешно противопоставяне както в Македония, така и в Гърция. Македонският президент Георге Иванов заяви в сряда, че няма да подпише договора. Коалиционните партньори на Ципрас и основната опозиционна партия също разкритикуваха плана.\n\n\n\n\r\n                    \r\n                    \r\nНе по-малко важно е, че лидерите на ЕС са разделени по въпроса дали да дадат зелена светлина за започване на преговори за членство с Македония и Албания на срещата на върха в края на този месец.\n\r\nКато цяло два са лагерите при дебатите в ЕС. Единият, ръководен от Франция и Холандия, смята, че блокът трябва да се съсредоточи върху реформирането си след Brexit, преди да обмисли приемането на нови членове. Тези страни се тревожат също, че поканата на страни от Балканите с тяхното военно минало и дълбоко вкоренени проблеми с организираната престъпност и корупцията би била подарък за популистките опоненти на ЕС преди изборите за Европейски парламент догодина.\n\r\nФранция и Холандия имат проектозаключения за срещата на върха на Съвета на ЕС на 28 и 29 юни, които отлагат вземането на решение за започване на преговори за втората половина на следващата година, става ясно от текст, с който Politico разполага.\n\r\nСред привържениците на разширението са ръководители на Европейската комисия (ЕК), високопоставени германски политици и правителства от Централна и Източна Европа. Те твърдят, че ЕС трябва да държи балканските страни в орбитата си, за да противодейства на нарасналото влияние в южния си двор от конкурентни сили.\n\r\n\"Ако ЕС не успее да постигне напредък в процеса на присъединяването с тези страни, последиците ще бъдат фатални\", заяви германският външен министър Хайко Маас в изявление в Берлин в сряда. \"От дълго време други сили – Русия, Китай, близкоизточни страни, т.е. държави с напълно различно понятие за ред и стабилност от приетите от нас, европейците, се стремят да запълнят тази празнота\", допълни Маас.\n\r\nПривържениците на разширяването уверяват също, че започването на преговори за членство с дадена страна дава на ЕС по-голяма сила да настоява за повече демокрация и върховенство на закона в страните кандидатки и подкрепя проевропейските лидери в тях.\n\r\nСпоред проевропейски балкански лидери като Заев, който пое големи политически рискове, за да получи тласък в преговорите за членство, блокът ще е \"крайно късоглед да затръшне вратата пред лицето им\", казва дипломат от ЕС.\n\r\nЗа момента изглежда, че най-доброто, на което Македония и Албания могат да се надяват на срещата на върха, е споразумение за начало на подготовката за преговори за членство. Но те ще трябва да предприемат още реформи, преди действително да седнат на масата за преговори.\n\r\n\"Изрично подкрепям започването на преговори за присъединяване при определени условия с тези две страни\", заяви Маас, един от многото европейски политици, които посредничиха за сделката между македонското и гръцкото правителство.\n\r\nДоговорът трябва да разреши 27-годишния спор, който започна, когато Македония се отдели от разпадащата се комунистическа Югославия. Гърция заяви, че името на новата страна внушава териториални претенции за област в Северна Гърция със същото име и също така съдържа неоснователна претенция към древната гръцка култура. Атина обеща да блокира присъединяването на Скопие към ЕС и НАТО, докато спорът не бъде разрешен.\n\r\nСпоред условията на договора страната ще бъде прекръстена на Северна Македония и това име ще бъде използвано в и извън границите й. Но прилагането му няма да е лесно както за Скопие, така и за Атина.\n\r\nМакедонският президент Георге Иванов вероятно ще блокира договора, ако той бъде одобрен от парламента. Въпреки че теоретично може да бъде заставен да го одобри, ако депутатите го подкрепят за втори път, възможно е Иванов все пак да оттегли подписа си.\n\r\nОсвен това македонското правителство ще подложи договора на референдум и се нуждае от мнозинство от две трети в парламента, за да прокара изискваните промени в Конституцията.\n\r\nВ Гърция коалиционните партньори на Ципрас отхвърлиха договора, а основната опозиционна партия \"Нова демокрация\" също отправи критики. Това означава, че той ще трябва да сглоби временен съюз, ако иска да го прокара в парламента.", "date": "2018.06.17", "title": "Добро начало, но какво следва: Бъдещето пред Северна Македония"}
{"url": "https://www.dnes.bg/balkani/2018/06/17/podpis-pregrydka-i-veche-sme-sysedi-s-republika-severna-makedoniia.379577", "text": "\n\r\nВъншните министри на Гърция и Македония подписаха договора, с който Бившата югославска република Македония вече ще се нарича \"Република Северна Македония\", предаде Reuters. \n\r\nДоговорът беше подписан в гръцкото село на брега на езерото Преспа, след което делегацията ще се прехвърли и в Македония. \n\r\nНа подписването присъстваха от гръцка страна премиерът Алексис Ципрас и външният министър Никос Кодзиас, а от македонска – министър-председателят Зоран Заев и външният министър Никола Димитров. Документът подписаха Кодзиас и Димитров, съобщава bTV.\n\r\nПрисъстват още специалният пратеник на ООН Матю Нимиц, вицепрезидентът на Европейската комисия и върховния представител на ЕС Федерика Могерини, комисарят на ЕС, отговарящ за разширяването – Йоханес Хан, и представител на генералния секретар на ООН.\r\n                    \r\n                    \r\nОфициалните гости пристигнаха на яхтеното пристанище и пеша се отправиха към подиума, където документът беше подписан.\n\r\nОтново с лодки официалните лица ще отидат после на македонския бряг – град Отешево, където ще има официален обяд.\n\r\nСнощи след тридневни дискусии в гръцкия парламент вотът на недоверие срещу правителството на премиера Алексис Ципрас, внесен от опозиционната „Нова Демокрация”, бе отхвърлен.\n\r\nХиляди гърци протестираха срещу споразумението пред парламента, призовавайки Ципрас да подаде оставка. Полицията използва звукови гранати и сълзотворен газ, за да попречи на демонстрантите да влязат в сградата.\n\r\nПротести днес организира и опозицията в Македония.\n\r\nПодписването на споразумението между Македония и Гърция слага край на 27-годишния спор за името.\n\r\nСъбитието се осъществява при затегнати мерки за сигурност и в присъствието на високопоставени служители на международната общност.\n\r\nСпоразумението с Гърция е озаглавено „Окончателно споразумение за разрешаване на различията, описани в резолюции 817 и 845 на Съвета за сигурност на ООН за прекратяване на Временното споразумение от 1995 г. и за установяване на стратегическо партньорство между страните“.", "date": "2018.06.17", "title": "Подпис, прегръдка... И вече сме съседи с Република Северна Македония"}
{"url": "https://www.dnes.bg/notifikacii/2018/06/17/postijenie-za-ivet-sprintiorkata-zavyrshi-vtora-v-bern.379575", "text": "Най-добрата българска спринтьорка Ивет Лалова-Колио се класира на второ място на 100 метра на турнира по лека атлетика \"Citius\" в швейцарския град Берн.\r\nЛалова финишира за 11.31 секунди, а най-доброто й постижение за сезона е 11.20.\r\nПобедителка стана представителката на домакините Муджинга Камбунджи с 11.23 секунди, а трета се нареди британката Имани-Лара Лансико с 11.33 секунди.", "date": "2018.06.17", "title": "Постижение за Ивет: Спринтьорката завърши втора в Берн"}
{"url": "https://www.dnes.bg/politika/2018/06/17/levicata-s-vot-na-nedoverie-v-sriada-temata-sigurnost.379576", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБСП ще внесе вота на недоверие към правителството в сряда. Това каза за Bulgaria ON AIR депутатът от левицата Иван Иванов. Опозицията иска оставката на кабинета заради несправяне в сектор \"Сигурност\".\n\r\nВотът ще бъде внесен само от името на 80-те народни представители от парламентарната група на БСП. \n\r\n\"Това е един от най-наболелите проблеми в момента и ясен знак, че това правителство трябва да си ходи, тъй като сътресенията в този сектор са изключително големи. Очакванията на българските граждани не се изпълняват, тоест техният живот, здраве и сигурност не са гарантирани от държавата. Затова категорично говорят последните случаи на тежки криминални престъпления\", заяви Иванов.\n\r\n                    \r\n                    \r\nОт ГЕРБ не виждат БСП да предлагат нещо по-различно от това, което те предлагат като политика по сигурността. Признават, че има проблеми, но те трябва да се решават спокойно без да се подлага на риск цялата система.\n\r\nКато конкретни случаи, заради които те искат оставката на кабинета \"Борисов 3\" депутатите от БСП посочват – бягството на затворниците от Централния софийски затвор, битовата престъпност в Угърчин, страха на хората от престъпници в Ботевград, както и авиокатастрофата с военния хеликоптер в Пловдив.", "date": "2018.06.17", "title": "Левицата с вот на недоверие в сряда, темата – сигурност"}
{"url": "https://www.dnes.bg/obshtestvo/2018/06/17/morkovyt-toiagata-i-romskata-integraciia-zasega-iliuziia.379574", "text": "Не съм расист, не мразя роми, не мисля, че са по-долна категория от нас, но и тук монетата има две страни. Всеки трябва да има и права, и задължения. Постът ми във Facebook е насочен към това. Така съпругата на вицепремиера Томислав Дончев Светлана Дончева коментира публикацията си в социалната мрежа, която предизвика бурни реакции.\n\r\nПоводът са две случки, които са я провокирали. Първата е от Габрово. \n\r\n\"Видях видео от мой приятел в Габрово – на пръв поглед нищо необичайно, докато не пуснах звука и се чу оглушителна циганска музика, явно огласяща целия квартал. Това е кварталът, където Томислав е израснал и се вижда и блока му. Видеото е заснето в 20 ч. вечерта, а музиката идва от апартамент в блок\", посочи тя.\n\n\r\n                    \r\n                    \r\nМузикалният тормоз бил денонощен, а полицията има ограничени правомощия. \n\r\n\"На пръв поглед е лесно – подаваш сигнал до полицията, която трябва да осигури обществения ред. Но не е така. Полицията може само да направи забележка, не може да влезе вътре или да отнеме устройството, а тормозът е денонощен\", каза Дончева.\n\r\nВторият повод е репортаж за бой на столично кръстовище с участие на роми. \"Съчетавайки двата повода това провокира моята реакция. Това е предисторията на този според мен изкуствен скандал\", каза тя.\n\r\nКатегорична е, че за момента ромската интеграция е илюзия. \"Има много цигани, които са успели да се интегрират и да излязат от ужасния социален модел, цигани, които завършват медицина, стават инженери. Те са пример, че не са по-долна класа от нас, но голяма част от тях не са осъзнали задълженията си към това общество и злоупотребяват с това. Смятат, че са в ролята на жертва\", посочи тя пред bTV.\n\r\nДончева се извини за публикацията си. По думите й го е направила, защото \"по инерция сложих циганите под общ знаменател и тези, които са се образовали и са се интегрирали могат и ще се почувстват засегнати.\"\n\r\nТомислав реагира както само той може – сдържано и с уважение. За мен е непонятно да се кара. Ние сме равноправни и живеем така от много години, каза още жената до вицепремиера.\n\r\n\"Мисля, че със случката допринесох за имиджа му, не, че той има нужда от това, той има достатъчно позитивен имидж.\"\n\r\nПостът е пример да се говори извън матрицата, не политически коректно. Елитът и медиите са подложени на законна цензура, казва се само половината, а проблем се решава като се сложи на масата, категорична беше тя.", "date": "2018.06.17", "title": "Морковът, тоягата... И ромската интеграция – засега илюзия "}
{"url": "https://www.dnes.bg/politika/2018/06/17/borisov-s-pozdravi-za-hrabrata-krachka-na-cipras-i-zaev.379578", "text": "Премиерът Бойко Борисов поздрави Алексис Ципрас и Зоран Заев, както и външните министри на Македония и Гърция, за подписания днес в Преспа договор между двете държави.\n\n\r\n\"Поздравявам премиерите Алексис Ципрас и Зоран Заев, както и техните външни министри, за важната и храбра крачка, която заедно направиха днес\", написа във Facebook премиерът Бойко Борисов.\n\r\n\"Договорът за спора за името отваря пътя на Република Македония към ЕС и НАТО. България винаги е подкрепяла нашата съседка по този път. Най-важното сега е гражданите на всички страни на Балканите да разберат, че този договор не води до териториални претенции или бъдещи проблеми, а напротив - ще ни помогне да живеем заедно по-добре\", пише още Бойко Борисов.\r\n                    \r\n                    \r\nМинистрите на външните работи на Македония и на Гърция Никола Димитров и Никос Кодзиас подписаха днес в Преспа договора между двете страни, с който се слага край на 25-годишния спор за името. Договорът предвижда ерга омнес име /за всеобща употреба/ - Република Северна Македония.\n\r\nДоговорът е със заглавие Окончателна спогодба за решаване на различията, описани в резолюции 817 и 845 на Съвета за сигурност на ООН за прекратяване на силата на Временната спогодба от 1995 г. и за установяване на стратегическо партньорство между страните.", "date": "2018.06.17", "title": "Борисов с поздрави за храбрата крачка на Ципрас и Заев"}
{"url": "https://www.dnes.bg/sofia/2018/06/17/vijte-kyde-niama-da-ima-voda-utre-v-sofiia.379581", "text": "\"Софийска вода” временно ще прекъсне водоснабдяването в някои части на столицата\r\n \r\nНа 18 юни 2018 г. (понеделник), във връзка с подмяна на сградно водопроводно отклонение на ул. \"Братя Миладинови\" Център, се налага спиране на водоподаването от 10:00 до 18:00 часа на клиентите на \"Софийска вода”, живеещи в района на: по ул. \"Братя Миладинови\" от ул. \"Св. Св. Кирил и Методий\" до бул. \"Сливница\", по ул. \"Гривица\" от ул. \"Братя Миладинови\" до бул. \"Христо Ботев\"\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Гривица\" ъгъла с ул. \"Братя Миладинови\".\r\n                    \r\n                    \r\nНа 18 юни 2018 г. (понеделник), във връзка с подмяна на спирателни кранове на ул. 5040 жк. \"Дружба\" I, се налага спиране на водоподаването от 10:00 до 20:00 часа на клиентите на \"Софийска вода”, живеещи в района на: ул. 5039, ул. 5041, бул. \"Христофор Колумб\"\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. 5040 ъгъла с ул. 5041.\n\r\nНа 18 юни 2018 г. (понеделник), във връзка с диагностика на уличен водопровод на ул. \"Първанова чешма\" с. Доброславци, се налага спиране на водоподаването от 09:30 до 16:30 часа на клиентите на \"Софийска вода”, живеещи в района на: ул. \"Първанова чешма\", ул. \"Уршак\", ул. \"Панчовица\"\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Бранище\" ъгъла с ул. \"Панчовица\".\n\r\nНа 18 юни 2018 г. (понеделник), във връзка с монтаж на спирателен кран на ул. \"Иван Андонов\" кв. \"Кръстова вада\", се налага спиране на водоподаването от 10:00 до 18:00 часа на клиентите на \"Софийска вода”, живеещи в района на: ул. \"Иван Андонов\"\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Иван Андонов\" ъгъла с ул. \"Вера Мутафчиева\".\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n\"Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.06.17", "title": "Вижте къде няма да има вода утре в София"}
{"url": "https://www.dnes.bg/snimka-na-denia/2018/06/17/i-utre-ostava-dyjdovno-temperaturite-do-28-gradusa.379582", "text": "През следващото денонощие атмосферата над страната ще се задържи неустойчива и отново ще има краткотрайни валежи с гръмотевични бури и градушки, на повече места и по-значителни в следобедните часове. \n\r\nМаксимални температури между 23 и 28 градуса, в София около 24 градуса.\n\r\nНад Черноморието също ще се развива купеста и купесто-дъждовна облачност. Ще има краткотрайни валежи с гръмотевици, на повече места в следобедните часове. Ще духа до умерен североизточен вятър, но с временни усилвания. Максималните температури ще са 26 - 28 градуса. Температурата на морската вода е 23 - 25 градуса. Вълнението на морето ще бъде 1 - 2 бала.\n\r\nИ над планините ще се развива мощна купесто-дъждовна облачност и ще има краткотрайни валежи с гръмотевични бури. Ще духа до умерен северен вятър, но с временни усилвания. Максимална температура на височина 1200 метра около 18 градуса, на 2000 метра - около 12 градуса.\r\nВъв вторник и сряда има повече слънчеви часове. Валежите ще намалеят, ще бъдат на малко места и по-слаби. Все пак през първия ден в отделни планински райони в Западна България е възможно за кратко да бъдат интензивни. Вятърът ще е от изток-североизток, в Източна България - умерен. \n\r\nТемпературите ще се повишат и в сряда, когато в повечето райони ще се задържи без валежи, максималните ще са между 27 и 32 градуса.", "date": "2018.06.17", "title": "И утре остава дъждовно, температурите - до 28 градуса"}
{"url": "https://www.dnes.bg/mish-mash/2018/06/17/pod-venchiloto-plevneliev-i-banova-veche-semeina-dvoika.379583", "text": "Росен Плевнелиев - президент на България (2012 - 2017 г.) и Деси Банова вече са семейство, съобщи \"\". \r\nПрезидентът и синоптичката се врекоха на церемония в София. \r\nПрисъстваха децата на младоженците - синовете му Асен и Павел и дъщеря й Йоанна, тъщата на президента Лили и кумовете на младото семейство. \r\nДесислава Банова-Плевнелиева - така се казва вече булката.\r\nДвойката се е врекла във вечна вярност пред кумовете си и майката на Деси Банова.\r\nМладоженците очакват син през есента.\r\nВ началото на месеца Банова разкри, че ще има лятна сватба, но без голямо тържество, а само скромно подписване и църковен брак, на който тя много държи. Тогава Деси допълни, че ще запази собствената си фамилия, но все пак ще прибави и едно тиренце с фамилията Плевнелиева.\r\n ", "date": "2018.06.17", "title": "Под венчилото: Плевнелиев и Банова – вече семейна двойка"}
{"url": "https://www.dnes.bg/balkani/2018/06/17/cipras-ot-prespa-vreme-e-da-se-pishe-nova-shtastliva-pesen.379584", "text": "Гръцкият министър-председател Алексис Ципрас заяви, че в Преспа, където се подписа договора за името между страната му и Македония започва \"да се пише нова щастлива песен\", предава македонската електронна медия \"Стандард\".\n\r\n\"Дошло е време отново да пеем щастливи песни на Балканите, а днес се прави първата и смела стъпка в тази посока. Започваме да пишем такава нова песен тук в Преспа. Нашата цел е тази песен на радостта да пее на много векове и много бъдещи поколения, на нашия език и на език, в нашата страна и във вашата страна, от нашия народ и от вашия народ. Песен, която ще отпразнува мира\", заяви гръцкият министър-председател.\n\n\n\r\n                    \r\n                    \r\nСрещата в Преспа бе характеризирана като среща с историята поради историческото значение на района, посочва \"Фокус\".\n\r\n\"Днес ние сме тук, гледайки историята на нашите народи, ние сме тук и за двамата, за да изпълним патриотичния си дълг\", допълни гръцкият министър-председател.\n\r\nГоворейки за споразумението, Алексис Ципрас заяви, че е патриотично и призова гражданите на двете страни да го приемат без предразсъдъци.\n\r\n\"Усилено и неуморно стигнахме до взаимно приемливо споразумение, който напълно зачита основните принципи и ценности на двете страни, сделка, която днес ни позволява да се обърнем към гражданите на двете страни, да погледнем в очите и да ги призовем да прочетат и да го подкрепят без предразсъдъци. Ако душата на всяка нация е нейната история, тогава душите на двете нации са изобразени в нашето споразумение\", отбеляза гръцкият министър-председател.\n\r\nЦипрас спомена и първата среща с Заев преди шест месеца в снежен Давос, където било много студено както и студа в отношенията между двете страни през последните 25 години.", "date": "2018.06.17", "title": "Ципрас от Преспа: Време е да се пише нова щастлива песен!"}
{"url": "https://www.dnes.bg/balkani/2018/06/17/zaev-sled-podpisa-premestihme-planinite-s-gyrciia.379585", "text": "Македонският премиер Зоран Заев подчерта днес след подписването на споразумение с Гърция за решаване на спора за името, че държавата е горда с това, предава македонската медия \"Канал 5\".\n\r\n\"Гордеем се с това споразумение. Гордеем се, защото се обединихме около решение, което не разделя, а избрахме решение, което да ни обедини. С подписването на окончателното споразумение за разрешаване на проблема с името и за стратегическото партньорство между нашите две страни преместихме планините. Тогава, когато мнозина се съмняваха, потвърдихме, че е възможно! Днес приключваме спора. Ние слагаме край на многото години на различия, които повдигнаха стена, която направи приятелски отношения между съседите трудна\", заяви Заев.\n\n\n\n\n\r\n                    \r\n                    \r\nТой добави, че това е тържествен акт и израз на ангажираност за намиране на решение, което е в интерес на бъдещето и на гражданите на двете страни, посочва \"Фокус\".\n\r\n\"Ние изграждаме приятелство с Гърция. Ние ще бъдем партньори и съюзници. Те ще бъдат нашите привърженици. Заедно ние подготвяме пътя за стратегическо партньорство в полза на гражданите на двете страни. Договорът, подписан днес, създава шанс и е историческа възможност за засилено сътрудничество, по-силни икономически връзки и по-висок растеж и развитие\", заяви македонският министър-председател и допълни, че изолацията на Македония и Гърция не са довели до нищо добро.\r\nСъщевременно той изпрати послание до противниците на Договора в двете страни.\n\r\n\"Заемането на позиция е европейски начин на мислене. Точно както е европейски да се говори и да се дава шанс на решението в институционалната система на вземане на решения... Нашите държави имат задължението да застанат зад равенството между нациите, човешкото достойнство и солидарността. Европейската концепция е цивилизована ценност, която е демократична и се противопоставя на манипулациите на популизма и страха. Европа е по-силна от страха. Гърците, македонците, европейците са по-силни от страха. Европейското семейство не знае прегради\", заключи той.", "date": "2018.06.17", "title": "Заев след подписа: Преместихме планините с Гърция!"}
{"url": "https://www.dnes.bg/notifikacii/2018/06/17/riskovete-na-e-cigarite-aromatite-syshto-sa-otrovni.379586", "text": "Ароматите в електронните цигари могат да предизвикат сърдечносъдови болести, инсулт и инфаркт, съобщи в. \"Мирър\".\n\r\nИзследване, проведено от учени от Бостънския университет, показва, че ароматните добавки в електронните цигари могат нарушат функцията на кръвоносните съдове и вдишването им може да увреди сърцето.\n\r\n\"Повече възпаления и загуба на азотен окис са някои от първите промени. Те водят до сърдечносъдови болести, инсулт или инфаркт, затова се смятат за ранни показатели за болно сърце\", обясни ръководителят на екипа д-р Джесика Фетърман. \"Откритията ни сочат, че ароматните добавки могат да имат сериозни последствия за здравето\".\n\r\nИзследваните аромати са на ментол, бадеми със захар, ванилия, канела, карамфил, масло, ягода, банан, ледена свежест. Анализът показа, че и деветте аромата увреждат ендотелните клетки, които покриват вътрешната страна на кръвоносните съдове и сърцето.\r\n\"Проучването ни показа, че ароматите в електронните цигари са токсични за белия дроб и сърдечносъдовата система\", каза д-р Фетърман. \"Те стимулират и пушенето сред младежите\".\n\r\nУчените се надяват, че откритията им ще доведат до нови правила и до забрана на продажбата и рекламата на електронни цигари сред младите хора.\n\r\n/БТА/", "date": "2018.06.17", "title": "Рисковете на е-цигарите: Ароматите също са отровни"}
{"url": "https://www.dnes.bg/mish-mash/2018/06/17/mitovete-za-letniia-grim-koi-da-izbiagvame.379460", "text": "Като бюти редактор редовно се натъквам на много и различни митове за летния грим, за които спокойно мога да кажа, че не са истина.\n\r\nТенденциите всеки сезон са различни, но има нещо, което не трябва да забравяме – трябва да се гримираме и да използваме продукти, които самите ние харесваме и които ни стоят добре.\n\r\nВ този ред на мисли ви представям топ 4 на митовете, които не просто, че не важат за мен, но и никога не бих следвала.\n\r\nИ, разбира се, 4 задължителни продукта по последни бюти тенденции, разбиващи всеки един от тези митове.\n\r\nВ случай, че и вие имате нужда от някой от тях, не забравяйте - до 19 юни в магазините на Sephora при закупени три продукта на марката, единият от тях (този с най-ниска стойност) ще бъде подарък!\r\n                    \r\n                    \r\n\n\r\nТова е нещо, което със сигурност не уважавам като мит. Налагането на грешното твърдение, че фон дьо тените са само за студените дни е нещо, което трябва да игнорирате. Открийте просто своя продукт, който е с по-лека формула и има блестящ за кожата ефект. Аз, тъй като съм много светла, избирам и марки, които имат разнообразие от цветове. Така открих фон дьо тен-ът на Sephora Glow, който не само озарява лицето ми, но и осигурява 10 часа хидратация. Покритието му е леко до средно, което значи, че не прави маска и просто прикрива несъвършенствата.\r\nВижте още по темата в ", "date": "2018.06.17", "title": "Митовете за летния грим. Кои да избягваме?"}
{"url": "https://www.dnes.bg/stranata/2018/06/17/zaradi-pari-skandal-mejdu-myj-i-jena-v-pernik.379587", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ социалните мрежи се появи екшън клип на скандал между бияч и длъжница.\r\nВъв видеото мъж, придружаван от група хора, и жена се карат. Сагата се разиграва в Перник.\r\nСпоред коментарите в сайта, където е публикуван клипът, най-вероятно става дума за заложена къща и невръщане на пари, предава .                     \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.06.17", "title": "Заради пари: Скандал между мъж и жена в Перник"}
{"url": "https://www.dnes.bg/zvezdi/2018/06/17/vogue-sred-prirodata-s-prelestnata-jizel-biundhen.379461", "text": "Всичко започна с едно неизвестно, свежо лице на бразилски модел, което се появи на ревюто за пролет-лято 1998 година на Alexander McQueen.\n\r\nОстаналото е история до създаването на супермодела Жизел Бюндхен.\n\r\nЖивотът ѝ е буквално мечтата на всяка жена, изпълнен с корици на Vogue, крила на Victoria's Secret и роли на посланик на големи имена в модната и козметичната индустрия.\n\r\nИсторията на Жизел Бюндхен, на нейните две деца и звездният ѝ съпруг, Том Брейди, е разкрита в новия брой на Vogue, на който супермоделът е корица.\n\r\nТам тя разказва за себе си и нейната мисия да защитава планетата. Отваряйки нова глава в своя живот, 37-годишната красавица разказва за връзката си със социалните мрежи, дома си в Масачузетс, надеждата ѝ за бъдещата етична и устойчива модна индустрия.\r\n                    \r\n                    \r\nФотосесията е заснета от професионалните обективи на фотографското дуо Инес и Винууд, които улавят екзотичната красота на Жизел, която позира на фона на дива природа и дори пещери.\n\r\nВсички кадри от фотосесията можете да видите в галерията на ", "date": "2018.06.17", "title": "Vogue сред природата с прелестната Жизел Бюндхен"}
{"url": "https://www.dnes.bg/notifikacii/2018/06/17/19-godishna-prebita-do-smyrt-ot-priiatelia-si-v-aitos.379572", "text": "19-годишно момиче от Айтос е било пребито до смърт на 16 юни, за убийството е задържан нейният приятел. \r\nТой е на 27 г. от столицата, криминално проявен, съобщиха от ОД МВР Бургас.\r\nСигнал за тежкия инцидент е получен в полицията около 20:25 ч. на 16 юни. \r\nВ жилище на ул. \"Хаджи Димитър\" е открито младо момиче в безсъзнанание, с множество травми по главата и тялото. Пострадалата е откарана в болница, но издъхва в 02:40 ч. на 17 юни, вследствие на нараняванията си.\r\nВ полицията е задържан 27-годишният Теньо, с когото момичето живеело. Двамата имали дете на 2 г. и 8 месеца.", "date": "2018.06.17", "title": "19-годишна пребита до смърт от приятеля си в Айтос   "}
{"url": "https://www.dnes.bg/notifikacii/2018/06/17/aifelovata-kula-s-nov-oblik-slagat-i-bronejiletka.379566", "text": "Най-посещаваният туристически обект в света – Айфеловата кула – ще се сдобие със своеобразна бронежилетка.\r\nОт двете страни, гледащи към река Сена, ще бъдат издигнати триметрови стени от бронирано стъкло.\r\nДругите две страни – към Марсово поле, пък ще бъдат преградени с метални решетки. Мерките целят да защитят Айфеловата кула от потенциални терористични атаки, пише .\r\nЗатова и на входовете от околните булеварди ще бъдат поставени бетонни прегради. Основната част от строителните работи трябва да бъде завършена до 14 юли – националния празник на Франция. Проектът е на стойност 30 милиона евро.\r\n ", "date": "2018.06.17", "title": "Айфеловата кула с нов облик... Слагат й бронежилетка"}
{"url": "https://www.dnes.bg/football/2018/06/17/hyrvatiia-se-razhodi-i-udari-nigeriia.379558", "text": "Хърватия удари с 2:0 Нигерия и поведе в Група \"D\" на Мондиал 2018. Балканците тотално доминираха в мача, не дадоха никакъв шанс на африканците и почти на ходом си взеха победата и трите точки.\r\nТрябва да се отбележи, че хърватите изиграха много умно и тактически правилно мача, като с минимални усилия взеха максимума.\r\nТочен за европейците от дузпа бе Лука Модрич в 71-ата минута, а автогол си набута Охенекаро Етебо (33-ата мин.).\r\n \r\nАфриканците не показаха почти нищо и определено разочароваха. Така Нигерия е на последно място в групата без спечелена точка, зад Аржентина и Исландия, които имат по един пункт, лидер е Хърватия с пълен актив от три точки.\r\n \r\n\r\n ", "date": "2018.06.17", "title": "Хърватия се разходи и удари Нигерия "}
{"url": "https://www.dnes.bg/redakcia/2018/06/17/tvyrdiiat-sreshtu-bejancite-zeehofer-predvestnik-na-kraia-na-merkel.379560", "text": "Той може да успее в това, което никой дотук не е постигал - Хорст Зеехофер може да възвести края на ерата Меркел. Нейният вътрешен министър сега я предизвиква на дуел по въпроса за бежанците. При това не за първи път.\n\r\nТова беше първата ескалация и първото унижение за канцлерката. Преди две години и половина конфликтът между Хорст Зеехофер и Ангела Меркел избухна за първи път: на конгреса на ХСС през ноември 2015. Зеехофер (тогава министър-председател на Бавария) призова за налагането на горна граница за напиращите от няколко месеца към Германия бежанци. Канцлерката, която беше гост на конгреса на партията-посестрима, не се съгласи, припомня \"\".\r\nТогава Зеехофер публично заяви, че \"ние няма да получим одобрението на населението, ако не наложим горна граница\". Той дори постави косвено под въпрос коалиционното единство в Бундестага. \"Ние сме партии-посестрими и искаме да действаме заедно според възможностите - също и с нашата фракция в Бундестага\".\n\n\n\n\r\nЦели 13 дълги минути Ангела Меркел седеше мълчаливо и слушаше речта на баварския министър-председател. След това бързо напусна партийния конгрес с каменно изражение на лицето. Това беше афронт от страна на председателя на ХСС, който обаче тогава така и не успя да се наложи с искането си за горна граница за прием на бежанци.\n\r\nНе беше изненадващо, че именно Зеехофер се осмели да се противопостави на канцлерката, колкото и необичаен да беше този ход. Почти 30 години той бе депутат в Бундестага. По времето на Хелмут Кол беше министър на здравеопазването, а в първото правителство на Ангела Меркел зае поста на министър на земеделието, преди през 2008 година да стане министър-председател на Бавария.\n\r\nМалцина са германските политици с толкова богат управленски опит в различни ресори. Нищо чудно че той не познава чувството на неувереност. Към това се прибавя, че той идва от \"свободната държава Бавария\", федералната провинция с втория по големина БВП в Германия. Най-добрите училища, най-бързите автомобили, най-хубавата бира и лъвът в герба - баварците се гордеят със своите успехи и със своите особености, които ги отличават от останалата част на Германия. \n\r\nКато министър-председател на Бавария Хорст Зеехофер често неочаквано променяше позициите си, но това не му навреди - даже и когато стана известно, че има незаконно дете. А това не е нещо обичайно в консервативна Бавария, която не само е родина на Зеехофер, а и център на неговото политическо мислене. Още повече сега, когато вече носи отговорности на федерално ниво като министър на вътрешните работи.\n\r\nМнозина политици от ХДС се надяваха, че Хорст Зеехофер ще отслаби критиките си след като пое поста на вътрешен министър в Берлин. Стана точно обратното - едва встъпил в длъжност, той заяви, че \"ислямът не е част от Германия и Германия е християнска страна\". Това беше съзнателна провокация, защото на всички беше ясно, че канцлерката застъпва друго становище. Ангела Меркел открито се противопостави на своя вътрешен министър и Германия започна да гадае за новата схватка между ХДС и ХСС.\n\r\nИ този път Хорст Зеехофер прие риска - както и при настояването си за въвеждане на горна граница, сега той заложи на едно плакативно понятие - връщане на бежанците още на границата. Трудно може да се прецени как би изглеждало едно такова връщане и дали изобщо е възможно то от юридическа гледна точка. Очевидно Хорст Зеехофер и неговата партия искат да се разграничат още повече от канцлерката по отношение на бежанската и миграционна политика и дори да рискуват разпадането на правителствената коалиция и дългогодишния съюз между ХДС и ХСС.\r\nОт 1949 година ХДС и ХСС непрекъснато образуват обща фракция в Бундестага. Те се обозначават като \"партии-посестрими\" и този съюз е поставен на ясна основа. ХСС се изявява само в Бавария, а ХДС - във всички федерални провинции, но не и в Бавария. Ако се стигне до разрив между двете партии, това споразумение ще остане в историята. Но не ХДС, а дяснопопулистката партия \"Алтернатива за Германия\" предизвиква сериозни главоболия на ХСС. Анкетите сочат, че десните популисти се радват в момента на 13 процента подкрепа. От 60 години насам ХСС управлява в Бавария без прекъсване и иска да спечели и предстоящите през октомври местни избори. Не е ясно обаче, дали ХСС ще може да защити своето абсолютно мнозинство. Затова не е чудно, че Хорст Зеехофер се опитва да отнеме инициативата на новата конкуренция.\n\r\n\"Хората, които нямат право да останат в Германия, трябва да бъдат репатрирани последователно\", заяви той в Бундестага и обяви свой план. Не бива да има \"никакво социално-морално разбиране спрямо престъпниците и потенциалните терористи\", допълни той.\n\r\nЯвно тези гръмки думи не са достатъчни за Хорст Зеехофер и неговата партия. Сега те искат да връщат бежанците още на германските граници и да печелят точки сред баварските избиратели.\r\n \r\n", "date": "2018.06.17", "title": "Твърдият срещу бежанците Зеехофер – предвестник на края на Меркел?"}
{"url": "https://www.dnes.bg/snimka-na-denia/2018/06/17/nedelen-jylt-kod-prigotvete-se-za-dyjd-gradushka-i-grymotevici.379557", "text": "Жълт код за интензивни валежи и гръмотевични бури е в сила за цялата страна днес, предупреждава НИМХ. \n\r\nВ цялата страна се очакват краткотрайни валежи, временно интензивни. Често ще са придружени с гръмотевични бури. Ще има условия и за градушки. На места валежите ще достигнат до 30-35л/кв. м.\n\r\nПрез нощта и утре ще се задържи неустойчиво, облачността ще е по-често значителна, предимно купеста и купесто-дъждовна. Из цялата страна ще има краткотрайни валежи и гръмотевични бури, на повече места и по-интензивни в следобедните часове. \r\nОстават условията за локални порои и градушки. От север ще проникне малко по-хладен въздух; дневните температури ще са малко по-ниски и преобладаващите максимални ще бъдат между 23° и 28°. Това съобщи за \"Фокус“ дежурният синоптик.\n\r\nНад Черноморието ще бъде предимно облачно. В часовете преди обяд само на отделни места ще превали, докато след обяд в много райони ще има валежи и гръмотевична дейност. Има условия за локални интензивни валежи и градушки. Ще духа слаб до умерен север-североизточен вятър. Максималните температури на въздуха от 24° и 27°. Температурата на морската вода е 23-25°. Вълнението на морето ще бъде 1-2 бала. \r\nНад планините ще бъде предимно облачно и дъждовно. Главно в следобедните часове ще има гръмотевична дейност. Вятърът ще е слаб до умерен от север-северозапад. По-хладно с максимална температура на височина 1200 метра – около 18°, на 2000 метра – около 11°.\n\r\nИ новата седмица ще започне с неустойчиво време - на много места в страната ще има краткотрайни валежи и гръмотевични бури. Ще се запазят условията за локални интензивни валежи и градушки. \r\nПреобладаващите максимални температури ще бъдат между 23° и 28°. Във вторник и сряда валежите ще намалеят като обхват и интензивност, ще има и повече слънчеви часове. Все пак през първия ден в Рило-Родопската област са възможни значителни количества. Вятърът ще е от изток-североизток, в Източна България - умерен. \r\nТемпературите ще се повишат и в сряда, когато в повечето райони ще се задържи без валежи, максималните ще са между 28° и 33°.", "date": "2018.06.17", "title": "Неделен \"жълт код\"! Пригответе се за дъжд, градушка и гръмотевици"}
{"url": "https://www.dnes.bg/notifikacii/2018/06/17/iz-srs-ta-na-zadyrjan-biznesmen-zamesen-e-i-ubitiiat-danychen.379559", "text": "Задържаният шеф на фирмата за млечни продукти \"Елена\" Стефан Василев, който е обвинен за данъчни престъпления, е чут да коментира убийството на началника на отдел \"Фискален контрол\" в НАП Иво Стаменов в СРС, пише \"\".\n\r\nРепликите на Василев са уловени, след като Стаменов бе прострелян на столичната ул. \"Дунав\" в личния си джип БМВ Х3 през декември м.г. Лекарите във ВМА се бориха за живота на данъчния, но въпреки това на 12 януари той издъхна.\n\r\nКой е гърмял по Стаменов, засега не е ясно. Тепърва разследващи ще установяват и какви са били отношенията между него и Василев.\n\rБизнесменът е обвинен, че като шеф на група за данъчни измами е укрил 900 хил. лв. от ДДС за 4 месеца. Сумата обаче може да нарасне, казват прокурори.\n\r\nТой бе задържан на 4 юни при акция на спецпрокуратурата и ГДБОП. Според обвинението в бандата на Василев влизат и още 2-ма.\n\r\nАнтимафиотите са претърсили над 20 адреса в Русе, Велико Търново, Пазарджик, Търговище и София. Ролята на Василев била да обезпечи регистрацията на фирми бушони на подставени лица. Това ставало чрез документи за дейност, която реално не била извършена, незаконно бил приспадан и данъчен кредит. В четвъртък апелативният спецсъд потвърди ареста на Василев.\n\r\nБлизки до разследването разказаха, че Василев, чийто адрес по лична карта се води във Велико Търново, бил във война с разстреляния в началото на т.г. в София бизнесмен Петър Христов. Той бе собственик на млекопреработвателното предприятие \"Лактима\".\n\r\nВ понеделник спецпрокуратурата ще повдигне обвинения и на лица, уличени като помагачи на Василев в данъчните афери.", "date": "2018.06.17", "title": "Из СРС-та на задържан бизнесмен: Замесен е и убитият данъчен?"}
{"url": "https://www.dnes.bg/stranata/2018/06/17/trus-s-magnitud-ot-3-po-rihter-sybudi-razlog.379561", "text": "Земетресение с магнитуд от 3 по Рихтер е засечено тази сутрин край Разлог.\r\nТова става ясно от справка в сайта на Националния институт по геофизика, геодезия и география.\r\nТрусът е регистриран малко преди 6 часа тази сутрин. Дълбочината му е 1 км. \r\nЕпицентърът е между селата Горно Драгалище и Дебърско.\r\nНяма данни за пострадали и нанесени материални щети.", "date": "2018.06.17", "title": "Трус с магнитуд от 3 по Рихтер събуди Разлог"}
{"url": "https://www.dnes.bg/rusia/2018/06/17/zaspal-shofior-ot-kazahstan-blysna-8-dushi-v-moskva.379562", "text": "Такси се вряза в тълпа пешеходци край Червения площад в Москва снощи. \n\r\nОсем души са ранени, включително двама мексикански граждани, пристигнали в Русия за Мондиала. Според здравните власти седем от ранените са в добро състояние, а травмите на един са по-тежки. В болница са приети две мексикански гражданки, една украинка и две рускини, предава БТА.\n\r\n\"Имаше неприятен инцидент в такси. Шофьорът е загубил контрол\", написа в Twitter кметът на Москва Сергей Собянин.\n\r\nСпоред източник на агенция Интерфакс водачът задрямал на волана и случайно натиснал педала на газта. Той се намира в страната законно и има всички необходими документи за работа.\n\r\nВодачът на таксито има шофьорска книжка, издадена в Казахстан. Той е заявил, че не е блъснал минувачите умишлено, а заспал зад волана, след като работил цяла нощ. Опитал се да избяга от мястото на инцидента, защото се уплашил от станалото. В понеделник ще бъде определена мярка за задържане.\r\n                    \r\n                    \r\nСпоред очевидци се опитал да избяга от мястото на инцидента, но бил задържан от полицията, допълва Ройтерс.\n\r\nМосковската полиция е започнала наказателно дело за нарушение на пътнотранспортните правила.", "date": "2018.06.17", "title": "Заспал шофьор от Казахстан блъсна 8 души в Москва"}
{"url": "https://www.dnes.bg/eu/2018/06/17/merkel-glasi-sreshta-na-es-za-migraciiata-spasiava-kabineta.379563", "text": "Германската канцлерка Ангела Меркел, която се бори да предотврати свързана с въпроса за миграцията криза в своето коалиционно правителство, се опитва да организира среща на страни от ЕС, които да обсъдят проблема преди срещата на европейските лидери на 28 и 29 юни, предадоха Ройтерс и ТАСС, цитирайки в. \"Билд\".\n\r\nСнощи в. \"Билд\" съобщи на сайта си, че Меркел иска да обсъди възмони решения с Гърция, Италия и Австрия, пише БТА. \n\r\n\"Все още не е прието, на етапа на планирането сме. Не е ясно и кога ще се състои тази специална среща\", заявява пред вестника член на италианското правителство.\n\n\n\n\r\r\n                    \r\n                    Според \"Билд\" е възможно срещата да бъде организирана следващия уикенд. Засега няма коментар от германското правителство.\n\r\nСред страните от ЕС няма единодушие относно начина за справянето с големите групи хора, бягащи от конфликти, особено в Близкия изток. Проблемът излезе на преден план тази седмица, след като ново италианско правителство отказа да позволи на кораб със стотици мигранти да акостира на негово пристанище.\n\r\nМеркел заема твърда позиция, че миграционната политика може да бъде договаряне и прилагана само на европейско равнище. Съюзниците й от баварския Християнсоциален съюз (ХСС) и вътрешният министър Хорст Зеехофер искат едностранни действия.\n\r\nСпоред в. \"Билд\" не е ясно дали Испания и други страни от Балканите ще участват в организираната от Меркел среща.", "date": "2018.06.17", "title": "Меркел гласи среща на ЕС за миграцията. Спасява кабинета?"}
{"url": "https://www.dnes.bg/notifikacii/2018/06/17/sladkishi-i-sok-hranitelni-kombinacii-koito-da-izbiagvate.379475", "text": "През летните месеци обичаме да си приготвяме напитка с мляко и пъпеш. Вкусна е, смятаме че е полезна, но забравяме, че тази комбинация може да предизвика нежелано разстройство на храносмилателната система.\r\nСпециалисти по хранене препоръчват плода да не се съчетава с други храни, освен с плодове.\r\n\r\n\r\nГоляма част от любимите ни храни и напитки, вместо да ни зареждат с енергия, сякаш отнемат от нея. Като комбинацията на сладкиш с плодов сок. Тук липсват протеини, полезни фибри, но количеството на въглехидрати е голямо, което повишава нивата на кръвната захар, а след това спадат рязко.\rСъвет: Изберете пълнозърнеста закуска и чаша кисело мляко.\r\n\r\nТопеното сирене, кашкавал, моцарела, бяло саламурено, синьо и т. н. са вкусни, обичаме да ги добавяме към нашите месни рецепти. Но точно тази комбинация от два вида животински протеини не се препоръчва, особено за доброто храносмилане. В сиренето има калций, а в месото – желязо и цинк. Въпреки че тези елементи участват в метаболитните процеси, калцият може да забави усвояването на цинка и желязото.\r\nСъвет: Опитайте се да комбинирате месо със зеленчуци, тъй като те са богати на витамин С, който помага за абсорбирането на желязото.\r\n", "date": "2018.06.17", "title": "Сладкиши и сок? Хранителни комбинации, които да избягвате "}
{"url": "https://www.dnes.bg/balkani/2018/06/17/ot-dvete-strani-na-prespa-atina-i-skopie-podpisvat-dogovor.379564", "text": "Договорът за разрешаване на македонско-гръцкия спор за името и за стратегическо партньорство между правителствата на Република Македония и на Република Гърция ще бъде подписан тази сутрин в Псарадес, от гръцката страна на Преспанското езеро, след което официалната среща на двете делегации ще продължи от македонската страна на Преспа, в Отешево, съобщи македонската правителствена пресслужба, цитирана от БТА. \n\r\nПодписи под договора ще положат министрите на външните работи на Македония и на Гърция Никола Димитров и Никос Кодзиас и посредникът в спора посланик Матю Нимиц.\n\n\n\n\r\nВъв водената от премиера Зоран Заев македонска делегация ще бъдат външният министър Никола Димитров и вицепремиерите Буяр Османи, Радмила Шекеринска и Оливер Спасовски.\r\n                    \r\n                    \r\nМакедонската делегация ще бъде посрещната в Псарадес от гръцкия премиер Алексис Ципрас и външния министър Никос Кодзиас.\n\r\nПредвидено е премиерите Зоран Заев и Алексис Ципрас да направят обръщения на церемонията. След това делегациите на двете страни заминават на македонска територия, където ще имат официална среща, двустранен разговор и тържествен обяд в Отешево.\n\r\nНа церемонията в Псарадес и в Отешево ще присъстват върховният представител на ЕС за външната политика и сигурността Федерика Могерини, еврокомисарят Йоханес Хан, както и Розмари ди Карло - заместник генерален секретар на ООН.\n\r\nКакто припомнят македонските медии, два дни преди подписването на постигнатия договор за името Република Северна Македония премиерът Заев остава на позицията, че тази стъпка ще донесе само ползи за двете страни и целия регион.\n\r\nПодписването на договора ще бъде съпроводено и от протести. Населението на Северна Гърция се мобилизира за протести в Преспа. Демонстрациите са организирани от \"Комитета за защита на гръцкия характер на Македония\", който организира и превоз с автобуси за онези, които желаят да участват в протестите.\n\r\nОпозиционната македонска партия ВМРО-ДПМНЕ организира протестен марш в Битоля. Според ВМРО-ДПМНЕ \"договорът е вреден и противоречи на националните интереси\".\n\r\nПодписаният договор най-вероятно ще бъде внесен на правителствено заседание в понеделник сутринта, а до средата на следващата седмица и в парламента.\n\r\nПреди да получи зелена светлина на пленарно заседание договорът ще трябва да мине и през парламентарната комисия за външна политика, председателствана от ВМРО-ДПМНЕ, а дебатите не са ограничени във времето, отбелязва телевизия Сител.\n\r\nСлед ратификация в парламента договорът трябва да бъде подписан от президента Георге Иванов, който вече заяви, че не възнамерява да подписва документ, предвиждащ промени в конституцията и име за всеобща употреба.\r\n ", "date": "2018.06.17", "title": "От двете страни на Преспа: Атина и Скопие подписват договор"}
{"url": "https://www.dnes.bg/redakcia/2018/06/17/sled-9-dni-v-moreto-629-migranti-akostirat-vyv-valensiia.379565", "text": "Общо 629 спасени в морето мигранти пристигат днес в испанското пристанище Валенсия след девет дни в морето, но въпросът за европейския подход към имиграцията остава открит, предаде Ройтерс, цитирана от БТА. \n\r\nИспания се притече на помощ на мигрантите, предимно от Субсахарска Африка, след като Италия и Малта отказаха да му позволят да пусне котва в техни пристанища. Италианското правителство използва кораба, за да покаже антиимигрантската си позиция, а наскоро встъпилият в длъжност испански премиер Педро Санчес демонстрира по-либерално отношение, но проблемите около кораба \"Акуариус\" подчертаха липсата на единна позиция на ЕС за справянето с потоците от хора, бягащи от бедността и конфликтите.\n\r\n\"Хората идват в Европа, търсейки европейски ценности, солидарност и подкрепа\", заяви вчера генералният секретар на Червения кръст Елхаджи ас Си на пресконференция във Валенсия. \"Всичко друго е предателство към самата Европа\", добави той.\n\r\nЕкип от 2320 души очакват във Валенсия \"Акуариус\" и двата италиански кораба, които поделиха пътуващите в него, за да направят пътуването по-безопасно.\n\r\nАнтимигрантските настроения в Италия се засилиха, след като над 600 000 души пристигнаха в страната за последните пет години. Това помогна на националистическата партия \"Лига\" да стане част от коалиционното правителство. В Испания за момента пристигат далеч по-малко, но броят им нараства бързо. Повечето испанци подкрепят приемането и оказването на помощ на бежанците, показват проучванията на общественото мнение.\n\r\nСпоред италианското правителство трафикантите се възползват от неправителствените хуманитарни организации, поради което им забрани да водят в италиански пристанища мигранти, спасени от техни кораби. Италианският твърдолинеен вътрешен министър Матео Салвини заяви във Фейсбук, че \"Тези хора трябва да разберат, че Италия повече не желае да насърчава бизнеса с незаконната имиграция, така че ще трябва да намерят други [неиталиански] пристанища, към които да се насочат\".\n\r\nВ отговор една от неправителствените организации, \"Мишън Лайфлайн\", написа на немски език в Twitter \"Когато фашистите ни популяризират...\"\n\r\nСалвини отвърна с гневен туит, заявявайки, че \"обидите и заплахите няма да ни спрат\". Италианците ще управляват собствената си страна, обеща той.\n\r\nНяколко часа по-късно италианският министър на транспорта Данило Тонинели отправи в Twitter призив към Холандия, където са регистрирани корабите на организациите, \"да ги накара да се върнат у дома\". \n\r\nСпасителните мисии на хуманитарните организации нарушават международните правила, защото не разполагат с адекватни за целта средства и може да поставят под заплаха живота на хора, заяви министърът.\n\r\n\"Мишън Лайфлайн\" отхвърли това твърдение.\r\n ", "date": "2018.06.17", "title": "След 9 дни в морето – 629 мигранти акостират във Валенсия"}
{"url": "https://www.dnes.bg/cars/2018/06/17/s-kolata-na-pochivka-za-kakvi-narusheniia-debnat-syrbi-turci-gyrci.379567", "text": "В сезона на летните отпуски хиляди българи потеглят за почивка през границата. По данни на Министерството на туризма миналото лято над 300 000 българи са почивали в чужбина. Голяма част от тях избират по-близките дестинации - като Гърция, Турция, Сърбия, и предпочитат да пътуват със собствен транспорт.\r\n \r\nЗа да избегнат неприятни срещи с властите по пътя, е важно шофьорите предварително да проучат какви са основните правила за движение в съответната държава, към която тръгнат, съветват от Съюза на българските автомобилисти (СБА).\r\n  \r\n„Сериозно перо” за българския джоб са паричните санкции в Гърция. За използване на антирадар от шофьорите се налага глоба от 2000 евро, лишаване от свидетелство за управление за месец и сваляне на регистрационните табели за 60 дни. Преминаването на червен светофар се санкционира с глоба от 700 евро. Освен това се отнемат регистрационните табели на автомобила за 60 дни, както и шофьорската книжка на водача за 20 дни.\r\n                    \r\n                    \r\nГлоба от 700 евро и 20 дни лишаване от право на управление е наказанието и при неправилно изпреварване или изпреварване на жп прелез. Забранен обратен завой „бърка в джоба” на провинилия се шофьор с 200 евро, отнемат се регистрационните табели на автомобила и шофьорската книжка на водача за срок от 20 дни. Предприемане на опасна маневра се наказва с 700 евро, 30 дни без книжка и 10 дни без регистрационни табели, предупреждават от СБА пред \"Дарик\".\r\n \r\nЗа превишаване на максимално допустимата скорост с 30 км/ч, както и движение по автомагистрала с над 150 км/ч, виновните шофьори получават глоба от 350 евро и 90 дни лишаване от право на управление. Пияните водачи се наказват с глоба от 200 до 700 евро, в зависимост от количеството употребен алкохол и отнемане на книжката за три месеца (90 дни).\r\n \r\nСпоред гръцките закони при заплащане на наложените глоби в 10-дневен срок, размерът на дължимото наказание се намалява с 50% от указаното в квитанцията.\r\n \r\nОт април т.г. в Сърбия действа нов Закон за движение по пътищата. Глоба от 10 000 динара (около 85 евро) се налага за шофиране без колан или мръсни регистрационни табели. Същото е наказанието при шофиране в населени места със скорост по-висока с 20 до 30 км/ч от разрешената или използване на мобилен телефон без устройство „свободни ръце”.\n\r\nПочерпените водачи в западната ни съседка могат да отнесат глоба до 120 000 сръбски динара (около 1016 евро), отнемане на контролни точки и осем месеца без книжка.\r\n \r\nСъщата е паричната санкция и за управление на МПС в населено място със скорост от 71 до 90 км/ч над максимално разрешената; шофиране на автомагистрала със скорост, надвишаваща максимално позволената с 81 до 100 км/ч; возене на дете под 12 г. на шофьорската седалка или на непредвидените за тази цел места; както и шофиране без книжка.\r\n \r\nСпоред сръбските закони шофьорите могат да бъдат наказани дори със затвор. Такова е наказанието при управление на МПС без необходимата за категория и/или управление с над 2 промила алкохол, както и при превишаване на скоростта в населено място с над 70км/ч, в зона със забавено движение, превишение с над 50 км/ч, в зона „30“- превишаване с над 60 км/ч; движение без включени светлини през нощта. \n\r\nВече близо година в страната се прилага електронен контрол на средната скорост на превозните средства по автомагистралите. За целта устройствата, отбелязващи часа на преминаване през пунктовете за заплащане на магистралните такси, са синхронизирани. Ако при преминаването между два пункта средната скорост на МПС е надвишила максимално допустимите 120 км/ч, служители на пътна полиция налагат глоби на място. Санкциите започват от 3000 динара, а за нарушения над 201 км/ч глобата скача до 100 000-120 000 динара, включително и лишаване от свобода за срок от 15 дни.\n\r\nСтроги са пътните закони и в Турция. Глобите за шофиране с превишена скорост започват от 199 турски лири (при превишение от 10 до 30% над позволената скорост) и скачат до 412 турски лири (при превишение над 30% над позволената скорост).\r\n \r\nЗасечените зад волана шофьори, качили се след употреба на алкохол, се наказват с глоби от 844 турски лири при първо нарушение до 1698 турски лири при следващо нарушение. Толкова е и санкцията за шофиране без книжка. При установено управление на автомобил с употреба на алкохол над 1 промил срещу водача се завежда и наказателно дело.\r\n \r\nЗа непозволено паркиране глобата е 92 турски лири; за преминаване на червен светофар - 199 турски лири. За управление на МПС при липса на необходимата категория свидетелство за правоуправление се налага глоба от 700 турски лири.\r\n \r\n92 турски лири е глобата, ако шофирате без предпазен колан или говорите по телефона. Полицията в Турция може да ви санкционира и за слушане на силна музика в автомобила. Ще отнесете наказание и при използване без причина на дълги светлини и фарове за мъгла, неспазване на дистанция, неразрешена смяна на лентите за движение, извършване на непозволен завой или отнемане на предимство.\r\n \r\nЗа всяко нарушение, причинено от лице, което не е собственик на превозното средство, същата глоба се налага и на собственика. При плащане в 15-дневен срок от нарушението глобата се намалява с 25%.\n\r\nВ Македония всички шофьори на МПС с българска регистрация трябва да представят застраховка „Зелена карта” с покритие югозападната ни съседка. Там няма винетни стикери, но се заплащат такси на пунктове при влизане и излизане от магистрален път в размер до 2 евро.\r\n \r\nЗадължително е денонощното използване на фаровете по всички пътища на страната. Нарушителите се наказват с глоба от 45 евро.\r\n \r\nВ Македония нарушения на скоростните ограничения ще ви струват от 45 до 300 евро. Почерпените шофьори с над 0,5 промила се наказват с глоба в размер от 250 до 400 евро. Лимитът на позволеното количество алкохол в кръвта на професионалните шофьори е нула. 20 евро е глобата, ако шофирате без предпазен колан. Подобно на правилата у нас употребата им е задължителна за всички пътници в автомобила.\n\r\nНа предната седалка до шофьора е забранено возенето на лица под 12- годишна възраст, глобата е 45 евро. Толкова е и санкцията за ползването на мобилен телефон от водача по време на движение. Глобите се заплащат в най-близката банка или пощенски клон.\n\r\nПарична санкция от 50 евро може да получите и за хвърляне и оставянето на хартия, фасове, амбалаж, растителни отпадъци, а също и за паркирането на автомобили на разстояние, по-малко от 10 м от контейнер за отпадъци.\n\r\nВ Румъния законът предвижда отнемане на книжка за не малък брой нарушения. Стандартното ограничение на скоростта е като в България, с изключение на магистралните пътища. Там максималната разрешена скорост е 130 км/ч.\r\n \r\nЗабраната за управление на МПС се налага за срок от 30 до 90 дни, което влиза в сила след 15 календарни дни от датата на отнемането на свидетелството. Шофирането по време на наложена временна забрана за шофиране се наказва със затвор.", "date": "2018.06.17", "title": "С колата на почивка – за какви нарушения дебнат сърби, турци, гърци?"}
{"url": "https://www.dnes.bg/notifikacii/2018/06/17/reklamniiat-efekt-na-trymp-i-kim-polzite-za-singapur.379568", "text": "След като снимки на лидера на Северна Корея Ким Чен Ун как се разхожда из бар на покрива през нощта преди безпрецедентната среща с президента на САЩ Доналд Тръмп се появиха из социалните мрежи, американски граждани започнаха да питат: \"Къде е Сингапур?\".\n\r\n\"Сингапур\" , малкият град-държава в Югоизточна Азия, който изигра ролята на домакин на преговорите за денуклеаризация по-рано тази седмица, беше най-търсеното нещо в интернет търсачката на Google в САЩ в понеделник – над 2 млн. пъти.\n\n\n\r\nСвързаните търсения в рамките на тези 24 часа бяха: \"Къде е Сингапур\", \"среща в Сингапур\" и \"време в Сингапур\".\r\nСингапур твърди, че е похарчил 15 млн. долара за срещата – данни, които разгневиха някои граждани. Въпреки това маркетинг експерти твърдят, че медийното отразяване на събитието може да струва над 10 пъти повече.\n\r\n\"Тя позиционира Сингапур на картата за международната публика\", коментира Оливър Чонг, изпълнителен директор Комуникации и маркетинг в Турисическия борд на Сингапур.\n\r\nТуризмът носи около 4% от БВП на Сингапур годишно. Посещенията от туристи са достигнали рекордните 17,4 млн. миналата година, насърчени от Китай (неговият топ пазар) и Индия.\n\r\nСамо преди няколко месеца лайфстайл списанието Time Out класира Сингапур сред най-невълнуващите градове в света.\n\r\nАндрю Дарлинг, главен изпълнителен директор и основател на комуникационната агенция West Pier Ventures, заяви, че генерирането на такава публичност, каквато Сингапур получи от домакинството на срещата, би струвало над 200 млн. сингапурски долара.\n\r\nКомпанията за медийни анализи Meltwater заяви, че отразяването в рамките на трите дни около срещата се равнява на реклама за около 270 млн. долара.\n\r\nОнлайн туристическата агенция Expedia заяви, че нейните данни показват търсенето на пътувания до Сингапур от клиенти от цял свят е нараснало с 58% в периода 10-11 юни, в сравнение със същите дни през 2017 г. Скокът на търсенето от страна на базирани в САЩ клиенти е 220%.\n\r\n", "date": "2018.06.17", "title": "Рекламният ефект на Тръмп и Ким: Ползите за Сингапур"}
{"url": "https://www.dnes.bg/stranata/2018/06/17/spasiteli-na-krak-pomagat-na-jena-schupila-krak.379569", "text": "Планински спасители оказват помощ на жена със счупен крак в района на хижа „Хубавец“ в Стара планина. Това съобщиха за „Фокус“ от Планинската спасителна служба (ПСС) към Българския червен кръст (БЧК). \r\nПетима спасители от отряда в Карлово участват в акцията по транспортирането на жената. \r\nИнцидентът е станал вчера привечер.\r\nДобри са условията за туризъм в планините, в следобедните часове се очаква влошаване на времето.\r\nТемпературите варират между 7 и 16 градуса. Съоръженията на Витоша и на Боровец работят. От ПСС предупреждават, че след обяд се очаква влошаване на времето в планините. Информация за обстановката в планините може да намерите на адреса на ПСС в интернет. Телефоните на ПСС са: 02/ 9632000 и 088 1470", "date": "2018.06.17", "title": "Спасители на крак: Помагат на жена, счупила крак "}
{"url": "https://www.dnes.bg/za-da-se-razbirame/2018/06/17/napast-kak-da-izgonite-mravkite-ot-doma-si.379480", "text": "Мравките понякога нападат домовете и градините ни. Отърваването от тях е доста трудно, но не е невъзможно. С подходящите натурални средства можете да ги изгоните от жилището си. Ето как:\r\n\r\nИмате ли маршируваща гвардия от мравки, влизащи и излизащи от шкафа ви с бисквитите? Запушете входа им като залепите както отвътре, така и отвън. Отвън обаче поставете лепенката с лепящата част навън. Това ще отблъсне гвардията след като видят как някои техни другари попадат в мъчителния капан. Мравките общуват активно помежду си и ще забележат препятствието. Това ще ги накара да избягат.\r\n\r\nНапръскайте с борна киселина всички входове и изходи, които мравките или хлебарките ползват. Използвайте капкомер. Прилагайте с повишено внимание, ако имате малки деца или домашни животни.\r\r\n                    \r\n                    \r\nДруг страхотен трик за изгонване на мравките е тебеширът. Те мразят калциевия карбонат в него, затова се възползвайте от този факт. Очертайте отвсякъде местата, от които излизат и в които влизат. Стигайки до ужасяващия за тях тебешир, те ще се връщат и полека-лека ще напуснат дома ви.\r\n", "date": "2018.06.17", "title": "Напаст! Как да изгоните мравките от дома си?"}
{"url": "https://www.dnes.bg/notifikacii/2018/06/17/sasht-i-iujna-koreia-slagat-krai-na-voennite-ucheniia.379570", "text": "Южна Корея и САЩ се очаква да оповестят тази седмица, че ще прекратят провеждането на големи съвместни военни учения, но при условие, че те ще бъдат подновени, ако Северна Корея не спази обещанието си да се откаже от ядрените си оръжия, предаде днес агенция Йонхап.\n\r\nАгенцията цитира неназован правителствен източник в Сеул, според когото прекратяването ще се отнася най-вече за трите големите съвместни маневри, които САЩ и Южна Корея провеждат всяка година, но не и за рутинните военни учения от по-малък мащаб, пише БТА. \n\r\nСлед историческата среща на върха в Сингапур между президента на САЩ Доналд Тръмп и севернокорейския лидер Ким Чен-ун, Тръмп каза, че ще спре \"провокативните, неуместни и скъпи\" съвместни военни маневри с южнокорейските въоръжени сили, които Пхенян смята за подготовка за нахлуване на Север, отбелязва Йонхап.\n\r\nВ момента военните власти на САЩ и Южна Корея провеждат консултации относно съвместните големи учения, които Тръмп обеща да прекрати, и се очаква резултатите от тези консултации да бъдат обявени тази седмица, съобщи източник, пожелал анонимност.\n\r\nПравителствени източници в Сеул съобщиха също така, че Южна Корея е предложила Северна Корея да изтегли дългобойната си артилерия от силно укрепената граница между двете страни като стъпка към намаляване на напрежението. Предложението е било направено на състоялите се в четвъртък разговори между висши военни представители на Севера и Юга. Тази среща на равнище генерали е първата от над 10 години.\n\r\nЮжнокорейските военни са предложили редица мерки за намаляване на напрежението, включително изтеглянето на далекобойните артилерийски единици на около 30-40 км от военната демаркационна линия,разделяща двете Кореи, съобщиха запознати с въпроса, цитирани от Йонхап.\n\r\nТази среща е имала за цел да се подготвят конкретни мерки в изпълнение на Декларацията от Панминчжон, приета на 27 април при историческата среща на върха между лидерите на Севера и Юга в граничното селище. В нея се призовава за съвместни усилия за намаляване на военното напрежение и \"практическото елиминиране на опасността от война\".\n\r\nАгенцията цитира южнокорейската Бяла книга по въпросите на отбраната от 2016 г., според която Северът разполага с 14 100 артилерийски единици, включително 5500 мобилни ракетни установки, повечето от които са разположени близо до границата. Те представляват непосредствена заплаха за южнокорейската столица Сеул, която се намира само на 60 км от границата.\n\r\nНа срещата в четвъртък двете страни са се договорили напълно да възстановят западната и източната военни комуникационни линии между тях и да изпълнят в пълен обем споразумението от 2004 г. за предотвратяване на случайни военни сблъсъци в морето на Запад от тях. Те са обсъдили също начини за демилитаризиране на граничното селище Панминчжон.", "date": "2018.06.17", "title": "САЩ и Южна Корея слагат край на военните учения?"}
{"url": "https://www.dnes.bg/travel/2018/06/17/sezonyt-v-slynchev-briag-otkrit-diskotekite-zakonni.379571", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСезонът в Слънчев бряг беше открит официално, а регионалният министър съобщи, че дискотеките на \"Какао бийч\" са законни.\n\r\nПроверката е осъществена от Дирекцията за строителен контрол, по сигнал на вицепремиера Валери Симеонов, а докладът вече е готов, съобщи .\n\n\r\nПетте заведения на Южния плаж в Слънчев бряг няма да бъдат премахнати. По искане на 30 туристически организации министърът на туризма Николина Ангелкова настоява националните курорти да бъдат извадени от Закона за шума.\n\r\nПредлага се да бъде обособена парти зона, както и зона за отдих. В Слънчев бряг очакват силен сезон. Един от показателите за това е увеличеният брой заявени полети - с 18% повече към Летище \"Бургас\".\r\n                    \r\n                    \r\nНовото за туристите през този сезон е мобилно приложение с информационен канал за най-големия ни туристически курорт.", "date": "2018.06.17", "title": "Сезонът в Слънчев бряг – открит, дискотеките – законни!"}
