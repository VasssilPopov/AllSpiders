{"url": "https://www.dnes.bg/notifikacii/2019/07/06/vypreki-zabranata-korab-s-migranti-akustira-v-italiia.415654", "text": "След като няколко дни бе блокиран във водите край остров Лампедуза, корабът \"Алекс\", носещ 41 спасени мигранти на борда си, акустира в Италия. Плавателният съд на италианската хуманитарна организация \"Медитеранеа\" пренебрегна забраната, наложена от вицеприера и министър на външните работи Матео Салвини, пишат от БТА. Той акустира на пристанището безпрепятствено.\r\nИталианската телевизия показа как плавателният съд пуска котва в пристанището, като мигрантите на борда му носят червени спасителни жилетки.\r\nТвърдолинейният Салвини се закани да не позволи на никой да слезе от кораба на италианския бряг, предаде ДПА.\r\n\"Няма да позволя дебаркирането на хора, които изобщо не се съобразяват с италианските закони и които помагат на трафикантите (на мигранти)\", подчерта той в изявление, визирайки хуманитарните организации.\r\r\n                \r\n                Корабът \"Алан Курди\" на германската хуманитарна организация \"Сий ай\" с 65 мигранти на борда също се е насочил към Лампедуза.\r\nМиналия уикенд кораб на друга германска хуманитарна организация, \"Сий уоч\", си проби път в пристанището на южния италиански остров с 40 мигранти на борда, въпреки забраната на Салвини. Постигнато бе компромисно споразумение, като пет други страни от ЕС - Германия, Франция, Португалия, Финландия и Люксембург - се съгласиха да си разпределят мигрантите.", "date": "2019.07.06", "title": "Въпреки забраната - кораб с мигранти акустира в Италия "}
{"url": "https://www.dnes.bg/notifikacii/2019/07/06/iran-kym-velikobritaniia-bydete-gotovi-za-otmyshtenie.415653", "text": "\"Открито казвам, че Великобритания трябва да се страхува от ответните  мерки на Иран заради незаконното завземане на иранския петролен танкер.\" Това заяви иранският духовник Мохамад Али Мосави Джазайери, член на влиятелния Съвет на пазителите. Кралството разгневи държавата, след като задържа ирански супертанкер в Гибралтар, съобщават от БТА.\r\n\"Показали сме, че никога не оставаме безучастни към тормоза. Както дадохме непоколебим отговор на американския дрон, така ще отвърнем и на това незаконно задържане, подчерта духовникът.\n\r\nВ четвъртък британската Кралска морска пехота конфискува супертанкера \"Грейс 1\", опитал се да достави петрол за Сирия в нарушение на санкциите на ЕС. Вчера командването на елитния ирански Корпус на пазителите на ислямската революция заплаши, че като отмъщение ще плени британски кораб.\r\n                \r\n                \r\nДнес иранската радио и телевизионна компания ИРИБ нарече \"изфабрикувани\" съобщенията, че британски петролен танкер е бил пленен в Персийския залив. Преди това в Туитър се появиха публикации, че супертанкерът \"Пасифик вояджър\", плаващ под британски флаг, е бил спрян в Залива.\n\r\nНа 20 юни Иран свали американски безпилотен летателен апарат, като заяви, че той е навлязъл в иранското въздушно пространство. Вашингтон каза, че дронът е свален над международни води.", "date": "2019.07.06", "title": "Иран към Великобритания: Бъдете готови за отмъщение "}
{"url": "https://www.dnes.bg/akoshtete-vqrvaite/2019/07/06/za-kakvo-da-vnimavame-po-vreme-na-retrograden-merkurii.415576", "text": "На 7 юли настъпва поредната за 2019 година ретроградна фаза на Меркурий, преминаваща през Лъв и Рак. Следващата такава фаза ще настъпи на 31.10.2019 година. Какво ни очаква в общ план?\r\nВ периода 7 – 18 юли Меркурий ще остане в знака на Лъв, а влиянието му ще се усети най-силно от представителите на зодиите Лъв, Овен, Стрелец, Телец, Скорпион и Водолей.\r\nОт 19 до 31 юли ще премине през Рак, акцентирайки върху Рак, Риби, Скорпион, Везни, Овен и Козирог. По време на тази ретроградна фаза ще е важно да преосмисляме своите действия и думи, да овладеем егото си. Сега е моментът да поправим неща от миналото, които не сме могли, да покажем чувствата си по подходящ начин. Повече за това какво ви очаква според зодията, вижте в следващите редове.\r\n                    \n                    \r\n                \r\nРетроградната фаза ще окаже влияние върху вашия 5-и дом на творчеството и самоизразяването. Ще бъдете вдъхновени за нови действия или прозрения. Слънцето и Луната пък ще окажат влияние на вашия 4-и дом на личната сигурност и семейството. Възможно е да има раздвижване в кариерата, да искате да започнете нещо ново в любовта. Бъдете предпазливи да не объркате импулсивността си като вдъхновение.\r\n\r\nТелците ще се наслаждават на времето, ще се чувстват готови да поемат по нов път в любовта, кариерата. Ще почувстват прилив на енергия, но и ще залагат много на това в личното си пространство да се чувстват комфортно. Ако ви предстои важна комуникация, подписване на договори, по възможност отложете разрешаването им или намерете алтернативен път към целите си, докато ретроградната фаза приключи. Каквото и да правите, просто не скачайте с главата напред.\r\n", "date": "2019.07.06", "title": "За какво да внимаваме по време на ретрограден Меркурий "}
{"url": "https://www.dnes.bg/mish-mash/2019/07/06/kakvo-e-da-si-razsledvasht-na-samoletni-katastrofi.415429", "text": "В спомените на Лари Ванс и Антъни Брикхаус има картини, които никога няма да могат да бъдат изтрити.\r\nДвамата разследват самолетни катастрофи, а това, което са виждали очите им, понякога е трудно да се опише с думи.\r\nЕдин от най-трайните спомени за Брикхаус е разследване от 1998 година. Загиналите са двама – мъж и жена, пилоти на двуместен самолет.\r\n\"Това беше една от онези катастрофи, които се случват с толкова голяма скорост, че телата просто се разпадат. На мястото нямаше нищо, което да прилича на човек“, разказва той.\r\nСред останките разследващият намира чантата на жената, портмонето и шофьорската й книжка. Така осъзнава, че жертвите са реални хора, започва да мисли за семействата им, близките им. Не може да спи седмици наред. Но това, което наистина го разтърсва, е работата по една от най-големите катастрофи в историята на американската авиация – избухването на TWA Flight 800 и падането му в Атлантическия океан малко след като излита през 1996 година. В инцидента умират 230 души.\r\n                    \n                    \r\n                \"Всички знаем колко е голям 747. Самолетът беше разбит на малки парченца. И все пак все още имаше бутилка течен сапун върху мивката. Личеше си, че беше горяла – бутилчицата беше леко разтопена. Но течността беше вътре. Нямаше как да не се замисля... бутилка за сапун оцеля в катастрофа, която уби всички хора на борда. Вече е 2019 година и още го помня“, споделя той пред Vice.\r\nЗа Ванс най-трайният спомен е от швейцарския Air Flight 111, който пада в Нова Скотия през 1998 година.\r\n\"Отличава се от всички други в главата ми заради мащабността му. Заради всички жертви“, казва той. Още в началото на разследването трябва да говори със семействата на загиналите. Много от тях таят надеждата, че близките им може и да са оцелели. Всички 229 пътника обаче загиват.\r\n.\r\nНяма как да я избегнеш – ужасяващата миризма е навсякъде. Горещ метал, човешки останки, гориво, кръв, топяща се пластмаса. За разследващите обаче това е мирисът на нова работа. Така, както не бихте искали полицай да се появи на вратата ви в два през нощта, не искате и да се изправите лице в лице с човека, разследващ самолетни катастрофи. Или вие сте оцелял след такава, или някой, който познавате не е успял.\r\nВанс работи близо 50 години в индустрията – той е бил пилот, после инструктор, преди да се нагърби с най-тежката задача. Категоричен е, че трябва да намериш начин да държиш разсъдъка си чист.\r\nРазследващите често са първите, които пристигат на мястото на инцидента. Помагат да се преместват тела, търсят вещите на загиналите. За тях има и физическа опасност – да бъдат засегнати от експлозии, токсични материали, дори ХИВ и хепатит. Но най-големите щети са психически.\r\n\"Ние не сме машини, казва Брикхаус. - Смъртта те разстройва, засяга те.“ За него най-тежки са въпросите \"Страдали ли ли са близките ни?“, \"Как са умрели?“, \"Какво са чувствали?“ Но нищо не може да се сравни със слушането на записа от черните кутии.\r\n\r\n\"Можеш да чуеш някои доста травмиращи неща, особено когато знаеш, че слушаш последните минути от живота на някого“, казва Ванс.\r\nПо думите му, някои разследващи слушат само един запис от черните кутии, преди да се откажат и да се закълнат, че няма да го правят никога повече.\r\nПрез последните години, въпросът за психическото здраве започва да бъде водещ в повечето индустрии. Разследването на самолетни катастрофи не остава по-назад. Според Ванс има напредък в тази насока от 80-те години до днес.\r\n\"Преди се смяташе, че си леко разнежен, ако тези неща те засягат. Все пак, защо си започнал да работиш това, след като не можеш да го понесеш?“, казва той.\r\nЗа да помогнат на разследващите, бяха създадени така наречените \"травма отбори“, които са като спасение за онези, които могат да страдат от посттравматичен стрес. Но за Брикхаус, тези мерки са малко позакъснели.\r\nНякои от по-старите разследващи твърдо отказват да стават част от тези групи. Те предпочитат да игнорират проблема, за да не бъдат определени като слаби. Други се страхуват, че ще бъдат съдени, ако нещо не ги е разстроило. \r\n ", "date": "2019.07.06", "title": "Какво е да си разследващ на самолетни катастрофи?"}
{"url": "https://www.dnes.bg/notifikacii/2019/07/06/deca-s-bylgarsko-grajdanstvo-zapodozreni-za-seksualno-nasilie-v-germaniia.415646", "text": "Три 14-годишни и две 12-годишни деца с българско гражданство са разследвани от полицията в Германия запредполагаемо участие в сериозно сексуално посегателство срещу млада жена, съобщават от БТА. \r\nЖената е откарана в болница и й се оказва лечение заради получените наранявания, съобщи днес полицията в германския град Мюлхайм.\r\nСнощи жители на стария град на Мюлхайм чули нападението, защото кучето на жената лаело. Жертвата била открита в зелено пространство зад градината си с две лица от мъжки пол, които избягали от мястото.\r\nДецата са смятани за основните заподозрени. Полицията не даде повече подробности за обстоятелствата около престъплението.", "date": "2019.07.06", "title": "Деца с българско гражданство заподозрени за сексуално насилие в Германия "}
{"url": "https://www.dnes.bg/za-da-se-razbirame/2019/07/06/3-neshta-koito-da-napravite-ako-nikoi-ne-haresva-polovinkata-vi.415575", "text": "Когато се влюбите обикновено слагате розовите очила и обръщате гръб на негативните черти на половинката си. Той е перфектен във вашите очи и това е прекрасно чувство на щастие, което повечето хора изпитват. Невинаги, за съжаление, близките и приятелите ви гледат на него със същите розови очила. Всъщност дори не е необходимо човекът до вас да е наистина неподходящ или в известен смисъл лош, за да не бъде харесван. Това може да се случи просто защото приятелите ви, близките ви и той просто не си допадат.\r\nКогато обаче абсолютно никой не го харесва, а само вие, може би имате повод за размисъл. Какво трябва да направите?\r\n\r\nЛесно е да махнеш с ръка и да загърбиш мнението на другите, мислейки си, че те просто не разбират. Още по-лесно е да се повлияеш от човека, в когото си влюбен в момента. Но е важно да осъзнаете, че след като всички имат нещо против настоящия ви партньор, значи има вероятност да са усетили нещо, което вие не сте. Вслушайте се в онова, което близките и приятелите ви мислят. Може да имат право. Дори да не е така, трябва да обърнете внимание на мнението им, за да си сверите часовника. Може да научите нещо, за което не сте предполагали преди.\r\n                    \n                    \r\n                ", "date": "2019.07.06", "title": "3 неща, които да направите, ако никой не харесва половинката ви "}
{"url": "https://www.dnes.bg/politika/2019/07/06/volia-vyrna-naddadenite-655-938-leva-subsidii.415647", "text": "655 938 лева възстанови партията на Веселин Марешки \"Воля\", след като върна субсидията, наддадена от Министерство на финансите, съобщиха от пресцентъра на партията. Срокът, отпуснат  от финансистите, бе 31.12.2020 година.\r\n\"Ще припомним, че и  на първо, и на второ четене в пленарна зала, депутатите от ВОЛЯ  гласуваха държавната субсидия за политическите партии да стане от 11  лева на 1 лев. С тези изменения в Закона за държавния бюджет ще излязат  на светло всички \"дарения“, които бизнесът даваше на партиите в  куфарчета, в чантички и по всякакъв друг начин. С промените ще се следи  дали се лобира за една или друга фирма относно спечелването на  обществени поръчки, например“, коментира лидерът на ВОЛЯ Веселин  Марешки.\r\nТой каза още, че ако президентът наложи вето върху тези  поправки, ще срещне отпора на \"Воля\".", "date": "2019.07.06", "title": "\"Воля\" върна наддадените 655 938 лева субсидии "}
{"url": "https://www.dnes.bg/notifikacii/2019/07/06/el-trotinetkite-bydeshteto-na-gradskoto-predvijvane.415648", "text": "Новата мания - електрически тротинетки, бързо завладява целия свят. Индустрията отбелязва бум на продажбите, но експертите не са сигурни, че са открили дългосрочна ниша в предвижването в градски условия.  Участниците на този пазар, които се присъединяват към първата компания в сектора - американската фирма Bird, заработила през 2017 година - трябва на първо място да гарантират оцеляването си, тъй като се сблъскват с болезнения въпрос за продължителността на живота на тротинетките, които се произвеждат предимно в Китай.\r\nСред най-познатите компании, които се присъединиха към партито на две колела, са американската компания Lime, мексиканската Grow Mobility и германската Flash, набрали финансиране на стойност 1,5 милиарда долара според The Boston Consulting Group (BCG).\r\r\n                \r\n                Само миналата година този пазар отчита глобален растеж от 76 % според доклад на френската федерация на професионалистите в областта на т. нар минипридвижване (FP2M) и Smart Mobility Lab.\r\nBird и Lime пробиват в над 120 града по света и твърдят, че заедно имат 10 милиона потребители към момента.\r\nThe Boston Consulting Group изчислява, че до 2025 година световният пазар на електрически тротинетки ще възлиза на 40-50 милиарда долара.\n\r\nКомпаниите, предоставящи услугата \"електрически тротинетки на самообслужване\", не публикуват финансови резултати, но се шири мнението, че все още имат дълъг път до излизането на печалба.\r\nThe Boston Consulting Group изчислява, че за четири месеца употреба се покриват разходите за производство на тротинетката, но скутерите под наем \"оцеляват\" обикновено само три месеца.\r\nКъм момента икономиката на електрическите тротинетки не работи, казва Тайлър Барак, който е един от авторите на доклада на The Boston Consulting Group.\r\nНие надхвърляме четирите месеца, за които говори The Boston Consulting Group, коментира Артур-Луи Жакие, генерален директор на френското подразделение на Lime.\r\nТой подчертава усилията на Lime да удължи живота на скутерите си, изключително важен въпрос, като се има предвид екологичният отпечатък на тротинетките.\r\nМожем да поправим електрически скутер за 25-30 минути и няма да хвърляме почти нищо, каза Жакие.\r\nСайтът Quartz направи проучвания миналата година за използването на скутерите в Луисвил, Кентъки, което показа, че животът на тротинетките продължава средно 28,8 дни.\r\nBird, чиито скутери се използват там, оспори данните.\r\nЗасега единственият очевиден печеливш от бума при тротинетките изглежда е китайският производител Ninebot, който е основният доставчик на американския пазар.\r\nСпоред Bloomberg, по оценка на Ninebot, 80 % от скутерите, които се използват в света, са произведени в нейни заводи.\n\r\nРезкият растеж на използването на електрически тротинетки се дължи на бързата еволюция при моделите за транспорт.\r\nИма реално преминаване към електрическо и градското придвижване, което изпреварва придвижването с развлекателна цел, каза неотдавна пред АФП Жан Амбер, генерален директор на Smart Mobility Lab.\r\nВсе пак несигурността около дългосрочните перспективи на пазара продължава да присъства.\r\nКолко много проблеми остават, особени с регулацията? Къде да паркираме? Как да защитим клиентите? пита Барак, докато градските и щатски власти въвеждат закони, които да покрият съществуващите законови пропуски, свързани с използването на такива машини.\r\nОстава и въпросът колко стартиращи компании в сектора на електрическите тротинетки ще могат да преживеят изключително острата конкуренция, която е отличителен белег за този пазар.\r\nКонсолидацията е неизбежна, казва Барак.\r\nВицепрезидентът на Bird Патрик Стъдънър отбелязва: \"Виждаме, че много компании се стремят да влязат в бизнеса с електрическите тротинетки. Това показва, че пазарът е на прав път.\"\r\nBird неотдавна купи конкурента си Scoot за 25 милиона долара, съобщи в. \"Уолстрийт джърнъл\", като се позова на добре информирани източници.\r\nОсвен това има спекулации в медиите, че Uber ще купи Lime, в който Uber вече инвестира, за да включи електрическите скутери в приложението си за автомобили.\r\n/БТА/", "date": "2019.07.06", "title": "Ел. тротинетките – бъдещето на градското предвижване? "}
{"url": "https://www.dnes.bg/politika/2019/07/06/srybskiiat-poslanik-u-nas-izvikan-v-mvnr-zaradi-dumite-na-dachich.415649", "text": "След като сръбският външен министър  Ивица Дачич заяви, че Европейския съюз счита, че Косово не е независимо,  вицепремиера и министър на външните работи Екатерина Захариева разпореди да бъде извикан посланикът на Република Сърбия в София в понеделник в МВнР, съобщиха от пресцентъра на министерството.\r\nСръбският министър направи изказването като отговор на думи на премиера Бойко Борисов.\r\nОт МВнР припомнят, че по време на пресконференцията на правителствените ръководители на Германия, Полша, България и Република Северна Македония Бойко Борисов бе попитан от журналист как ще се отрази на евроинтеграцията на Западните Балкани номинирането на испанския външен министър Жозеп Борел за Върховен представител на ЕС по външната политика и политиката за сигурност, след като неговата страна не признава Косово. \r\nБългарският премиер отговори: \"По отношение на Върховния представител - когато се заеме такъв важен пост, последното, което трябва да правиш, е да защитаваш националния си интерес, а трябва да защитаваш интереса на целия Съюз. Ако Борел бъде избран, това не значи, че мнението на Испания ще бъде меродавно за другите държави, които сме признали Косово.\"\n                    \n                    \r\n                \r\nПо време на разговора със сръбския посланик ще бъде припомнена подкрепата до момента на Република България за европейската интеграция на Република Сърбия. От българска страна ще бъде повдигнат въпросът как такива изказвания от партньорите ни в Белград се отразяват на добрите българо-сръбски отношения.", "date": "2019.07.06", "title": "Сръбският посланик у нас – извикан в МВнР заради думите на Дачич"}
{"url": "https://www.dnes.bg/mish-mash/2019/07/06/rejim-za-otslabvane-spored-zodiiata.415584", "text": "Отслабването е много по-лесно, когато методите и спортът отговарят на вашия темперамент. В крайна сметка, ако ви харесва това, което правите, ще ви е по-лесно да се придържате към него и ще сте по-мотивирани. Нека видим кои активности ще помогнат на различните знаци да се справят по-бързо с излишните килограми:\r\n \r\nОвните са много състезателни натури, затова за тях са подходящи спортове и активности, в които трябва да мерят резултати и постижения с други. Бойните спортове и по-ексцентричните занимания, които ще им предоставят предизвикателство, са идеални за тях.\n\r\nТелецът обича удобството и да си стои в зоната на комфорт. На него му трябва нещо не толкова драстично, което да изпълнява всичките му условия за време, темпо и обстановка. Подходящи за него са танците или джогингът, който той може само да практикува без да се налага да се съобразява с конкретен график.\n                    \n                    \r\n                \r\n\n\r\nБлизнаците обичат активностите на открито, предизвикателствата и много трудно успяват да следват един режим дълго време. За да успеят да се поддържат във форма им трябват активности, които постоянно се променят и са непредвидими. Друг вариант е да си направят календар с няколко вида коренно различни спортове, което да поддържа интереса им. Например – джогинг, танци, плуване, някой групов спорт, катерене, каяк и т. н.\r\n", "date": "2019.07.06", "title": "Режим за отслабване според зодията"}
{"url": "https://www.dnes.bg/world/2019/07/06/kakva-shte-e-sydbata-na-zalovenite-djihadisti-ot-idil.415650", "text": "В Североизточна Сирия днес започна тридневна международна конференция за съдбата на джихадистите от групировката \"Ислямска държава\" (ИД), държани от кюрдски милиции в пренаселени затвори и лагери, предаде Франс прес.\r\nОколо 200 експерти, сред които френски адвокати и американски анализатори, се събраха в град Амуда, близо до Камишли.\r\nСлед падането на провъзгласения от ИД \"халифат\" близо 1000 чуждестранни бойци на групировката са държани в затвори, а 13 000 техни роднини живеят при много тежки условия в лагери, контролирани от кюрдски милиции в Сирия.\r\nСирийските кюрди, които призовават за създаването на международен трибунал за джихадистите, редовно приканват страните да репатрират своите граждани, свързани с ИД.\r\nМного държави, където групировката извърши атентати, като Франция, обаче не желаят да приемат такива свои граждани. ", "date": "2019.07.06", "title": "Каква ще е съдбата на заловените джихадисти от ИДИЛ? "}
{"url": "https://www.dnes.bg/mish-mash/2019/07/06/megan-i-hari-publikuvaha-snimki-ot-kryshteneto-na-archi.415651", "text": "Две снимки бяха публикувани от кръщенето на Арчи, синът на принц Хари и Меган Маркъл. \n\n\r\nКръщенето на двумесечният Арчи Харисън Маунтбатън-Уиндзор премина в тесен семеен кръг от едва 25 гости сред които принц Чарлз и съпругата му Камила, принц Уилям и Кейт Мидълтън, както и майката на Меган - Дория. Кралица Елизабет II имаше друг ангажимент и не успя да присъства на кръщенето на внука си.\r\nПодобно на своите братовчеди, Арчи бе кръстен с вода от река Йордания. Хари и Меган пожелаха имената на неговите кръщелници да останат тайна.\r\n \r\n ", "date": "2019.07.06", "title": "Меган и Хари публикуваха снимки от кръщенето на Арчи "}
{"url": "https://www.dnes.bg/index/2019/07/06/bombi-mini-ukraina-opasna-kolkoto-afganistan-i-siriia.415166", "text": "Преди три години Олександър се разхожда със свой приятел в полето край града си. Там момчетата намират неизбухнал снаряд и решават да пробият дупка в него, за да вземат барута. Докато го удрят с камъни, изведнъж всичко светва. Олександър е изхвърлен назад  от взривна вълна.\r\nОт началото на конфликта в Украйна неизбухнали снаряди и мини се превръщат в огромна опасност за жителите на страната и най-вече за децата. Макар повечето райони, в които има взривни устройства да са добре маркирани с червени колчета и табели, а в училищата да има специални курсове по безопасност, малчуганите често пренебрегват сигнализацията. Няколко групи се опитват да ги открият и премахнат.\r\nУкрайна се нарежда на трето място след Афганистан и Сирия по загинали след избухване на мина. Според доклад на ООН застрашените деца са близо 400 хил. В Източна Украйна те се сблъскват с опасността всекидневно.\r\r\n                \r\n                Близо 70% от семействата там всекидневно усложняват живота си в опит да избегнат мините, дори и докато ходят до магазина, на училище или в болницата. От 2014 г. насам близо 1000 души са загинали в следствие на взрив.\r\nКогато Олександър е откаран в болницата, докторите му дават само 30% шанс да оцелее. Но той е късметлия. Днес е почти напълно възстановен от взрива. Неговият приятел обаче е ранен смъртоносно и умира в линейката.\r\n\"Когато съучениците ми ме карат да отидем да плуваме, аз отказвам. Заради тялото си. Не нося шорти – срам ме е“, казва Олександър пред BBC, който макар и жив и напълно здрав, още носи белезите от избухналия снаряд.\r\nТой иска да стане компютърен инженер, когато порасне.\r\n\"Мога да стана и влогър. Това също е готино. Ще говоря за истинския живот и колко труден, но красив е“.", "date": "2019.07.06", "title": "Бомби, мини... Украйна – опасна, колкото Афганистан и Сирия"}
{"url": "https://www.dnes.bg/index/2019/07/06/amazon-na-25-godini-istoriiata-na-edin-gigant.415652", "text": "През 1999 година, Джеф Безос категорично заявява: \"Не можем за ви гарантираме, че Amazon ще е успешна компания. Това, което се опитваме да направим, е страшно сложно.\" От създаването на онлайн магазина са минали едва пет години. Бъдещето му е несигурно. Всъщност, фактът, че Безос също не е бил сигурен в успеха си, е изненадващ.\r\nДнес, 25 години след създаването си, Amazon е една от най-ценните публични компании. А благодарение на своята изобретателност, Безос се превръща в един от най-богатите хора в света. Това, което започва като магазин за книги, се превръща в глобален гигант с възможност за абонаменти, физически магазини, продажба на хранителни стоки, собствени умни технологии и система за доставки, чрез която потребителите могат да получат само за час своята поръчка.\r\r\n                \r\n                \r\nРазтежа на Amazon може да се види отлично във финансовите отчети - тя е втората публична компания в света, оценена на 1 трилион долара след Apple и на второ място по пазарна оценка в света след Microsoft. Очаква се приходите от продажби да достигнат рекордните 275,06 млрд. долара до края на тази година, като прогнозите показват, че до края на 2020 г. да се увеличат до 320 млрд. долара. Amazion се развива толкова добре, защото започва да се разпространява из целия свят, но и защото завладява нови пазари и сектори. Със собствена стрийминг платформа, магазин за хранителни продукти и технологични изобретения, компанията се конкурира с други гиганти като Facebook, Apple, Google и Netflix. Ала всичко започва с един онлайн магазин за книги.\r\n \"Когато преди 4 години пуснахме сайта си за продажба на книги ни казаха: Вижте, вие сте просто програмисти, които нищо не разбират от литература. И бяха прави\", казва младият Джеф Безос през 1999 година. Но Amazon запълва ниша, която скоро дава възможност на компанията да предложи на клиентите си по-голям изобор на книги, за разлика от конкурентите си, построени от тухли и хоросан. Тогава се появяват и електронните четци и книги, които също допринасят за възхода на Amazon.\r\n\r\nПрез 90-те Безос решава, че Amazon вече няма да продава само книги и се насочва към музиката и DVD-тата. Скоро, имеприята му включва кухненски уреди, електроника и играчки. С увеличаването на складовете на компанията, се увеличават и стоките, които предлага. Така расте и популярността й сред клиентите. Десет години по-късно, през 1999 година, Amazon става най-голямата компания за онлайн продажби. \r\n\r\nПрез 2000 година, компанията отваря платформата за стотици малки бизнеси. Безос знае, че трябва да направи нещо за своите верни клиенти. Така през 2005 година се появява Prime Membership - възможност някои стоки да бъдат доставяни за отрицателно време. Това увеличава рязко продажбите на всичко, което сайта предлага. Днес, близо 1000 милиона клиенти имат своя Prime. Освен бърза доставка, те получават достъп до стрийминг платформата на компанията и музикалния й каталог. \r\n\r\nAmazon никога не забравя своите корени в продажбата на книги. За това през 2007 година в сайта се появава The Kindle - устройство, което позволява да се четат книги където и да е, без да се носят тежките им хартиени тела. През 2010 година, различни други компании започват да се опитават да правят различни версии на Киндълът, но Amazon остава водеща в сектора. Тя е и първата компания, която пуска свое умно устройство с изкуствен интелект, което да помага на всекидневния живот на хората - Алекса. \r\n\r\nБъдещето на компанията изглежда много по-сложно от просто продажба на стоки в интернет. 2018 година бе трудна за Amazon и пазарната й оценка леко се понижи. Сега, онлайн платформата развива своите физически магазини и създава един нов вид пазаруване. Какво ще се случи от тук нататък, предстои да разберем. \r\n \r\n ", "date": "2019.07.06", "title": "Amazon на 25 години – историята на един гигант "}
{"url": "https://www.dnes.bg/mish-mash/2019/07/06/faktori-koito-zasilvat-kosopada.415591", "text": "\r\nПреди да започнете да си купувате всякакви хапчета, ампули и шампоани, обещаващи да спрат косопада ви, първо трябва да разберете проблема.\r\n \r\nНякое от следните неща отнася ли се за вас?\r\n\r\nАко пробвате нова диета със силно ограничен брой калории, има голяма вероятност да лишавате тялото от ценни хранителни съставки и затова косата ви да пада. Същото важи и за изключване на цели хранителни групи.\r\nИмайте предвид, че косъмът се нуждае от протеини, които изграждат не само него, но и мускулите ви. Човек трябва да хапва по 0,8 г протеин на ден за всеки килограм от теглото си.\r\n", "date": "2019.07.06", "title": "Фактори, които засилват косопада "}
{"url": "https://www.dnes.bg/notifikacii/2019/07/06/severna-koreia-obvini-alek-sigli-v-shpionaj.415641", "text": "Алек Сигли, австралийският студент, избрал да учи в Северна Корея, бил задържан по подозрения за шпионаж, това обявиха властите в страната. Той има блог, в който публикува статии за своето ежедневие в комунистическата държава, но публикациите му навярно са предизвикали съмнения. Сигли също така пише и за редица чуждестранни медии. \n\n\r\n29-годишният мъж бе задържан в края на юни и дълго време беше в неизвестност, преди полицията да го освободи. Сайтът NK News, на който Сигли често изпраща статиите си, отрича той да е бил в Северна Корея за да шпионира режима на Ким Чен Ун. Те са категорични, че в материалите му няма никаква политическа нотка. \r\r\n                \r\n                Сигли все още не е коментирал, защо е бил задържан от властите в Северна Корея. След като е освободен, той се връща в Япония, където живее съпругата му. \r\nСпоред корейската информационна агенция KCNA, Сигли \"многократно е предавал информация, включително снимки и анализи, които е събирал, разхождайки се из всеки ъгъл на Пхенян, използвайки статута си на студент.\" Материалите той е изпращал на \"анти-севернокорейски медии, като NK News.\" Сигли бил освободен, след като \"е признал, че е шпионирал в Северна Корея и е поискал прошка\" \r\nСеверна Корея често обвинява чужденци, особено западняци, в шпионаж и действия, накърняващи правилата в страната. Статиите, публикувани от NK News са шест и разказват за ежедневния живот в страна, далечна на повечето хора.", "date": "2019.07.06", "title": "Северна Корея обвини Алек Сигли в шпионаж "}
{"url": "https://www.dnes.bg/politika/2019/07/06/gerb-shte-promenia-chlenskiia-si-vnos-zaradi-subsidiiata-ot-1-lv.415634", "text": "В ГЕРБ трябва да се проведат разговори за размера на членския внос, обяви шефът на парламентарната група на ГЕРБ Даниела Дартикова.\r\n\"Членският внос на ГЕРБ е 2 лв. В промените, които  предвиждаме в бъдеще, е той да се определя от изпълнителна комисия. Трябва  да се състоят разговори за размера му, защото  при субсидия 1 лв., ние ще имаме нужда от приходите на членски внос“,  добави тя.\n\r\nОчаква се този въпрос да се обсъжда на насроченото за утре Национално събрание на партията, уточни тя. На събранието ГЕРБ ще променя устава на партията и ще гласува оставки на членове на Изпълнителната комисия.\n\n\n\n\r\nНа въпрос дали им липсва Цветан Цветанов Дариткова отговори: \"Темата за нас е приключила, защото той не е член на ПГ на ГЕРБ. В парламента се опитваме да се справяме с всички предизвикателства“.\n                    \n                    \r\n                \r\nТя обясни, че последно е разговаряла с Цветанов преди няколко седмици.\n\r\n\"Категорично не смятам, че субсидията е основното, което държи политическите партии живи и съм убедена, че големите политически партии би следвало да се справят с всяко предизвикателство”. Така Дариткова коментира приетото от парламента решение партийните субсидии да бъдат намалени от 11 лв. на 1 лев на глас.\n\r\nНа въпрос дали с промените в субсидията не се наказва финансово опозицията, тя каза: \"В никакъв случай. БСП е голяма партия. Те имат значителен брой гласове на последните избори. Ако разумно си правят сметките, могат да финансират своята дейност със субсидията, която получава“.\r\nСпоред нея левицата разполага със значителен финансов ресурс.\r\nДариткова изтъкна, че не смята, че финансиране от страна на бизнеса, би довело до зависимост на партиите.\r\nНа въпроса защо точно 1 лев на глас тя напомни, че за такъв размер на субсидията са гласували през 2017 г. 2,5 млн. българи.\n\r\n\"Трябва да се следи настроението на обществото към партиите. Ниската избирателна активност на последния европейски вот беше един такъв знак за нас. Този дебат е важен, но той не се осъществи по същество, защото всички спориха за размера – лев, 11 лева, никой не изложи конкретно какво означава нормален живот на една партия”, коментира още Дариткова.\n\r\nТя коментира лаконично проекта за демонополизация на Националната здравноосигурителна каса, който официално ще бъде представен на 15 юли от здравния министър Кирил Ананиев.\n\r\n„Демонополизация, като ангажимент на това коалиционно управление, е записано в приоритетите на управлението. Смятам, че след като чуем това, което е изготвено като финално предложение на министерството, в резултат на почти половин година работа на работни групи, в които участват всички заинтересовани, ще може наистина да се мисли за реализация. Това ще стане след като на 15 юли видим презентацията на министъра на здравеопазването“, каза шефът на парламентарната група на ГЕРБ.\r\n ", "date": "2019.07.06", "title": "ГЕРБ ще променя членския си внос заради субсидията от 1 лв."}
{"url": "https://www.dnes.bg/politika/2019/07/06/ideia-deliat-kurortite-na-zoni-za-zabavlenie-i-za-semeen-turizym.415635", "text": "Националните курорти като Слънчев бряг, Златни пясъци и Албена да бъдат разделени на зони – за забавление и за  семеен туризъм. Това е идея, която ще залегне в промени в Закона за туризма, които Министерството на туризма ще внесе до месец, съобщава bTV.\r\nЮжният плаж на Слънчев бряг да остане парти зона, в която дискотеките да работят през цялата нощ. За това настояват от Българската асоциация на заведенията. \n\n\n\n\r\nСпоред депутата от Обединените патриоти Валери Симеонов, който е в основата на Закона за шума, зонирането е невъзможно, тъй като курортите са изградени още по времето на социализма като семейни.\r\n                    \n                    \r\n                От Министерството на туризма пък предлагат с решение на местната власт да се определя в националните курорти до колко часа да се вдига шум.\r\n\"Големите туроператори работят изключително сегментирано, за това когато говорим само и единствено за национално курорти, да има зониране, за да се предлагат по-целево туристическите продукти, предложи министърът на туризма Николина Ангелкова.\r\nСпоред Валери Симеонов, депутат от Обединените патриоти, по принцип може да се обсъди едно такова отделяне на отделни, умишлено създадени, такива места за развлечение, в които да е разрешено озвучаването и след 23 ч.\r\nПо думите му това е въпрос на бъдеща законова уредба и задължително тези зони трябва да бъдат нови и доста далече от всички населени места.", "date": "2019.07.06", "title": "Идея: Делят курортите на зони - за забавление и за семеен туризъм"}
{"url": "https://www.dnes.bg/notifikacii/2019/07/06/zaplaha-london-da-se-strahuva-ot-otvetnite-merki-na-iran.415636", "text": "Великобритания трябва да се опасява от евентуално отмъщение за задържането в Гибралтар на иранския супертанкер от Кралската морска пехота. Това заяви пред иранската агенция Фарс висш ирански духовник, предаде Ройтерс. \r\n\"Открито казвам, че Великобритания трябва да се страхува от ответните мерки на Иран заради незаконното завземане на иранския петролен танкер\", казва Мохамад Али Мосави Джазайери, член на влиятелния Съвет на пазителите. Показали, че никога не оставаме безучастни към тормоза. Както дадохме непоколебим отговор на американския дрон, така ще отвърнем и на това незаконно задържане, подчерта духовникът.\r\nВ четвъртък британската Кралска морска пехота конфискува супертанкера \"Грейс 1\", опитал се да достави петрол за Сирия в нарушение на санкциите на ЕС. Вчера командването на елитния ирански Корпус на пазителите на ислямската революция заплаши, че като отмъщение ще плени британски кораб.\r\r\n                \r\n                Днес иранската радио и телевизионна компания ИРИБ нарече \"изфабрикувани\" съобщенията, че британски петролен танкер е бил пленен в Персийския залив. Преди това в Туитър се появиха публикации, че супертанкерът \"Пасифик вояджър\", плаващ под британски флаг, е бил спрян в Залива.\r\nНа 20 юни Иран свали американски безпилотен летателен апарат, като заяви, че той е навлязъл в иранското въздушно пространство. Вашингтон каза, че дронът е свален над международни води.\r\n(БТА)\r\n ", "date": "2019.07.06", "title": "Заплаха: Лондон да се страхува от ответните мерки на Иран"}
{"url": "https://www.dnes.bg/mish-mash/2019/07/06/dvoinozalepvashto-tikso-reshenie-za-problemi-sys-stila.415602", "text": "Сигурно имате поне една приятелка, която обича да преправя дрехите си сама или да шие някой тоалет непосредствено преди излизане на купон. Освен че са сръчни, тези дами разчитат и на някои трикове, за да изглеждат зашеметяващо навсякъде, където отидат. \r\nЛятото предразполага към носенето на по-големи деколтета и дрехи с гол гръб, стига да имате хубава фигура за тях и да не се притеснявате. Може би сте се сблъсквали с проблема роклята да стои на манекена по един начин, а като я облечете, да „пада“ по съвсем различен начин. Затова на помощ идва двойнозалепващата лента. \r\nТози вид тиксо може да се използва за решаването на различни проблеми със стила – от придържането на дрехата към бюста до залепването на края на колана, който виси ужасно. Много дизайнери го използват, за да прикрият някои несъвършенства преди моделите им да излязат на подиума. \r\nВ случай, че не сте го ползвали или сте скептични, ето кои са най-големите приложения на двойнозалепващата лента при дрехите и аксесоарите:\r\n\r\nАко бързате за излизане, сложите си полата и видите, че подгъвът ѝ се е разшил, спокойно. Може да го поправите много лесно като използвате двойнозалепващо тиксо. Разбира се, ако умеете да шиете, най-добре е да използвате игла и конец, но има риск резултатът да не е много добър и да се изложите. А поставянето на лентата няма да остави следи по плата. \r\n", "date": "2019.07.06", "title": "Двойнозалепващо тиксо - решение за проблеми със стила"}
{"url": "https://www.dnes.bg/snimka-na-denia/2019/07/06/jylt-kod-za-jega-e-obiaven-za-nedelia-shte-stigne-do-37-s.415637", "text": "Жълт код за опасно високи температури е обявен за 21 области на страната за утре, 7 юли. Очаква се горещо време, като на места температурата ще стигнат до 37°.\r\nСпоред сайта на НИМХ предупреждението е в сила за областите Видин, Враца, Монтана, Плевен, Ловеч, Габрово, Велико Търново, Русе, Силистра, София-град, Софийска област, Перник, Кюстендил, Благоевград, Пазарджик, Пловдив, Стара Загора, Хасково, Сливен, Ямбол и Бургас.\r\nПри тази степен на предупреждение са възможни здравни проблеми за чувствителни и болни хора, възрастни и деца.\r\nПрез нощта ще бъде ясно и тихо, утре ще бъде слънчево, около и след обяд - горещо. Над планините ще се развива купеста облачност, но валежи са малко вероятни. Ще духа слаб юг-югозападен вятър. Според  пПреобладаващите максимални температури ще са между 32 и 37 градуса.\r\r\n                \r\n                Атмосферното налягане ще се понижава и ще е по-ниско от средното за месеца.\r\nПо Черноморието ще е слънчево. Ще духа слаб до умерен вятър от юг-югоизток. Максимална температура на въздуха между 29 и 32 градуса. Температурата на морската вода е 25-27 градуса, а вълнението на морето - 1-2 бала.\r\nНад планините ще бъде слънчево. Около и след обяд ще се развива купеста облачност. Вятърът ще се ориентира от запад-югозапад, ще е слаб, по високите и открити части - умерен. Максималната температура на височина 1200 метра ще е около 26 градуса, на 2000 метра - около 19.\r\nВ понеделник, 8 юли, южният вятър ще се смени със запад-северозападен, ще се усили и с него от северозапад ще започне понижение на температурите. Въздушната маса ще се лабилизира и около и след обяд ще се развива купеста и купесто-дъждовна облачност и на места ще превали и прегърми. Преди обяд ще е слънчево, дневните температури в Южна България ще са все още високи - до 35-36 градуса, докато в Северна ще са около 30. Привечер вятърът ще отслабне. И във вторник след обяд на места ще превали и прегърми, в отделни планински райони и в Североизточна България - и по-интензивно. Температурите още малко ще се понижат. \r\n \r\n ", "date": "2019.07.06", "title": "Жълт код за жега е обявен за неделя, ще стигне до 37°С"}
{"url": "https://www.dnes.bg/notifikacii/2019/07/06/oshte-edin-korab-s-migranti-plava-kym-italiia-shte-go-priemat-li.415638", "text": "Италия ще трябва да се справи с още един кораб, пълен с мигранти. Към остров Лампедуза, край който вече е блокиран един плавателен съд, се е насочил и \"Алан Курди\", кораб на германската хуманитарна организация \"Сий ай\". На борда му се намират 65 мигранти. \r\nСъобщението, което съобщава за пристигането на кораба, бе изпратено късно снощи. То със сигурност ще изостри напрежението с Италия, която отказва да приема кораби на  неправителствени организации, спасяващи мигранти в Средиземно море,  предаде Асошиейтед прес, цитиран от БТА. \r\nКорабът \"Алекс\", използван от италианската организация \"Медитеранеа спасява хора\", вече се намира край Лампедуза с 40 мигранти на борда, съвсем близо до италиански териториални води.\r\r\n                \r\n                Германската организация заяви, че не е уплашена от твърдата позиция на италианския вътрешен министър Матео Салвини и ще продължи към най-близкото сигурно пристанище. Твърди се, че 39 от 65 мигранти, намиращи се на нейния кораб, са непълнолетни.\r\nПоредният конфликт възникна седмица след като друг германски спасителен кораб - на организацията \"Сий уоч\", въпреки забраната, наложена от италианските власти, влезе в пристанището на Лампедуза, заявявайки, че става дума за извънредна ситуация, налагаща спешни действия", "date": "2019.07.06", "title": "Още един кораб с мигранти плава към Италия. Ще го приемат ли? "}
{"url": "https://www.dnes.bg/notifikacii/2019/07/06/celuvkata-kak-pomaga-na-zdraveto-ni.415639", "text": "Днес света отбелязва денят на целувката. Тя обикновено се възприема като акт на романтика, сексуална близост или благодарност. На заден план обаче остава благоприятното й въздействие върху здравето. Истината, разкрита в редица международни проучвания, обаче е, че подобно на ябълката, чиято всекидневна консумация предпазва от чести срещи с доктора, редовните целувки са изключително полезни за доброто здраве. По случайн празника, сайтът Гизмодо, цитиран от БТА, отбелязва кои са ползите от този интимен акт:\r\n\r\nРазмяната на целувки предизвиква разширяване на кръвоносните съдове и освобождаване на ендорфини. Тези процеси водят до облекчаване на спазмите по време на менструация и премахват необходимостта от приемане на болкоуспокояващи лекарства.\r\r\n                \r\n                \r\nЦелувката протича с участието на 34 лицеви мускула и 112 мускула с роля в поддържането на стойката. Ако се целуват редовно, хората могат да разчитат на по-добър тонус на мускулите на лицето.\r\n\r\nЦелувката е в състояние да стимулира активността на имунните клетки в тялото, които се борят с външни микроби, като произвеждат антитела IgA (имуноглобулин А).\r\n\r\nЦелувката поддържа здравето на сърцето като предизвиква отделяне на адреналин, който кара сърдечния мускул да изпомпва повече кръв в тялото. По този начин се стабилизира сърдечносъдовата активност и се понижават кръвното налягане и холестеролът. \r\n\r\nЦелувката предизвиква повишено слюноотделяне, което отмива плаката от зъбите и намалява риска от появата на кариеси. \r\nСред редицата други ползи от целувката са изгарянето на калории - до две калории на минута страстна размяна на ласки, облекчаването на тревожността и напрежението, противодействие на негативната енергия. Целувката също така създава усещане за добро общо състояние като понижава нивата на стресовия хормон кортизол.\r\nПо повод празника сайтът \"Гет Съри\" публикува статистика, която представя интимния акт с положителните и отрицателните му аспекти.\r\nВероятно ще се изненадате да разберете, че хората не са единствените, които изпитват удоволствие при целувка. Шимпанзетата и по-малките им събратя бонобо също познават това усещане.\r\nМладежите на възраст от 18 до 24 години се целуват средно 11 пъти седмично, а пет процента от хората над 45 години - над 31 пъти в седмицата.\r\nКъм негативните страни на целувката се отнася фактът, че двама души обменят между 10 милиона и 1 милиард бактерии.\r\nОсновните неща, които хората посочват като отблъскващи грешки на партньора при размяна на целувки, са лошият дъх и сблъскването на зъби. Следват мирисът на цигари, шумното мляскане и напуканите устни", "date": "2019.07.06", "title": "Целувката – как помага на здравето ни "}
{"url": "https://www.dnes.bg/notifikacii/2019/07/06/otkriha-tialoto-na-27-ata-jertva-na-potynaloto-krai-budapeshta-korabche.415640", "text": "Тялото на една южнокорейка, извадено от река Дунав, е идентифицирано като 27-ата жертва от потъналото туристическо корабче на 29 май в Будапеща, съобщи днес унгарската полиция, цитирана от Асошиейтед прес.\r\nТялото е било намерено край село Макад, област Пещ, на 58 км надолу по течението от мястото на фаталния сблъсък между корабчето \"Хаблеан\" (Русалка) с по-голям плавателен съд.\r\nДо момента е потвърдена е смъртта на 25 туристи от Южна Корея, както и на двама унгарци от екипажа. Един южнокореец остава в неизвестност, а седмина оцеляха след корабокрушението.\r\nУкраинският капитан на речния круизен кораб \"Викинг Сигин\" е единственият заподозрян за среднощния сблъсък при моста Магрит в унгарската столица.\r\nНа 11 юни потъналото корабче бе извадено от дъното с плаващ кран. ", "date": "2019.07.06", "title": "Откриха тялото на 27-ата жертва на потъналото край Будапеща корабче  "}
{"url": "https://www.dnes.bg/mish-mash/2019/07/06/strah-ot-letene-lesni-nachini-kak-da-go-preborite.415598", "text": "\r\nВкопчвате се в най-близкия при най-малкия шум, който чуете в кабината и се надявате да кацнете по-бързо. За вас небето е само за птиците и хората трябва да останат на земята. Нямате контрол над ситуацията, а това ви кара да се чувствате още по-зле и паниката ви се усилва. \r\nБританска авиокомпания има решение за всички вас, които смятате, че самолетът е нещо опасно. Тя проведе курс, в който обяснява на хората какво да направят, за да се справят със страха си. Един от лекторите е пилотът Стив Олрайт, който заедно с екипа си прекарват цял ден със „страхливците“ и ги учат на неща, свързани с летенето. От това как работи самолетът до какво се прави по време на турболенция.  \r\nСлед края на курса, всички в залата, които са били около 100, са се качили на полет до Борнемут, за да приложат всичко научено в курса. Един от тях е репортерът на Independent Зоуи Галолей, която също е една от тези, за които летенето е свързано с паника. Тя препоръчва няколко неща на онези от вас, които се чувстват по същия начин.\r\n\r\nЕдин от основните фактори, които причиняват страх у хората при летене, е това, че те не знаят как точно самолетът се задържа във въздуха. Но точно както подводницата трябва да е под водата, а колата трябва да се движи по пътя, небето е естествената среда на самолета. Там машината се чувства в свои води и всичко, което се случва е проста физика.\r\n", "date": "2019.07.06", "title": "Страх от летене? Лесни начини как да го преборите"}
{"url": "https://www.dnes.bg/notifikacii/2019/07/06/rusiia-izprati-14-te-zaginali-podvodnichari-v-posledniia-im-pyt.415642", "text": "Днес, в Серафимовското гробище в Санкт Петербург, Русия погреба 14-те подвоничари, които загубиха живота си след пожар в дълбоководен апарат в Баренцово море, съобщават от БТА. Траурната церемония се състоя до паметника на загиналите моряци от подводницата \"Курск\". \n\n\n\r\nДостъпът до гробището бе ограничен, а на медиите не бе позволено да присъстват нито на опелото в близката църква, нито на погребението. Единствените, които присъстваха на траурната церемония бяха роднините на моряците, както и официални лица, сред които главнокомандващият ВМФ Николай Евменов и заместник-министърът на отбраната Андрей Картаполов. \r\nПожарът в подводницата, избухнал на 1 юли, е тръгнал от акумулаторния отсек, но подробности за случилото се не бяха съобщени. Загинаха 14 души, отровили се с дима от пожара. Има оцелели, но не се съобщава колко. Според руски медии авариралата подводница е една от най-секретните, от типа \"Лошарик\".", "date": "2019.07.06", "title": "Русия изпрати 14-те загинали подводничари в последния им път"}
{"url": "https://www.dnes.bg/mish-mash/2019/07/06/tainoto-kryshtene-na-archi-vbesi-britancite.415643", "text": "Принц Хари и херцогинята на Съсекс Меган са родители само от два месеца, но британците вече ги обвиняват в това, че бдят прекомерно много над бебето Арчи. Тайната церемония за кръщенето му не просто вбеси феновете на кралското семейство, но и наля допълнително масло в огъня на тези твърдения. \n\r\nКритиката, че двойката държи детето си извън светлината на прожекторите, започна още преди месеци - малко след раждането на Арчи. И докато кръщенетата в кралското семейство винаги да са били извършвани далеч от камерите и любопитните погеди, в последните години монарсите позволиха на своите фенове поне да видят пристигащите гости, както и семейството с бебе на ръце. Поне такава бе процедурата по кръщаването на Джордж, Шарлот и Луи-  децата на принц Уилям и Кейт Мидълтън.\r\n                    \n                    \r\n                Но Хари и Меган не искат никой да види пристигането им, нито да разбере кои ще са гостите им. Дворецът няма да публикува списък с поканените, но според източници, едва 25 души ще присъстват на церемонията. \r\nСлед като медиите няма да имат достъп до родителите и тяхното бебе, всички ще очакват кадрите, направени от личния фотограф на кралското семейство, които ще се появят след кръщенето.\r\n\"Меган не може да иска уединение за бебето Арчи, след като обществото финансира луксозния й начин на живот\",  оплакват се журналистите от Daily Telegraph. Техните колеги от The Sunday Times пък цитират кралския биограф, който заявява: \"Не могат да са част и от двата свята - ако искат лично пространство, то трябва да платят за всичко със собствените си пари и напълно да изчезнат от медийната среда или трябва да играят играта по правилата.\"\r\nДори политиците са недоволни. Лука Полард, член на парламента, е категоричен, че държанието на Хари и Меган предизвиква въпроси.\r\n\"Когато все още взимаш обществени средства от милиони лири - пари, които биха могли да бъдат похарчени за училища и болници - за да надстроиш и обновиш луксозните си дворци, трябва да се запиташ: какво обществеността получава в замяна? Хари и Меган взимат обществените пари, но отказват да извършват задълженията, които вървят заедно с това.\"\r\n \r\n ", "date": "2019.07.06", "title": "Тайното кръщене на Арчи вбеси британците"}
{"url": "https://www.dnes.bg/notifikacii/2019/07/06/srybskiiat-vynshen-ministyr-kym-boiko-kosovo-ne-e-nezavisimo.415644", "text": "Едва пет от страните членки на Европейския съюз не признават Косово за независима държава, въпреки това, сръбският външен министър Ивица Далич заяви днес, че позицията на Европейския съюз не е, че Косово е независимо, и  българският премиер Бойко Борисов, който твърди, че е, трябва да се  съобразява с това, пишат от БТА.\r\nДачич направи остри коментари по националната телевизия РТС по повод изявление на Борисов, цитирано от агенцията, че бъдещият шеф на дипломацията на ЕС Жозеп Борел би трябвало да изразява позициите на целия ЕС, независимо че неговата страна Испания не признава Косово.\n\r\nСръбският министър изрази увереност, че Борел няма да започне да подкрепя идеите на някои държави, които са признали Косово.\r\n                \r\n                \r\nПет от страните-членки на ЕС не признават Косово за независима държава - Гърция, Кипър, Румъния, Испания и Словакия. Останалите 23 членки на ЕС, включително България, са признали косовската независимост.\n\r\nЕвропейският съюз е посредник в диалога за нормализиране на отношенията между Белград и Прищина.\r\n ", "date": "2019.07.06", "title": "Сръбският външен министър към Бойко: Косово не е независимо "}
{"url": "https://www.dnes.bg/mish-mash/2019/07/06/otglejdaneto-na-carevica-ubilo-drevnite-mai.415645", "text": "Учени от университета на Пенсилвания, САЩ, са установили, че  отглеждането на царевица от древните маи е довело до изчезването на  цивилизацията им, съобщи Физ.орг, цитиран от БТА.\r\nСпециалистите са изследвали костите в 50 човешки гроба, открити  сред руините на град Кахал Печ в Белиз. Резултатите от радиовъглеродното  датиране показват, че гробовете са ползвани през периода 735 - 400 г.  пр. Христа и през периода 800 - 850 г.\r\nИзследователите са установили състава на изотопите в останките  колаген, за да разберат какъв е бил хранителният режим на жителите на  Кахал Печ. Оказало се, че с годините е нараснал делът на царевицата в  дажбите на маите.\r\nРанните маи са консумирали не само царевица, но и диви растения и  месо от животни. Разнообразната храна е осигурила хранителна безопасност  по време на многовековни суши, например през периода 300 - 100 г. пр.  Христа. Но през периода 750 - 900 г. увеличаването на населението е  довело до усилване на зависимостта от царевицата и до по-голяма  интензификация на земеделието.\r\n                    \n                    \r\n                По мнението на учените фактът, че отглеждането на неустойчива към  сушата царевица е послужило като основа на обществото на маите, е  допринесъл за социално-политическия крах на Кахал Печ.", "date": "2019.07.06", "title": "Отглеждането на царевица... убило древните маи? "}
{"url": "https://www.dnes.bg/index/2019/07/06/bydeshteto-na-kitai-izkovano-v-zavodite-na-tehnologichnite-koncerni.415445", "text": "\r\nКитайското бъдеще се кове от 25 000 служители в новия кампус на технологичен гигант. Заобиколени от постройки, които наподобяват известни забележителности в Европа, \n\r\nПреди 4. г Китай си постави амбициозната цел до 2025 г. да стане лидер на световния пазар в множество браншове. \n\r\nМисията е вече почти изпълнена, поне в сферата на телекомуникациите. Днес Huawei е сред лидерите за доставчици на мобилно оборудване в света. Държавата упорито подкрепя и други отрасли. \r\n                \r\n                \r\nТози възход обаче би бил невъзможен без хора, които да имат познания в съответните сектори. Често нужните за целта познания са нелегален внос от чужбина, предава . \n\r\nТака и германските концерни обърнаха погледа си към Китай, привлечени от необятния неразработен пазар. Сред тях и големите автомобилни концерни. \n\r\nСъвсем скоро може би ученикът ще задмине своя учител. Именно това предупреждават от мозъчния тръст \"Мерикс\", които твърдят, че германските фирми са твърде наивни по отношение на китайските си партньори.\r\n", "date": "2019.07.06", "title": "Бъдещето на Китай – изковано в заводите на технологичните концерни"}
{"url": "https://www.dnes.bg/mish-mash/2019/07/06/zamesena-li-e-kralicata-v-biagstvoto-na-haia-ot-dubaiskiia-sheih.415354", "text": "Точно срещу двореца Кенсингтън стои едно прекрасно имение. Има си частен път, заобиколен от огромни дървета. Пред него се намира най-скъпата британска улица. Това е дворецът \"Грийн\". На пръв поглед – пълна идилия за някой милионер. Но зад бронираното стъкло се разиграва драмата на една жена.\r\nСлед като избяга от дубайския шейх Ал Маткум, принцеса Хая се озова в Лондон. Сега тя се крие именно зад тези бронирани стъкла, а след като документи за \"битка в съда“ бяха подадени от съпруга й, източници на BBC разкриват, че Хая се \"страхува за живота си“.\r\nВ цялата тази история като сценарий от филм се оказва замесена и кралица Елизабет II.\r\nНейно Величество е близка както с шейх Ал Маткум, така и с неговата красива съпруга. Сега тя е в много деликатна позиция, защото в последните месеци преди да се разиграе драмата Елизабет II се е радвала на компанията, както на принцесата, така и на един от най-богатите хора на Земята.\r\nДвойката, която се е нагърбила с \"най-скъпото бракоразводно дело в историята“, е наела най-известните адвокати във Великобритания. Ал Маткум е наел Хелън Уорд, която помага на Гай Ричи да се разведе с Мадона, а принцеса Хая наема Фиона Шакълтън, адвокатката, която разделя принц Чарлс с принцеса Даяна.\r\nБританските медии се страхуват, че Елизабет II ще бъде грубо  въвлечена в драмата, тъй като познава Ал Маткум изключително добре.  Нейно Височество обича конете, а шейхът е собственик на най-голямата  организация за състезания с коне, които са и негова слабост. Двамата се  срещнаха на събитие преди две седмици, ала принцеса Хая не беше с него.  Като една от най-коментираните двойки досега те бяха почти неразделни.\r\nНо от другата страна стои семейството на Хая, с което кралицата също е изключително близка. Най-вече с нейния баща – починалия през 1999 година крал на Йордания Хюсеин. Принцесата е и полусестра на сегашния крал Абдула II. По-рано тази година Хая също се среща с Елизабет II без присъствието на съпруга си – на по чаша чай в замъка Уиндзор.\r\nКрасивото имение, точно срещу двореца  Кенсингтън, е притежание на принцеса Хая и съпруга й. Те го  купуват миналата година за 85 хил. паунда. Източниците твърдят, че тя е  пристигнала в къщата с онези 31 милиона евро, които задига от шейха, за  да започне нов живот. Но въпреки че от дете тя има добре установена  връзка с Великобритания и винаги е казвала, че е \"наполовина британка\", полицията там едва ли ще я предаде на  дубайските власти, Хая се страхува, че ще бъде отвлечена. За това нейните близки приятели я съветват да напусне двореца \"Грийн\".\r\nЕто тук бива намесена кралица Елизабет II. Според редица източници, след като Хая осъзнава, че не е в безопасност в двореца \"Грийн\", тя търси убежище в една от резиденциите на кралицата. Тя дори би могла да намери начин да се скрие и в Бъкингамския дворец.  Ако това наистина е вярно, то британското кралско семейство рискува да  бъде опозорено заради факта, че прекъсва дългогодишната си традиция да  не се меси в чуждите драми. Дубай е част от Обединените Арабски Емирства, които са ключови британски съюзници в Персийския залив.\r\nОт 20 дни никой не е виждал принцеса Хая. Социалните мрежи, в които принцесата е изключително активна, не са били обновявани от февруари. Единственият признак за живот пред двореца \"Грийн\" е една кола, пълна с охранители.", "date": "2019.07.06", "title": "Замесена ли е Кралицата в бягството на Хая от дубайския шейх? "}
{"url": "https://www.dnes.bg/stranata/2019/07/06/bedstveno-polojenie-vyv-vetren-zaradi-buriata-i-dyjda.415632", "text": "Бедственото положение във Ветрен остава в сила, съобщава БНТ.\r\nБурята и силният дъжд вчера следобед подкопаха основите на асфалта по главната улица на град Ветрен. Участъкът вече се разчиства. Пороят не е причинил щети по къщите, няма и пострадали хора.\r\nЗаради състоянието на пътя обаче от община Септември решиха да обявят бедствено положение. То ще остане в сила докато от регионалното министерство не реагират на сигналите за недовършената инфраструктура в града.\r\nВече четвърта година пътят е само с основен слой асфалт. Според кмета на Ветрен това е трябвало да направят от Агенция \"Пътна инфраструктура“, тъй като подкопаната от дъжда улица е част от републиканската пътна мрежа.\r\nВ града няма цялостно изградена канализация.", "date": "2019.07.06", "title": "Бедствено положение във Ветрен заради бурята и дъжда"}
{"url": "https://www.dnes.bg/index/2019/07/06/zemen-trus-ot-6-9-v-iujna-kaliforniia-useten-v-las-vegas-i-meksiko.415617", "text": "Земен трус с предварителен магнитуд от 6,9 разтърси Южна Калифорния, но до момента няма съобщения за щети и ранени, предаде Асошиейтед прес.\r\nАмериканският геологически институт съобщи, че трусът е регистриран в 20.19 ч. местно време в петък и епицентърът му е бил на 11 мили (17 километра) североизточно от Риджкрест, на дълбочина 10 километра. \r\nСъщото селище беше разтърсено от земетресение от 6,4 в четвъртък.\n\n\r\nПървоначално геологическата служба съобщи, че силата на труса е била 7,1.\r\nТрусът е усетен в центъра на града като вълнообразно движение, което изглежда е траяло поне половин минута. Почувстван е чак в Лас Вегас и в Мексико.\r\r\n                \r\n                Ако предварително регистрираният магнитуд е верен, това ще е най-силното земетресение в Южна Калифорния от 20 години.\r\nРиджкрест има население от 28 000 души. \r\nТова е второто силно земетресение, което разтърсва американския щат за денонощието. Вчера  в окръг Кърн в южната част на Калифорния беше въведено извънредно положение заради земетресение с магнитуд 6,4. \r\nСлед земетресението избухнаха пожари. В една от болниците в града беше извършена евакуация, 15 пациенти са били откарани в други здравни заведения.\r\n \r\n(БТА)", "date": "2019.07.06", "title": "Земен трус от 6,9 в Южна Калифорния, усетен в Лас Вегас и Мексико"}
{"url": "https://www.dnes.bg/stranata/2019/07/06/helpbook-molba-postavete-el-tabla-na-spirki-v-raiona-na-letishte-sofiia.415527", "text": "\nПрез последните няколко дни в платформата на Helpbook.info постъпиха сигнали, касаещи пътната обстановка в страната.\r\n През зимните месеци са се образували огромни кратери, които са предпоставка за инциденти, но преди два месеца били засипани с пръст. Сега автомобилите минават оттам, но с по-висока скорост и вдигат облаци прах. \"Положението е наистина отчайващо, защото прахолякът, който се вдига, е ужасен. Хората, които живеят наоколо, са принудени да живеят на затворени прозорци и не могат да проветряват, защото целият прах влиза в домовете им.\"\n                    \n                    \r\n                \r\nПотребител ни сигнализира за нуждата от . Пътниците са принудени да чакат превозните средства по двадесет и повече минути без никаква яснота кога ще дойде автобусът: \"Моля да се постави електронно табло на спирка \"Ресторант Александрия\", посока Терминал 2. На отсрещната страна е поставено табло, но тук липсва. Нужда от електронно табло има и пред самия Терминал 2. Такова е налично на спирката на изхода \"Пристигащи\", но тази спирка почти не се ползва, изключително рядко автобусите свиват покрай нея. Също така искам да обърна внимание, че на въпросната спирка има будка за продажба на билети и карти, но никога не работи.\"\r\nНаши източници потвърдиха, че всичко, изброено е факт, а малкото налични табла показват минути за пристигане на автобусите, които нямат нищо общо с действителността. Масово липсват пейки и навеси, където чакащите да се скрият при дъжд или жега.\n\r\nАлармираха ни и за  в различни части на страната.\r\nВ община Варна в квартал \"Чайка\" от дълго време преседява превозно средство, което отдавна е разграбено и потенциално опасно. Адмирираме отговорните органи за светкавичната им реакция веднага след сигнал за изоставен автомобил в квартал \"Младост\" 1, .\n\r\nВ непосредствена близост е бил забелязан друг автомобил, за който също беше подаден сигнал. Надяваме се отново за бърза и своевременна реакция.\n\r\nАко видите нередности или проблеми, не се колебайте да подадете сигнал - направете го онлайн в  Платформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2019.07.06", "title": "Helpbook молба: Поставете ел.табла на спирки в района на летище София"}
{"url": "https://www.dnes.bg/world/2019/07/06/registrirani-sa-chetiri-trusa-krai-bregovete-na-kamchatka.415614", "text": "Четири земетресения са станали тази сутрин в Тихия океан, край бреговете на полуостров Камчатка, съобщи пресслужбата на регионалното поделение на министерството на извънредните ситуации, цитирана от ТАСС.\r\nПо данни на властите в град Обнинск, тази сутрин в района на Камчатка, в акваторията на Тихия океан е имало четири труса, които не са усетени от хората в близки селища.\r\nВсичките земетресения са станали на дълбочина от 10 километра и са били северозападно от село Николское. Епицентърът на първото, с магнитуд от 4,5, е бил на 173 километра от Николское.\r\nЕпицентърът на второто, с магнитуд от 4,3, е бил на 115 километра от същото населено място. Третото земетресение е било на 168 километра от Николское и е било със сила от 4,4. Четвъртият е бил с магнитуд 4,9, на 158 километра от Николское.\r\n", "date": "2019.07.06", "title": "Регистрирани са четири труса край бреговете на Камчатка "}
{"url": "https://www.dnes.bg/obshtestvo/2019/07/06/beznamordnik-vylna-ot-nedovolstvo-sred-stopanite-na-kucheta.415615", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Вълна от недоволство сред стопаните на кучета след гласуваните промени в закона, които задължават някои стопани да извеждат кучетата си с намордници. В социалните мрежи дори беше създаден хаштаг - без намордник.\r\nЗадължителните намордници за кучета над 5 килограма няма да решат проблема с агресията, а понятието агресивен не е ясно обяснено в текстовете, категорични са ветеринарни лекари.\n\n\r\nЗа да се опитат да потушат общественото недоволство, депутатите разясниха, че и досега намордниците са били задължителни за агресивните кучета, а преценката дали животното е агресивно е на стопанина му.\r\nИ докато някои протестираха в социалните мрежи чрез #безнамордник, други намериха как по хумористичен начин да изразят своето недоволство от промените, като публикуват неестествени снимки с намордници, разказва Bulgaria ON AIR.\r\n ", "date": "2019.07.06", "title": "#Безнамордник: Вълна от недоволство сред стопаните на кучета "}
{"url": "https://www.dnes.bg/notifikacii/2019/07/06/na-ostrov-krit-izdirvat-izcheznala-amerikanka.415616", "text": "Властите на гръцкия остров Крит издирват изчезнала американка, която участвала в научна конференция там, предаде Асошиейтед прес.\r\n59-годишната Сюзън Ийтън - молекулярен биолог в института \"Макс Планк\" в германския град Дрезден, е изчезнала във вторник край пристанището Ханя.\n\n\r\nНейни колеги на конференцията съобщили на властите, че смятали, че Ийтън е отишла да бяга в района. За изчезването й е официално съобщено в цяла Гърция.\r\nОбявена е награда от €50 000 за информация, която да доведе до откриването на учения.\r\nПолицаи и пожарникари, заедно с местни доброволци, вчера претърсваха района около село Колимбари край Ханя.\r\nЕмили Капис - братовчедка на изчезналата, каза, че съпругът на Ийтън и двамата й сина са заминали за Крит, за да се включат в търсенето й.\r\nРазположеният в германския град Дрезден институт \"Макс Планк\" е водещ научен център в света.\r\n(БТА)", "date": "2019.07.06", "title": "На остров Крит издирват изчезнала американка"}
{"url": "https://www.dnes.bg/snimka-na-denia/2019/07/06/slyncheva-sybota-s-temperaturi-do-34-s.415618", "text": "Днес ще бъде слънчево. Временни увеличения на облачността ще има над Източна България, но само на отделни места там ще превали.\r\nЩе духа слаб до умерен северозападен вятър. Максималните температури ще са между 29° и 34°, в София 29°. Атмосферното налягане е много близко до средното за месеца, след обяд слабо ще се понижи.\r\nНад Черноморието също ще бъде слънчево, с временни увеличения на облачността. На отделни места след обяд е възможно краткотрайно да превали. Ще духа бриз. Максимални температури на въздуха 28-31°, температурата на морската вода е 25-27°. Вълнението на морето ще бъде 2 бала.\r\nНад планините ще бъде предимно слънчево. Около и след обяд над масивите от Източна България ще се развие купеста облачност и на отделни места там краткотрайно ще превали. Вятърът ще е до умерен от север-северозапад.\r\nМаксималната температура на височина 1200 метра ще е около 24°, на 2000 метра – около 16°.", "date": "2019.07.06", "title": "Слънчева събота, с температури до 34°С"}
{"url": "https://www.dnes.bg/sofia/2019/07/06/sofiia-puskat-avtobus-166-do-lift-vitoshko-lale.415620", "text": "За летния сезон се разкрива автобусна линия 166 до седалкова въжена линия \"Витошко лале\", съобщиха от Столична община.\r\nОт днес до 28 октомври 2019 г. се разкрива нова автобусна линия № 166 с маршрут от Зоопарка до лифтова станция \"Витошко лале 1 и 2\".\r\nАвтобусна линия № 93 се разделя на две линии с номера, маршрути, както следва: Автобусна линия № 93, със запазен маршрут от Зоопарка до лифтова станция \"Драгалевци“, и автобусна линия № 166, която ще се движи с маршрут от Зоопарка до лифтова станция \"Витошко лале\".\r\nАвтобусите от линията ще спират на всички съществуващи автобусни спирки по маршрута и на крайна и начална спирка в района на лифтова станция \"Витошко лале\".\r\n                    \n                    \r\n                Работното време на автобусна линия № 166 ще бъде: начална спирка \"Зоопарка”: начален час – 08.05 часа и краен час – 15.05 часа; начална спирка \"Витошко лале”: начален час – 09.10 часа и краен час – 16.10 часа.\r\nОт 28 октомври 2019 г. автобусната линия № 93 ще възстанови редовната си експлоатация.", "date": "2019.07.06", "title": "София: Пускат автобус № 166 до лифт \"Витошко лале\""}
{"url": "https://www.dnes.bg/notifikacii/2019/07/06/mirela-demireva-pokri-normativa-za-olimpiiskite-igri.415621", "text": "Олимпийска вицешампионка от Рио 2016 в скока на височина Мирела Демирева покри норматив за участие на олимпийските игри в Токио 2020. Сребърната медалистка от последните две европейски първенства на открито преодоля 197 см (б.а.нормативът е 196 см) и така зае трето място на Диамантената лига в Лозана.\r\nБългарката, за която това е лично постижение за 2019-а, заложи на тактика от европейското в Берлин 2018 с пропускане през височина.\r\nТака след като се справи от първия път със 184 см, 191 см и 197 см качи летвата на 202 см, но направи три фаула, като Мирела беше най-близо до преодоляването на тази височина в последния опит.\r\nПобедата с 202 см взе световната шампионка в зала и на открито Мария Ласицкене. Останала сама в сектора рускинята направи три неуспешни опита на 207 см.\r\r\n                \r\n                Световната шампионка за девойки под 20 г от Тампере 2018 Карина Таранда (Блр) се нареди втора в Лозана с личен рекорд от 200 см, което е и изравнен национален рекорд на Беларус.\r\nОт българските атлети до момента норматив за Токио 2020 има само Ивет Лалова-Колио на 200 м. Покрит стандарт за световното в Доха 2019 имат Лалова (200 м), Радослава Мавродиева (гюле), Габриела Петрова (троен скок) и Мирела Демирева (скок на височина), припомня БТА.\r\n ", "date": "2019.07.06", "title": "Мирела Демирева покри норматива за олимпийските игри "}
{"url": "https://www.dnes.bg/notifikacii/2019/07/06/ima-raneni-sled-trusa-v-kaliforniia-magnitudyt-bil-7-1.415622", "text": "Земен трус с магнитуд 7,1 разтърси голяма част от американския щат Калифорния и причини разрушения - съобщава се за напукани стени и повредени пътища, на места заради повреда на газопреносната мрежа са избухнали пожари, няколко души са ранени, предаде Асошиейтед прес.\r\nНовото земетресение, последвало силния трус от четвъртък с магнитуд 6,4 и епицентър в пустинята Мохаве, е станало в 20,19 минути местно време.\r\n\r\n \r\nЕпицентърът му е бил на 17 километра от Риджкрест, в същия район, пострадал от труса онзи ден. Този път обаче е било усетено в по-голям район: на север до Сакраменто и Лос Анджелис, на изток до Лас Вегас, а на юг до Мексико. \n\r\r\n                \r\n                Най-тежко засегнат отново е районът около градчето Риджкрест, възстановяващ се още от предишния трус. Местните власти съобщават за много ранени хора, но засега няма точни данни.\r\nВ центъра на Лос Анджелис, на 240 километра от Риджкрест, трусът е усетен в офисите в небостъргачите, които се разклатили за около 30 секунди. Усетен е бил и на стадиона на Доджърс в момент, когато един от бейзболистите е батирал, но не се е отразил на играта.\r\nВ развлекателния парк Дисниленд хората са били евакуирани като предпазна мярка от атракционите, за да бъдат проверени съоръженията.\r\nНяколко часа преди поредния трус сеизмолози казаха, че след първото земетресение е имало 1700 вторични труса. (БТА) \r\n ", "date": "2019.07.06", "title": "Има ранени след труса в Калифорния, магнитудът бил 7,1"}
{"url": "https://www.dnes.bg/akoshtete-vqrvaite/2019/07/06/ne-iadete-dostatychno-plodove-i-zelenchuci-eto-ot-kakvo-ste-zastrasheni.415573", "text": "Как изглежда една ваша чиния за обяд или вечеря? Какви храни включва и има ли в нея място за полезните зеленчуци и плодове? Растителните храни трябва да преобладават, да ги включваме във всяко хранене за деня, да има малко място за здравословен протеин, а пълнозърнестите храни не са забранени, но в разумни количества. Защо това съотношение е важно и как нередовната консумация на плодове и зеленчуци се отразява на тялото ни?\r\nТака например, менюто с високо съдържание на натрий и ниско на растителни храни, може да допринесе за повишаване на кръвното налягане. Минералите като калий, калций и магнезий, спомагат за калиево-натриевия баланс. Когато организмът ни не получава достатъчни количества се увеличава рискът от високо кръвно, сърдечни проблеми и дори депресия, както и:\r\n                    \n                    \r\n                \r\nПлодовете и зеленчуците съдържат някои от най-важните хранителни вещества за нашето здраве. Недостатъчната им консумация, може да доведе до дефицит на тези елементи. Въпреки че с останалата част от храната също си осигуряваме полезни вещества, в плодовете и зеленчуците се съдържат в по-висока концентрация.\r\n\r\nЗапек, дивертикулоза, хемороиди... Ако страдате от някои от тези състояния, помислете дали в менюто ви присъстват достатъчно плодове и зеленчуци. Те съдържат целулоза и фибри, които помагат за облекчаване или предотвратяване на запека, стимулират мускулите на стомашно-чревния тракт, намаляват натиска върху долната част на червата, което прави по-малко вероятна появата на хемороиди.\r\n", "date": "2019.07.06", "title": "Не ядете достатъчно плодове и зеленчуци? Ето от какво сте застрашени"}
{"url": "https://www.dnes.bg/obshtestvo/2019/07/06/mvnr-niama-danni-za-postradali-bylgari-v-kaliforniia.415623", "text": "Няма данни за пострадали български граждани при земетресението с магнитуд 7.1, което беше регистрирано на 5 юли в 20.19 часа в Калифорния. Това съобщиха от Министерството на външните работи.\n\n\r\nВ генералното ни консулство в Лос Анджелис е сформиран кризисен щаб, който отговаря денонощно на спешната телефонна линия на мисията.\r\nМВнР съветва всички български граждани, които живеят в Южна Калифорния, да следят за сеизмичната обстановка и да се съобразяват с всички разпоредби на местните власти, свързани с евентуални евакуации и предпазни мерки.", "date": "2019.07.06", "title": "МВнР: Няма данни за пострадали българи в Калифорния"}
{"url": "https://www.dnes.bg/index/2019/07/06/kryshtavat-bebeto-archi-na-chastna-ceremoniia-v-uindzor.415619", "text": "Арчи - синът на британския принц Хари и съпругата му Меган, ще бъде кръстен днес в Уиндзор, но медиите и граждани няма да бъдат допуснати да станат очевидци на церемонията, предаде ДПА.\r\nЧастната церемония разстрои мнозина британци, особено след неотдавнашното разкритие, че данъкоплатците са платили 2,4 милиона лири за ремонт на новия дом на Хари и Меган в Уиндзор, където те се ожениха миналата година.\r\nДвойката отказа също да обяви кои ще са кръстниците, като изтъкна, че уважава тяхното желание това да не се огласява.\r\nБритански медии спекулираха, че близките приятелки на Меган - Дженевийв Хилис и Линдзи Рот, може да се сред кръстниците, след като тя беше забелязана тази седмица заедно с двете на турнира в Уимбълтън. Споменават се и имената на приятелите на Хари от училище Томас и Чарли ван Страубензее.\r\r\n                \r\n                Сред гостите на церемонията се очакват бащата на Хари - принц Чарлз, и съпругата му Камила, както и братът на Хари - принц Уилям, и съпругата у Кейт.\r\nМайката на Меган - Дория Рагланд, също се очаква да присъства, но не и бабата на Хари - кралица Елизабет Втора, заради поет по-рано ангажимент.\r\nАрчи ще е облечен с точно копие на сатенена и украсена с дантели дреха, ушита за най-голямата дъщеря на кралица Виктория, и използвана поколения наред от децата в кралското семейство.\r\nКопието на дрехата, ушито от кралската шивачка Анджела Кели през 2004 г., когато оригиналът вече не можел да се използва, е била носено от децата на принц Уилям и Кейт - принц Джордж, принцеса Шарлът и принц Луи, когато ги кръщаваха.\r\n(БТА)\r\n ", "date": "2019.07.06", "title": "Кръщават бебето Арчи на частна церемония в Уиндзор"}
{"url": "https://www.dnes.bg/obshtestvo/2019/07/06/nap-kato-cru-napravili-riskov-profil-na-vsiako-domakinstvo-i-firma.415613", "text": "Данъчните използват методи на ЦРУ, за да разкриват опити за укриване на налози. От Националната агенция за приходи са направили рисков профил на всеки данъкоплатец в страната – физическо лице и фирма. Като при гражданите рисковият профил е за цялото домакинство, тъй като често парите идват от един член на семейството, но след това се харчат от всички, пише \"Труд\".\n\r\nЗа определяне на рисковия профил на гражданите освен традиционните критерии дали са имали закъснение при плащането на налозите си, и дали са подавали в срок данъчните си декларации за доходите извън работната заплата, от НАП са въвели и редица други критерии.\r\nСред тях са например образование, възраст, пол и семейно положение. Аако ром без никакво образование е участник в няколко фирми рискът те да бъдат използвани за данъчни измами нараства значително. Всички критерии за определяне на рисковия профил обаче са строго пазена тайна. Чрез създадения рисков профил от НАП много по-лесно и по обективни критерии ще избират върху кои граждани и фирми да бъдат насочени проверките.\n                    \n                    \r\n                \r\nТе използват не само методи, но и технически средства на ЦРУ. В приходната агенция имат софтуер, подобен на използваните в ЦРУ, който открива връзките между граждани и фирми, които погледнато на пръв поглед нямат нищо общо.\r\nЗа целта се използват косвени критерии за свързаност, като например дали няколко фирми са регистрирани на един и същи адрес, дали сключват сделки помежду си, дали са клиенти на едни и същи компании. Например, ако 50 фирми използват услугите на една счетоводна компания и в голяма част от тях са открити едни и същи нарушения, вероятността същият опит за укриване на налози да е използван и в някоя от останалите фирми е твърде голям.\r\nЧрез този софтуер се открива кой е свързващото звено при поредица от много сделки, които целят укриване или източване на ДДС.\n\r\nОт НАП използват и специален софтуер за електронни ревизии. С негова помощ много бързо експертите откриват нарушенията в счетоводството на дадена компания. Като се пестят много часове човешки труд. Използването на този софтуер става по две направления.\r\nПри първото софтуерът влиза в употреба, когато при проверка в търговец или заведение бъде открито някакво нарушение или при поискване на подробни данни за продажбите се оказва, че сървърите с информацията са в екзотични дестинации като Макао или на островната държава Филипини. В такива случаи цялата счетоводна информация на търговеца се копира на дискове и след това се анализира от софтуера на НАП.\n\r\nВторото направление за използване на софтуера е при стандартни проверки и ревизии. Просто дадена фирма дава на НАП дистанционен достъп до счетоводната си информация и софтуерът проверява дали има някакви нередности. За откриването на нередности се използват десетки критерии, които обаче са строго пазена тайна.", "date": "2019.07.06", "title": "НАП като ЦРУ: Направили рисков профил на всяко домакинство и фирма"}
{"url": "https://www.dnes.bg/obshtestvo/2019/07/06/blagotvoritelna-kampaniia-za-baba-radka-koiato-prodava-pokyshtninata-si.415624", "text": "Стартира благотворителна кампания в помощ на 69-годишната Радка Вненк, която продава вещите си, за да изплати кредит на починали роднини.\r\nРепортерът на  Благой Цицелков първи разказа историята на жената, която повече от половин година продава покъщнината си пред гарата в Пловдив, за да погаси банков заем в размер на 232 лв.\r\nЖената, която живее пред гарата в Пловдив, има къща в село Крумово, където се прибира рядко. \"Прекарах зимата в подлеза. Два-три пъти се прибирам на село. Просто домът се превръща в необитаем\", разказа Радка. \n\r\nРадка е трудно подвижна, а след инцидент пред гарата, е частично сляпа. Преди време куфарът й, в който са били личните й документи, изчезва, заради което Радка не може да придвижи и документите си за пенсия. \n                    \n                    \r\n                \r\nСлед като разказа историята на Радка, екипът на  откри сметка на името й. Така всеки, който пожелае, може да помогне на жената да погаси кредита на покойните си роднини. \n\r\n\n\r\nРепортажите може да видите и . \r\n ", "date": "2019.07.06", "title": "Благотворителна кампания за баба Радка, която продава покъщнината си"}
{"url": "https://www.dnes.bg/usa/2019/07/06/sasht-izdirvat-nad-12-6-mlrd-na-narkobosa-el-chapo.415626", "text": "Американски федерални прокурори съобщиха, че издирват над 12,6 милиарда долара в активи от мексиканския наркобос Хоакин Гусман, наричан Ел Чапо, предаде ДПА.\r\nДържавното обвинение посочи, че голямата сума е според оценка на натрупаното от Гусман от престъпления, свързани с продажба на наркотици.\r\nПрез февруари 62-годишният Гусман беше признат за виновен от съдебно жури в Ню Йорк за контрабанда на наркотици в САЩ, внасяни в продължение на десетилетия.\r\nПрокурорите посочиха, че Гусман носи отговорност за продажбата на повече от 500 тона кокаин в САЩ, на стойност 11,8 милиарда долара, и на марихуана и хероин за стотици милиони долари.\r\nНе е ясно как федералното правителство ще успее да изземе тези суми от Гусман.\r\n                    \n                    \r\n                \"Това е до голяма степен абстрактно упражнение, тъй като правителството така и не установи или идентифицира и едно пени от тези 12,7 милиарда приходи, за които се твърди, че са събрани от Гусман\", каза вчера в съда адвокатът му Джефри Лихтмън, цитиран от Си Ен Ен.\r\nПрез март съдия отхвърли искането на Гусман за повторен процес.\r\nГусман беше заловен от мексиканските власти през януари 2016 г. в дома си в щата Синалоа, след като 7 месеца се укриваше. Преди това той избяга зрелищно от затвора през тунел, прокопан до килията му от негови съучастници.\r\nБившият главатар на картела Синалоа трябва да бъде осъден на 17 юли.\r\n(БТА)", "date": "2019.07.06", "title": "САЩ издирват над $12,6 млрд. на наркобоса  Ел Чапо"}
{"url": "https://www.dnes.bg/stranata/2019/07/06/poznato-trafikyt-na-kulata-intenziven-ima-kilometrichna-opashka.415628", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Интензивен трафик към южната ни съседка се очаква днес. Допълнителни служители на Граничната полиция ще бъдат командировани за уикенда на пункта Кулата, за да се избегне образуването на километрични опашки.\n\r\nТе ще помагат при обработването на документите и при проверката на преминаващите границата. Движението ще се осъществява в пет ленти. При възможност трасетата ще бъдат разделяни на такива за европейски граждани, при които проверките са по-бързи и за граждани на трети страни. Органите на реда призовават пътуващите да се запасят с храна и вода. \n\n\r\nБлизо 600 хил. автомобила се отправиха от България към Гърция през последната една седмица.\n                    \n                    \r\n                \r\nСпоред директора на РДГП - Смолян комисар Стоян Мандаджиев в сутрешните часове колоната на границата е стигала до 1 километър. Всички гишета на пункта работят на пълен капацитет. Въпреки това автомобилите изчакват по около 30 минути. Иначе проверките продължават около половин минута.\n\r\nВ 10 часа тежкотоварният трафик е спрян и всички гишета работят за леки автомобили. Мобилни екипи ще проверяват автобусите още преди да стигнат до границата. Това ще се прави с цел избягване на образуването на колони и да не се затруднява преминаването през пункта.\r\nОт Гранична полиция съобщиха, че трафикът се е увеличил с 25% спрямо миналата година, което е създало и предпоставките за задръстванията.\r\nОчаква се интензивният трафик да продължи през целия ден като опашките ще се разделят на две – за европейски граждани и граждани на третия свят, съобщава Нова тв.\n\r\n\"Днес наблюдаваме изключително интензивен трафик. Той се усили още от 4.30 часа тази сутрин. Оттогава сме минали на облекчен режим на преминаване. Времето за изчакване беше около 20 - 30 минути. В момента ситуацията е по-спокойна. Създадена е добра организация на работата на пункта”, коментира директорът на Регионална дирекция \"Гранична полиция” ст. комисар Стоян Мандаджиев на извънреден брифинг на \"Кулата”. ", "date": "2019.07.06", "title": "Познато: Трафикът на Кулата интензивен, има километрична опашка"}
{"url": "https://www.dnes.bg/kino/2019/07/06/uitakyr-i-blum-se-boriat-s-nezarasnali-rani-v-zulu.414847", "text": "Незарасналите рани на Южна Африка след апартейда са на показ във филма на Джером Сал \"Зулу\". Действието в началото на филма ни връща към 90-те, когато малкия Али Сокела (Форест Уитакър) е свидетел на убийството на баща си, изгорен жив.\r\nПорасналият Али преживява като началник на полицейски отдел в Кейптаун, но раните от детството не му дават мира. Твърде силно миналото нахлува с убийството на млада бяла жена.\r\nВ разследването се включват и други полицаи, сред които е и Браян Ипкин (Орландо Блум). Оказва се, че въпреки изминалото време, расовото неравенство още не е преборено и престъплението има общо с изчезването на чернокожи деца от улиците, както и с апартейда.\r\n                    \n                    \r\n                Двамата герои навлизат все по-дълбоко в престъпния свят, осеян с корупция, нови наркотици и несправедливости, които няма как да не влияят на личния им живот.\n\r\nРежисьорът Жером Сал  прави твърде реалистичен филм, който се цели в расовата дискриминация, наркотици и проституция. Проблемите като че ли се оказват невъзможни за преодоляване. Особено, когато външни сили правят всичко възможно мирът да не съществува.\r\nУитакър и Блум правят точни превъплъщения и добре отразяват личните травми на персонажите си, които влияят на хода на действието. \"Зулу\" е първият англоезичен филм на французина Жером Сал, като продукцията закри 66-ия кинофестивал в Кан през 2013 г.\r\nГледайте \"Зулу\" днес от 22.30 часа по телевизия.\n\r\n\n\r\n ", "date": "2019.07.06", "title": "Уитакър и Блум се борят с незараснали рани в \"Зулу\""}
{"url": "https://www.dnes.bg/politika/2019/07/06/bsp-pishe-do-mejdunarodni-institucii-za-subsidiiata-ot-1-lv.415629", "text": "Председателят на БСП Корнелия Нинова изпрати писмо до Европейската комисия, ОССЕ, ПАСЕ, Групата на Прогресивния алианс на социалистите и демократите в ЕП, ПЕС и посланиците на държавите от ЕС и САЩ в България във връзка с приетите промени в Закона за държавния бюджет, свързани с радикална промяна във финансирането на политическите партии. Това съобщиха от БСП.\r\nВ писмото се обяснява, че приетата промяна предвижда намаляването на държавната субсидия за партиите и коалициите, като един получен действителен глас от тях се приравнява на 1 лев, вместо на досегашните 11 лева.\r\n\r\n                    \n                    \r\n                \"Тези промени засягат базови принципи на функционирането на политическите партии, прозрачното им финансиране и необвързването им с корпоративни и лобистки интереси. Измененията се правят внезапно, без подготовка и обсъждане, три месеца преди местните избори, което лишава опозицията от ресурс за равнопоставено участие в изборния процес“, пише още в писмото. \n\n\r\nСпоред Нинова приетото предложение от управляващата партия за субсидия от 1 лев на глас е далеч от адекватното му решение, като най-добро доказателство за това са думите на министър-председателя Бойко Борисов, казани при внасянето на законопроекта в Народното събрание: \"Ще стане накрая като … в много страни милиардерите и олигарсите да са и премиери - няма да мине много време и партиите ще станат собственост на бизнесмените.\"\r\nЛидерът на левицата подчертава, че намаляването на партийните субсидии и допускането на финансиране от юридически лица фундаментално променя условията на функциониране на демократичната политическа система в България.\r\n\"Политиката се превръща във функция на частни интереси, за които няма гаранции, че ще представляват обществения интерес. В крайна сметка политическите партии ще бъдат задължени да изпълняват услуги на своите донори\", пише в писмото.\r\nОт БСП припомнят, че са потърсили диалог по темата с парламентарно представените партии, но до такъв не се е стигнало. Според левицата решението за драстичното намаляването на субсидиите в страна от Европейския съюз противоречи на европейските демократични практики, които гарантират политическия плурализъм.\r\n\"Считаме за свой дълг да уведомим европейските институции за тези антидемократични действия с надеждата за отговор и позиция по този въпрос\", се казва в писмото.", "date": "2019.07.06", "title": "БСП пише до международни институции за субсидията от 1 лв."}
{"url": "https://www.dnes.bg/notifikacii/2019/07/06/zaradi-jegata-zatvariat-akropola-v-sledobednite-chasove.415627", "text": "Заради температурите, които достигат близо 40 градуса, между 13 и 17 ч. най-популярната атракция на гръцката столица - Акрополът, остава затворена.\n\r\nМярката наложи службата, която се грижи за паметниците на културата в Атина, съобщава \n\r\nПосетителите, които са купили билети за определените часове, са приканени да се свържат по електронната поща с управата на Акропола. Той е най-посещаваната туристическа забележителност в страната.\n\r\nЗаради високите температури четири горски пожара бушуват на о. Евбея, съобщава гръцкото електронно издание Ekathimerini.\r\nГръцкото правителство е изпратило допълнителни пожарникари, които да помогнат за овладяването на огъня.\r\n                \r\n                \r\nВ петък вечерта общият брой на огнеборците, които действат на острова е над 330 души, като те са подпомогнати от осем пожарникарски самолета, девет хеликоптера и повече от 100 пожарни автомобила.\r\nТри от огнищата горят още от четвъртък следобед, четвъртия пожар е от вчера вечерта. Според изданието това са най-големите пожари през тази година.\n\r\nОт полицията съобщиха, че е арестуван 64-годишен мъж, който вероятно е причинил един от пожарите в четвъртък, докато горял изсъхнали растения и трева до дома си.\r\n ", "date": "2019.07.06", "title": "Заради жегата: Затварят Акропола в следобедните часове"}
{"url": "https://www.dnes.bg/mish-mash/2019/07/06/daiana-princesata-koiato-shteshe-da-navyrshi-58.415589", "text": "На 1 юли 1961 г. в семейство Спенсър се ражда Даяна Франсис Спенсър. Тя е най-малката дъщеря на Едуард Спенсър и Франсис Шанд Кид. През 1975 година тя се превръща в лейди Даяна, след като баща ѝ се сдобива с титлата виконт Алтроп. \n\r\nПървоначално Даяна учи в Силфилд Скул Кингс Лин в Норфолк, а след това и в девическо училище. През 1977 г., когато е едва на 16, тя заминава да учи в Швейцария. Там тя среща принц Чарлз, който по това време се среща със сестра ѝ – лейди Сара. \n\r\nСлед като завършва училище, тя се мести в Лондон, където започва работа като детска учителка. Интересът на принц Чарлс към Даяна започва да се увеличава, а медиите непрекъснато следят бъдещата принцеса. През 1981 година, двамата се женят пред очите на целия свят, а пресата обявява церемонията като \"сватбата на века“. Приблизително 750 млн. души са гледали щастливото събитие. \n                    \n                    \r\n                \r\nГодина по-късно се ражда първият син на двойката – принц Уилям, а през 1984-а на бял свят се появява и принц Хари. Въпреки че отвън кралският живот изглежда чудесен, не такъв е бил той за Даяна. В множество интервюта принцесата е споделяла, че се е чувствала зле и тормозена в двореца. Нямала е свободата, за която е мечтала, и имала чувството, че се задушава.\r\n\r\n ", "date": "2019.07.06", "title": "Даяна - принцесата, която щеше да навърши 58"}
{"url": "https://www.dnes.bg/world/2019/07/06/rusko-korabche-se-e-obyrnalo-v-cherno-more-dvama-sa-zaginali.415630", "text": "Двама души загинаха при преобръщане вчера вечерта в Черно море на руски катер, използван за разходки на летовници, съобщиха ТАСС и РИА Новости. Злополуката е станала в района на село Джубга на Краснодарския край.\r\nПо данни от тази сутрин на кораба е имало 55 души. Оцелелите нямат нужда от медицинска помощ. Според очевидци шестима били спасени от съседни плавателни съдове. Собственикът и капитанът са задържани. Образувано е наказателно дело.\r\nСпоред източник, цитиран от Интерфакс, катамаранът \"Атол\" е бил претоварен. Той е бил проектиран за 12 души, а при преобръщането на него е имало почти четири пъти повече. Бил е регистриран в пристанището на Туапсе, разрешително е получил през 2017 г. като маломерен плавателен съд и най-вероятно е бил преработен, за да се увеличи вместимостта му, отбелязва Интерфакс.\r\n                    \n                    \r\n                Според руски медии новият собственик на катамарана е направил втора палуба, но не е взел предвид, че това е възможно, ако ширината на съда е минимум 6 метра.\r\nА плавателният съд е бил с дължина 10,7 метра и ширина 3,7 метра. Заради допълнителната палуба се намалява ъгълът на устойчивост и затова корабчето се е преобърнало, обяснява експерт, цтирани от БТА\r\n ", "date": "2019.07.06", "title": "Руско корабче се е обърнало в Черно море, двама са загинали"}
{"url": "https://www.dnes.bg/notifikacii/2019/07/06/peshehodec-zagina-blysnat-na-bulevard-v-ruse.415631", "text": "47-годишен пешеходец загина на булевард \"България\" в Русе. Това съобщи говорителят на областната дирекция на полицията в града Даниела Малчева.\r\nПроизшествието е станало към 21,30 часа снощи. Първи пристигнал екипът на Центъра за спешна медицинска помощ, който само констатирал смъртта на мъжа.\r\nДежурна оперативна група на МВР е извършила оглед на мястото на инцидента. Изяснено е, че пешеходецът е пресичал булеварда и е бил блъснат от лек автомобил \"Фиат Пунто\", управляван от 25-годишен водач. Младият шофьор е дал проба за алкохол, която е отрицателна, съобщава БТА.\r\nПо булевард \"България\" минава целият трафик от и за Румъния. Забранено е преминаването на пешеходци, но въпреки това много хора не се съобразяват и пресичат. По подобни инциденти на международното шосе са загинали и други пешеходци.\r\n ", "date": "2019.07.06", "title": "Пешеходец загина, блъснат на булевард в Русе"}
{"url": "https://www.dnes.bg/balkani/2019/07/06/erdogan-smeni-upravitelia-na-centralnata-banka.415633", "text": "Управителят на централната банка на Турция бе сменен днес с указ на президента Реджеп Тайип Ердоган, предаде ДПА.\r\nНа мястото на Мурат Четинкая, който управляваше централната банка от април 2016 г., ще бъде поставен неговият заместник Мурат Уйсал, се казва в указа, без да се посочват официално причините за смяната.\r\nБанката беше подложена на натиск от Ердоган да намали лихвите противно на призивите на пазарите да ги увеличи, за да овладее изключително високата инфлация.\r\nБанката запази основната си лихва на ниво 24 на сто от септември, когато тя бе увеличена с 625 базисни пункта.\r\nЕрдоган заяви, че е изгубил търпение заради високите лихви.\r\nОтстраняването на Четинкая се извършва на фона на спекулации в турските медии, че той може да бъде сменен заради отказа си да намали лихвите, както настоява правителството на Ердоган.\r\n                    \n                    \r\n                Турската икономика навлезе в рецесия в края на миналата година. Тя излезе от рецесията през първото тримесечие на тази година, но се сви с 2,6 процента в сравнение с предходната година, според данни на турския статистически институт.\r\nИнфлацията намаля до 15,7 на сто през юни от 18,7 на сто през май.\r\nБанката ще продължи \"независимо\" да прилага монетарната си политика за постигане на \"главната цел - стабилност на цените\", заяви днес новият управител на централната банка Уйсал в съобщение, публикувано на сайта на банката.\r\nЦентралната банка свиква на 25 юли месечна среща за определяне на монетарната си политика, пише БТА.\r\n ", "date": "2019.07.06", "title": "Ердоган смени управителя на централната банка"}
