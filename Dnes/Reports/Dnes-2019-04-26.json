{"url": "https://www.dnes.bg/mish-mash/2019/04/26/kubrik-spilbyrg-alyn-rejisiorite-koito-ne-sa-dovolni-ot-filmite-si.408507", "text": "Да създадеш филм никак не е лесна задача. Актьорите, операторите и целият екип на една продукция прекарват месеци в нейното адаптиране от хартията към големия екран. Понякога това струва милиони, или поне в случаите, в които говорим за актьорски състав пълен с най-известните холивудски звезди. Но понякога нещата не се случват така, както човекът, който прекарва най-много време на снимачната площадка, иска. Не един и двама се режисьорите, които са били разочаровани от своите творения.\r\nНякои не са доволни от произведенията си, тъй като е трябвало да ги променят заради артистични различия с финансовия отдел, други са направили прибързани решения в началото на кариерата си, трети, като Стивън Спилбърг са знаели, че нещо не е наред още в първите 15 секунди, но са продължили въпреки това.\r\n                    \n                    \n                Филмът, от който Спилбърг не е доволен е The Underneath.\r\n\"Мисля, че той всъщност е красив за гледане и сценарият също е хубав, но след 15 секунди, вече знаех, че имаме проблем, защото началните надписи продължаваха прекалено дълго. Това е само индикация за това, какво не е наред с него – може да те преспи.“ \r\nРазбира се, лентата за наркоман, който се опитва да се отърве от дрогата е провал в бокс офиса. „Не препоръчвам на никой да го гледа. - казва Спилбърг. - Освен ако иска да проучи кариерата ми.“\r\nЗа разлика от  The Underneath, филми като „Ани Хол“, „Манхатън“ и „Хана и нейните сестри“ жънат само успехи.\r\n„Ани Хол“ се счита за един от най-великите филми на всички времена, „Хана и нейните сестри“ печели „Оскар“, „Манхатън“ често е наричан комедиен шедьовър. Но техният режисьор Уди Алън далеч не е доволен от творенията си, колкото и успешни да са те. „Имам по-добри филми. - казва той. - „Мачпойнт“ по-хубав филм. „Пурпурната роза на Кайро“ също, френският - „Полунощ в Париж“ е по-добър, „Вики, Кристина, Барселона“ също. Това, което искам да кажа е, че съм правил филми, които са също толкова добри като „Ани Хол“, но не са получили същото одобрение. Има някаква странна харизма в него. Същото е и с „Манхатън“ - не успях да пресъздам това, да което исках да е филма.“\r\n„Страх и желание“ е режисьорският дебют на перфекциониста Стенли Кубрик. Но геният далеч не желае да си спомня за него. Той дори унищожава оригиналния негатив с надеждата, че всички останали ще изчезнат също. Разбира се, това не се случва. А колкото по-голям става Кубрик в режисьорските среди, толкова повече расте ненавистта му към „Страх и желание“.\r\nСлед успеха на „Човека слон“, Дейвид Линч може да си позволи да направи всичко. За това той се захваща да екранизира „Дюн“ пред това да режисира третия филм от сагата „Междузвездни войни“. Линч никога не е чел книгата, но въпреки това започва да пише сценария й.  Години по-късно, той съжалява за това решение: „Когато погледна назад мога да кажа, че грешката е само моя. Може би не трябваше да се захващам с този филм, но виждах толкова възможности да екранизирам неща, които обичах.“\r\nКогато Дейвид Финмчър се захваща с „Пришълецът 3“, той е едва на 28 години, има само няколко седмици да се подготви и незавършен сценарий в ръцете си. Уволняват го няколко пъти през двете години, които работи по него. Чувствата му към лентата и до ден днешен са категорични: „Той е просто ужасен. Никой не го мрази повече от мен.“\r\nПрез 1992 година излиза Catchfire, Денис Хопър се подписа под него с псевдонима Алън Смитий, често използван от режисьорите, които не харесват творбите си. Хопър рядко говори за лентата и се опитва да се дистанцира възможно най-много от прокълнатия проект.\r\nА The Day the Clown Cried на Джери Люис така и не вижда бял свят. Режисьорът, който също така участвал и като главен актьор, заключва лентата в частен сейф след завършването й. Люис нарекъл филма „лош, лош, лош“ и също отказва да коментира проекта: „Беше ме срам от работата ми и се радвах, че имах властта да го съхраня така, че никой да не го види.“\r\nМакар че филмите за супергерои винаги са първи по гледаемост в бокс офиса, режисьорите им също понякога остават недоволни. Въпреки че много хора казват, че Джос Уидън променя киното с The Avengers, когато идва времето за Avengers: Age of Ultron, нещата стават сложни за Уидън. Той е изтощен, влиза в пререкания с Marvel и не може да опитоми всички тези герои във филма. Все пак, той казва, че се „гордее“ с лентата, но все още има неща в нея, които го „вбесяват“.\r\nАлън Тейлър, който е по-познат като телевизионен режисьор пък се захваща с Thor: The Dark World. Marvel му дава пълна свобода на работа, но някак си, накрая проектът изглежда по-съвсем различен начин от този, който Тейлър си е представял. Много от феновете на поредицата са разочаровани, включително и режисьора: „Не пожелавам на никого да му се случи подобно нещо, не искам и на мен да ми се случва повече.“\r\nНо може би никой не мрази един от филмите си толкова, колкото Тони Кей. Той напълно откровено се опитва да накара хората да не гледат филма му American History X. Недоволен от начина, по който студиото New Line променя филма, той публикува множество отворени писма в пресата, с които моли всички да не отиват да го гледат. Кей дори успява да го извади от програмата на Филмовия фестивал в Торонто.\r\n„Опитах се да сваля името си от него и да се подпиша с множество псевдоними. Един от тях беше Хъмпти Дъмпти, другият Ралф Коатес, който играеше за „Тотнъм“ през 70-те“. Ала Американската режисьорска гилдия не позволява на Кей да промени името си и така, колкото и да не иска, винаги ще бъде свързван с тази класика. ", "date": "2019.04.26", "title": "Кубрик, Спилбърг, Алън – режисьорите, които не са доволни от филмите си "}
{"url": "https://www.dnes.bg/akoshtete-vqrvaite/2019/04/26/tia-e-na-39-i-ima-38-deca-miriam-koiato-se-griji-sama-za-sinovete-i-dyshterite-si.408808", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Да се грижи сама за 38 оцелели деца от общо 44, които е родила. Това е мисията на Мириам Набатанзи от Уганда.\n\r\nТя е само на 39 години, но вече е горда майка на 38 деца. Омъжва се на 12-годишна възраст. Ражда няколко пъти близнаци, тризнаци и четиризнаци. По лекарска препоръка тя не може да взема противозачатъчни. И така броят на децата не спира да расте, разказва .\n\r\nНе всичко в живота на многодетната майка обаче е толкова лесно. В него има и много болка – тя е загубила шест от децата си. Преди три години жената е изоставена и от съпруга си и сама се грижи за децата си.\n                    \n                    \n                \r\n\"Мъжът ми ми причини много страдание. Цялото ми време преминава в грижи за децата и изкарване на малко пари\", сподели многодетната майка.\n\r\nЗа да се справя с живота, Мириам работи всякакви неща – била е фризьорка, събирала е стари метали, продавала е билки. А спечеленото отива за храна, дрехи, училищни такси. В домакинството помагат активно и децата. \n\r\nТрудно детство стои зад желанието на Мириам да има голямо семейство. Тя и децата й живеят в четири препълнени къщички от бетонни блокчета и покрив от ръждясала ламарина. Някои от децата спят на легла, а други на мръсния под. Рядко ядат месо или риба. \n\r\nНо майката е категорична, че въпреки трудностите, най-важно е децата ѝ да са щастливи.\r\n ", "date": "2019.04.26", "title": "Тя е на 39 и има 38 деца – Мириам, която се грижи сама за синовете и дъщерите си"}
{"url": "https://www.dnes.bg/stranata/2019/04/26/v-praznichniia-trafik-kon-prepuska-v-nasreshtnoto-na-hemus.408809", "text": "На фона на тежкия трафик по пътищата в страната заради първия от почивните дни по Великден, на автомагистрала \"Хемус\" бе забелязан и ... кон.\r\nНа видео, качено в социалните мрежи, се вижда как животното препуска между колите в насрещното в посока Шумен.\r\n\r\nСпоред свидетели на случката в района е имало и патрулка.\r\nДнес стотици хиляди тръгнаха на път за празниците и трафикът по магистралите и граничните пунктове бе силно затруднен.\r\nКилометрично задръстване се бе образувало в района на Пазарджик заради стеснение на пътя заради ремонт. Тапа имаше и край Благоевград и по пътя за Гърция.\r\n                    \n                    \n                Заради срив в компютърната информационна система на турските митници се извиха опашки от автомобили и на граничния пункт \"Капитан Андреево\" - \"Капъкуле\".\r\n", "date": "2019.04.26", "title": "В празничния трафик: Кон препуска в насрещното на \"Хемус\""}
{"url": "https://www.dnes.bg/notifikacii/2019/04/26/18-meseca-zatvor-za-ruskata-shpionka-mariia-butina.408810", "text": "Рускинята Мария Бутина, която призна, че е руски таен агент, беше осъдена от съд в САЩ на 18 месеца затвор, предадоха световните агенции, цитирани от БТА.\n\r\nБутина беше в ареста от юли 2018 г. Месеците прекарани зад решетките ще й се приспаднат от присъдата. \r\n\n\r\nСъдийката Таня Чуткан, произнесла присъдата, постанови също така, че след като Бутина излежи наказанието си, тя ще бъде депортирана от САЩ. Чуткан допълни, че налага присъда, която да отразява сериозността на извършеното престъпление и да разубеди останалите да извършват подобно нещо.\n                \n                \r\nМария Бутина, която е на 30 години, се призна за виновна миналата година за участие в заговор. Тя призна, че е събирала информация за Американската оръжейна асоциация и за други групи под ръководството на бивш руски депутат. Бутина призна, че се е опитала да се внедри в американските политически среди благодарение на връзките, които си била създала в оръжейната асоциация. В съда Бутина каза, че се срамува от собствените си действия.\n\r\nЗащитата на Бутина каза, че обмисля обжалване на присъда, но не възлага големи надежди на това.\n\n\n\r\nМосква определи обвиненията срещу Бутина като \"изфабрикувани\" и настоя тя да бъде освободена.\n\r\nБутина е била в САЩ, за да учи. Миналата пролет тя е получила диплома за магистър в Американския университет във Вашингтон. Там тя е учила международни отношения.", "date": "2019.04.26", "title": "18 месеца затвор за руската шпионка Мария Бутина"}
{"url": "https://www.dnes.bg/football/2019/04/26/cherno-more-nadvi-ludogorec-georgi-iliev-se-razpisa-dva-pyti.408811", "text": "Черно море победи Лудогорец с 2:1 в двубой от плейофите на Първа лига, игран на стадион \"Тича\".\n\r\nСрещата предложи основно битка в средата на терена и рядко се стигаше до опасности пред вратите на Иван Дюлгеров и Ренан. Все пак през първото полувреме двата отбора си размениха по един гол като и двете попадения бяха отбелязани от статични положения. \n\r\nПърво Георги Илиев (20') даде аванс на домакините след великолепен изстрел от пряк свободен удар. Малко по-късно Драгош Григоре (34') възстанови равенството, след като засече центриране от корнер.\n\r\nПрез втората част играта стана по-открита и Илиев (52') отново блесна със страхотно изпълнение на странична ножица. До края на мача \"моряците\" пропуснаха още две чисти положения, които можеха да направят победата още по-убедителна.\n                    \n                    \n                \r\nТака Лудогорец остава със 70 точки на първото място, давайки нови надежди на ЦСКА, който ако победи Ботев Пловдив в понеделник, ще се доближи на 2 пункта от разградчани. Черно море пък вече е на 4-ото място с 48 точки, с 1 повече от \"канарчетата\" и Берое.\n\r\n", "date": "2019.04.26", "title": "Черно море надви Лудогорец, Георги Илиев се разписа два пъти"}
{"url": "https://www.dnes.bg/eu/2019/04/26/sledvashtiiat-premier-na-ispaniia-shte-e-mlad-bial-i-iziskan-kosmopolit.408733", "text": "Готвейки се да гласуват на изборите с най-неясен резултат от десетки години, испанците със сигурност могат да предскажат едно нещо, независимо от политическите си пристрастия - че следващият им премиер ще бъде млад, космополитен бял мъж, пише Ройтерс.\n\r\nСред главните претенденти в неделя липсва разнообразие, което изправя части от електората пред риск да се усещат непредставени, казват политическите коментатори. Проучванията сочат, че до 4 от всеки 10 избиратели все още не са направили избора си и нито една партия не е близо до спечелване на мнозинство.\n\r\nПрави впечатление липсата на жени в изборните листи, както и на всякакви личности, които се идентифицират директно с бързо застаряващите райони в селска Испания - част от електората, която бързо се топи, защото хората в трудоспособна възраст изоставят фермите и селата и отиват в градовете. \n                    \n                    \n                \r\n\"Превръщаме се в нещо като каталог на \"Корте Инглес\", каза консултантът по политически комуникации Луис Аройо, визирайки прочутата испанска верига от универсални магазини.\n\r\nЕдин предаван по телевизията предизборен дебат в понеделник вечерта не можа да разсее това впечатление. Не се очерта ясен победител, а снимки на тримата главни кандидати - социалистът Педро Санчес и десните Пабло Касадо и Алберт Ривера, облечени в практически еднакви тъмносини костюми - се появиха в много домашни и международни медии. Представителят на крайната десница от \"Вокс\" Сантяго Абаскал, изключен от дебата, защото неговата партия все още не е представена в парламента, публикува в Тwitter след края му снимка на редица от пъстри синьо-жълти опашати папагали с надпис: \"Открийте разликите\".\n\r\nДосегашният премиер Санчес, който води в анкетите с около 30 процента от гласовете, си спечели прозвището \"Педро Красавеца\", още в началото на своята кариера заради рядкото си качество на млад новак в йерархията на социалистите сред тълпа от застаряващи политици.\n\r\nИспанският политически пейзаж обаче постепенно се разчупи през последните пет години и все повече се пълни с млади, съвременни мъже. Със своите 47 години Санчес сега е най-възрастният от кандидатите. Предишният път, когато бе кандидат за премиерския пост, през 2016 г., той загуби от консерватора Мариано Рахой, тогава 61-годишен.\n\r\nНеговият явен консервативен опонент този път е 38-годишният Касадо, докато Ривера, лидерът на десноцентристката \"Сиудаданос\" (\"Гражданите\") - изваян по същия калъп и със същия избор на костюми - е с една година по-възрастен. \n\r\nДори крайнодесният Абаскал от \"Вокс\", на 43 години, има университетско образование, грижливо оформена и подрязана брада и често е с вратовръзка. \n\r\nСамо връзващият косата си на конска опашка Пабло Иглесиас, чиято крайнолява партия \"Подемос\" бе изстреляна в парламента от вълната на гняв срещу строгите мерки за икономии през 2015 г., се облича по-неофициално. Но като чест гост по телевизията той се стреми да се появява в изискан вид. В понеделник вечерта не беше с костюм.\n\r\nДокато по-младите градски хора с добри професии могат да видят себеподобни образи в тази лъскава редица (от кандидати), хората в по-малко напредналите технологично и по-слабо населени части от страната може и да имат проблем. \n\r\n\"Те са представители на онова поколение, мнозина от чиито представители са учили в държавни университети и са завършили магистратура, - каза Аройо. - Другата Испания - по-селската и която така бързо се топи - не се вижда представена по никакъв начин.\"\n\r\nЖители на обезлюдяващите се райони организираха миналия месец шествие в Мадрид и призоваха за \"мирен бунт\", изразявайки опасенията на една демографска група, която чувства, че е забравена.\n\r\n\n\r\nВъпреки видимата смяна на поколенията малко са испанските жени, успели да стигнат до политическата фронтова линия.\n\r\nЩо се отнася до баланса между половете, определено има много място за подобрение\", каза анализаторът от Евразия Федерико Санти.\n\r\nСанчес нарича своето правителство, в което повечето министри са жени, \"феминистко\", а \"Подемос\" смени името на парламентарната си група на \"Обединени (в женски род на испански - Unidas) Подемос\" за тази кампания, за да подчертае ангажимента си към правата на жените.\n\r\nДве партии имат изявени жени говорителки: Инес Аримадас от десноцентристката \"Сиудаданос\" води битката на своята партия срещу независимостта на Каталуния, докато Ирене Монтеро е известна депутатка от \"Подемос\".\n\r\nНито една от двете обаче не е партиен лидер и, що се отнася до партиите като цяло, жените в повечето случаи играят второстепенни роли, каза Санти.\n\r\nЛипсата на расово разнообразие сред кандидатите обаче безпокои малцина, защото Испания е сравнително хомогенна в етническо отношение - само около 10 процента от живеещите в страната имат чужда националност. \r\n \r\n/БТА/\r\n ", "date": "2019.04.26", "title": "Следващият премиер на Испания: Ще е млад, бял и изискан космополит"}
{"url": "https://www.dnes.bg/stranata/2019/04/26/udar-mejdu-dve-koli-prati-shestima-v-bolnica.408812", "text": "Шестима са пострадали при катастрофа на пътя между селата Ресен и Самоводене, съобщиха от полицията във Велико Търново. \r\nПроизшествието е станало днес, около 15.00 часа. между два леки автомобила. \r\nПострадалите са откарани във великотърновската болница с различни травми. \r\nПричините са в процес на изясняване. \r\nПо случая е образувано досъдебно производство.", "date": "2019.04.26", "title": "Удар между две коли прати шестима в болница"}
{"url": "https://www.dnes.bg/notifikacii/2019/04/26/goliam-pojar-gori-krai-zavod-za-raketi-v-krasnoiarsk.408813", "text": "В Красноярск се запали покривът на един от корпусите на територията на военния завод \"Красмаш\", съобщават от местното отделение на Министерството на извънредните ситуации на Русия, предава РИА Новости, цитирана от \"Фокус\".\n\r\nОт ведомството уточняват, че се е сринал част от покрива на хладилния цех с площ 2500 кв. м. Загинали и пострадали няма.\n\r\nСпоред последните данни, общата площ на пожара е 24 000 кв. м.\n\r\nОгънят гасят 94 пожарникари, 16 авиоцистерни и пет пожарни автомобила.\n\r\nКакто съобщават от \"Роскосмос\", гори не самият завод, а разположеният на негова територия склад за хладилници. Самото военно предприятие, според уверенията на държавната компания, не е заплашено от огъня.\n                \n                \r\nЦеховете за сглобяване на балистични ракети се намират на около километър от горящия склад. Няма опасност от детонация, на ракетите не са сложени бойни глави, съобщи пред РИА Новости източник от извънредните служби.\n\r\nПредприятието произвежда балистични ракети \"Синева\" и новите континентални балистични ракети \"Сармат\", които заменят \"Воевода\" (според класификацията на НАТО – \"Сатана\").\n\r\nОсвен това на завода се създават модули за ракетите \"Зенит\" и \"Протон\".\n\r\nСъщо така в \"Красмаш\" са произведени факлите за Олимпиадата в Сочи през 2014 година.\r\n", "date": "2019.04.26", "title": "Голям пожар гори край завод за ракети в Красноярск"}
{"url": "https://www.dnes.bg/obshtestvo/2019/04/26/predlojenie-vnos-na-stroiteli-ot-treti-strani-zaradi-deficita-im.408782", "text": "Улесняване на процедурите за наемане на строителни работници от трети страни предлагат от Камарата на строителите в България (КСБ) и по този начин да се преодолее недостигът на кадри в отрасъла.\n\r\nСпоред председателя на камарата Илиян Терзиев недостигът им у нас е от години, защото нашите работници бягат на Запад за по-високи заплати. По думите му България е с най-ниска часова ставка от 3,16 евро в цяла Европа за строителния сектор, пише „Монитор“. \n\r\n„Руснаците са с 10 евро, чехите - с 15, а в Швейцария стига и до 56 евро на час. В Румъния минималната заплата в сектора е 750 евро. За това нашите ходят в Германия, където също и има дефицит на строители, защото много се строи“, добави той.\n                    \n                    \n                \r\nОт КСБ годишно обучават по около 5000 души. Според представителите на камарата режимът на трудовите визи продължава да се нуждае от облекчаване, а възможностите за привличане на работници са страните с българска диаспора като Северна Македония, Украйна и Молдова.\n\r\n„Една от причините за ниското заплащане е и сивият сектор, от което губи и хазната. За това искахме всички строителни поръчки, а не само тези до 100 квадрата, да се изпълняват от фирми, записани в регистъра. В Германия не е възможно да извикаш техник да оправи контактите в къщи или покрива, ако не е от регистрирана фирма“, смята Терзиев.\n\r\nБългарските строителни предприемачи са притеснени и дали ще намерят работници за големите проекти у нас, които трябва да бъдат завършени до края на програмния период. Те се надяват бързо да започне изпълнението им, защото срокове са много кратки, а трябва да мисли и за внос на работници.\n\r\nВ тази връзка Благой Козарев от УС на КСБ припомни, че предстои изпълнението на 190 големи поръчки по ОП „Околна среда“ за 350 строителни обекта за над 1,2 млрд. лева. „Искаше ни се тези проекти поне преди година или шест месеца по-рано да се случат, но пак се получава струпването им в края на програмния период“, коментира Козарев. Той отбеляза, че доста от компаниите са с намалени ресурси, имали са и престой.\n\r\nОт строителната камара отчетоха, че вече са започнали да приемат заявления за вписване в регистъра с електронен подпис. От там очакват промените в ЗУТ за площта, разрешена за нерегистрирани фирми, да увеличи интереса за вписване на повече фирми. За момента броят им е 5205.\n\r\nОсвен в заплащането родното строителство е  на опашката по дигитализация. Според Любомир Качамаков председател на КСБ-София у нас системата BIM (Building Information Modelling) се ползва много малко. По думите му основно се прилага в проектирането, но не и в останалите етапи на строително-инвестиционния процес. \n\r\n„Тя дава възможност инвеститорите във всеки момент да имат пълна информация за състоянието на реализация на проекта, включително и на вложените до момента средства, а не да чакат в края на месеца отчетите“, обясни той и добави, че BIM масово се използва във Великобритания, страните от Скандинавия, Холандия и бързо навлиза в Германия. Качамаков поясни, че софтуерът на системата струва между 5000 и 15 000 лв. на година, но тези разходи се възвръщат много бързо.\n\r\n ", "date": "2019.04.26", "title": "Предложение: Внос на строители от трети страни заради дефицита им"}
{"url": "https://www.dnes.bg/stranata/2019/04/26/zaradi-sriv-v-kompiutyrnata-sistema-tapi-na-kapykule.408800", "text": "По информация на турските гранични власти, потвърдена и от посещение на дипломатически служител от консулството Одрин, на 26 април по обяд ситуацията с трафика на ГКПП \"Капъкуле\" към входа за Турция се усложнява поради срив на компютърната информационна система на турските митници. Това информираха от МВнР.\n\r\nОбразували са се опашки от изчакващи автомобили и автобуси, като са напълно блокирани на вход към Турция, както турският, така и българският пункт.\r\n\n\r\nПри проведените срещи със служители на консулството в Одрин и българските гранични власти, турските гранични и митнически органи са заявили, че предприемат необходимите мерки за отстраняване на срива. \n                    \n                    \n                \r\nСъздадена е организация, включително като е увеличен значително и личният състав, с цел да поемат натрупаните опашки и повишения трафик през празничните за България дни. \n\r\nОтворени са всички трасета на влизане в страната за леки автомобили и 3 трасета за автобуси. Понастоящем трафикът се обслужва ръчно, като турските гранични власти ще заработят на максимален капацитет след отстраняване на техническия проблем.\n\r\nГенералното консулство в Одрин е в непрекъсната връзка с турските гранични и митнически власти и при необходимост има готовност да реагира.\n\r\nПри необходимост от съдействие българските граждани могат да се обадят на: Телефон: 0090 284 214 06 17\n\r\nДежурен телефон в извънработно време в работни дни: 0090 533 7396140\n\r\nДежурен телефон в почивни и празнични дни: 0090 533 6298164.", "date": "2019.04.26", "title": "Заради срив в компютърната система – тапи на \"Капъкуле\""}
{"url": "https://www.dnes.bg/notifikacii/2019/04/26/evrokomisar-rano-e-oshte-da-svalim-monitoringa-na-bylgariia.408801", "text": "Отпадането на механизма за наблюдение на правосъдието и борбата с корупцията в България едва ли ще стане през мандата на тази Европейска комисия. Прогнозата е на комисаря за правосъдие на ЕС Вера Йоурова.\n\r\n\"Личното ми мнение е, че това няма да се случи през мандата на тази Комисия. Пред нас няма достатъчно време, а и посоката не е толкова положителна, че да можем да кажем ясно, че можем да спрем механизма\", заяви Йоурова днес в Брюксел.\n\r\nИзказването й беше в отговор на въпрос дали Комисията ще може да изпълни обещанието, което нейният председател Жан-Клод Юнкер даде в началото на мандата си пред България и Румъния - двете държави, които единствени са наблюдавани от Брюксел за правосъдните си системи.\n                \n                \r\nКато причини Йоурова изтъкна липсата на доверие у българите в съдебната система, както и оставащата работа по изпълнение на препоръките на Еврокомисията, които са условие за отпадане на наблюдението. Еврокомисарят подчерта, че усещането за независимост на съдебната система е третото най-ниско в ЕС, “така, че у хората има доста голямо недоверие към правосъдната система”.\r\nТимерманс се съмнява, че мониторинга на България ще спре\n\r\n\n\r\nОсвен това правосъдният еврокомисар смята, че има още конкретни цели за постигане, особено по отношение на “устойчивите мерки и мерките за необратимост, които все още искаме да видим”, каза Йоурова.\n\r\nТя посочи, че България има проблеми и с гражданското и с търговското правораздаване, с информацията, идваща от съдилищата.\n\r\nВера Йоурова е вторият член на Европейската комисия, който в последния месец изказва мнение, че мониторингът по Механизма за сътрудничество и проверка, няма да може да бъде свален до 1 ноемрври, когато изтича мандатът на Комисията “Юнкер”.\n\r\nВ началото на месеца първият зам.-председател на Еврокомисията Франс Тимерманс също изрази съмнения, че отпадането на наблюдението ще се случи тази година.\n\r\nСпоред него България има “още работа за вършене”, а ситуацията с независимостта на съдебната власт и борбата с корупцията в Румъния предизвикват сериозна загриженост. Той призна, че ЕС е направил грешна преценка, смятайки, че механизмът \"ще може да реши бързо проблеми, които е трябвало да се разрешат още преди разширяването са се оказали твърде оптимистични\" и трябва да служи за урок.\n\r\nМеханизмът за сътрудничество и проверка беше въведен при приемането на България и Румъния в ЕС през 2007 г. Новият български министър на правосъдието Данаил Кирилов посочи, че отпадането му е приоритет за работата му като министър.", "date": "2019.04.26", "title": "Еврокомисар: Рано е още да свалим мониторинга на България"}
{"url": "https://www.dnes.bg/index/2019/04/26/spor-za-mashinniia-vot-objalvat-izbora-na-firma-dostavchik.408802", "text": "Във ВАС е постъпила жалба срещу решението на ЦИК за избор на доставчик на машините за гласуване.\r\nЖалбоподател е \"Българските машини за гласуване\" ЕООД. Фирмата е била отстранена от състезателната процедура, съобщава .\r\nДелото е насрочено за 30 април.\r\n\"Сиела Норма\" АД е фирмата, която беше избрана да осигури 3000 машини за гласуване за евроизборите. Изпълнителят на обществената поръчка спечели измежду трима кандидати.\r\nДо 10 май всички 3000 машини за евровота трябва да са доставени в България, а до 25 май трябва да са в секциите.", "date": "2019.04.26", "title": "Спор за машинния вот: Обжалват избора на фирма-доставчик"}
{"url": "https://www.dnes.bg/akoshtete-vqrvaite/2019/04/26/skorpion-vodolei-zodiite-koito-chesto-preiajdat.408722", "text": "За някои зодиакални знаци е по-трудно да устоят на изкушения, що се отнася до храненето. Те рядко спазват хранителни режими, обикновено хапват каквото им се яде на момента, дори да е в по-големи количества. Ето и кои са те.\r\n \r\nСкорпион\r\n \r\nОбикновено се захващат с много неща, изморяват се, стоят до късно, а и често са жертви на стреса и депресията - затова и не си поставят граници и понякога преяждат от нерви. Скорпионите се дразнят от несправедливостта, от повърхностните хора около тях, страдат много, дори да не го показват. Когато нещата не се получат по начина, по който искат, те компенсират с храна. Да хапнат любимия десерт или да отидат в луксозен ресторант е нещо като терапия за тях.\r\n \r\nВодолей\r\n \r\nВодолеите обикновено преяждат напук. Обичат да си хапват и редовно си вземат калорични храни. Околните често им се карат и ги съветват да ядат по-здравословно, което обаче Водолеите не приемат като съвет. Те се дразнят, че някой им държи сметка. Затова нарочно си вземат още храна и често хапват първо, второ и трето - за да се бунтуват и да дразнят другите.\r\n \r\nБлизнаци\r\n \r\nТези зодиакални знаци изяждат големи количества храна от скука. Когато са заети или са по събития, партита, срещи и т.н., може и да ядат нормално. Но когато няма какво да правят, когато са решили да почиват вкъщи или да посветят деня на себе си - глезят се с какви ли не лакомства, сандвичи, пици, снаксове и т.н. Когато някой ги е ядосал, те предпочитат да хапнат нещо вкусно и така гневът им минава.\r\n \r\n", "date": "2019.04.26", "title": "Скорпион, Водолей: Зодиите, които често преяждат"}
{"url": "https://www.dnes.bg/obshtestvo/2019/04/26/opakovana-bez-zaglavie-bez-avtor-da-si-kupish-kniga-na-sliapo.408803", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Бихте ли си купили книга, без да знаете нито автора, нито заглавието? Предизвикателство, направено под формата на игра, стартира в столична книжарница, а целта е да се провокира интуицията на влюбените в книгите.\n\r\nКак става това? Книгите, избрани да бъдат продадени \"на сляпо\", са скрити в опаковъчна хартия, а единственото, по което може да се ориентирате, е изваден от книгата цитат, разказва .\n\r\nИдеята за \"скритите\" книги хрумва на книжаря Ралица Маркова преди повече от година. Разглеждайки чуждестранен сайт за литература, тя попада на подобна инициатива и решава да я приспособи и тук. В книжарницата сами избират кои книги да скрият, а опитът им показва, че интуицията на читателите, в повечето случаи, не ги лъже.\n                    \n                    \n                \r\n\"До момента сме имали двама клиенти, които успяват да познаят коя е книгата. Не това е най-важното. Важен е игровият момент с читателя, това да се провокира неговата интуиция\", казва Ралица.\n\r\nСпоред Александър Кръстев, създател на сайта \"Аз чета\", подобни инициативи не се провеждат за първи път, а на Запад са широко разпространени. Известни са т.нар. книжни феи – книги биват скрити на различни локации, а читателите сами трябва да ги открият.", "date": "2019.04.26", "title": "Опакована, без заглавие, без автор... Да си купиш книга \"на сляпо\""}
{"url": "https://www.dnes.bg/stranata/2019/04/26/na-velika-sybota-slynchevo-sledobed-dyjd-s-grymotevici.408804", "text": "Утре ще преобладава слънчево време. Около и след обяд над западната половина от страната, а през нощта срещу неделя и на изток ще се развива купеста и купесто-дъждовна облачност. \n\r\nЩе има краткотрайни, на места интензивни валежи, придружени с гръмотевици и временно усилване на вятъра. Ще има условия за градушки. \n\r\nЩе духа слаб до умерен вятър от юг-югоизток, но привечер ще започне да се ориентира от запад-северозапад. Минималните температурите ще са от 8 до 13 градуса. Ще е топло, с максимални температури 24 и 29 градуса, по-ниски по Черноморието - 15-17 градуса.\n\r\nПо Черноморието ще преобладава слънчево време. Ще духа слаб до умерен югоизточен вятър. Максимални температури на въздуха: 15-17 градуса. Температурата на морската вода е 12-14 градуса. Вълнението на морето ще бъде 1-2 бала.\n                    \n                    \n                \r\nВ планините ще преобладава слънчево време, след обяд над масивите в Западна и Централна България ще се развива купеста и купесто-дъждовна облачност. Ще има краткотрайни валежи от дъжд с гръмотевици и временно усилване на вятъра. Ще има условия за градушки. Ще духа слаб до умерен югозападен вятър. \r\nМаксимална температура на височина 1200 метра ще е около 17 градуса, на 2000 метра - около 10 градуса.\n\r\nВ неделя вятърът ще се ориентира от северозапад и ще се усили. Ще има променлива облачност, без съществени валежи. Дневните температури слабо ще се понижат. \n\r\nВ понеделник облачността ще е по-често значителна, но краткотрайни превалявания ще има само на отделни места, главно в планинските и североизточните райони. В Западна България вятърът ще отслабне, в много райони и ще стихне, в Източна ще бъде от юг-югозапад. ", "date": "2019.04.26", "title": "На Велика събота: Слънчево, следобед - дъжд с гръмотевици"}
{"url": "https://www.dnes.bg/temida/2019/04/26/mestan-za-katastrofata-krai-zagorsko-niama-da-poema-chujd-griah-i-vina.408805", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Лидерът на ДОСТ Лютви Местан отрече твърденията на прокуратурата, че има пътни нарушения. Затова и той се закани, че ще си търси правата в съда и ще заведе дело за квалифицирана клевета, съобщава Bulgaria ON AIR.\n\r\nМестан настоя и че преднамерено му се изгражда образ на рецидивист, който кара с висока скорост. Лютви Местан отрича да е извършил каквото и да било нарушение на пътя от 2013 година до днес.\n\n\n\n\n\n\r\nТой предположи, че засечените нарушения са на шофьори, които са карали коли, собственост на ДПС, в периода, когато той е бил председател на движението.\r\n                    \n                    \n                \n\r\n\"Не съм управлявал нито за секунда превозно средство. Не съм се качвал зад волана, за да е възможно да съм карал с превишена скорост. Понеже през този период 2013-2016 г. бях председател на ДПС, най-вероятно от КАТ са засекли нарушения на коли, собственост на ДПС\", обясни Местан.\n\r\n\"Не мога да стана съучастник в добре премислен сценарий за изграждане на злодея – убиец на дете, само защото това би обслужило нечии политически интереси с оглед на статута ми на председател на партия ДОСТ\", продължи той.\n\r\nМестан коментира и разследването на катастрофата край Маказа, при която загина 6-месечно бебе. Той отрече да е виновен за пътния инцидент край село Загорско.\r\n\n\r\nЛидерът на ДОСТ каза, че страда за смъртта на бебето, но е категоричен, че няма да поема чужд грях или вина.\n\r\n\"Лъжите и квалифицираните клевети обаче набраха такава скорост и се разгърнаха в такъв мащаб под специалния надзор на прокуратурата, че мълчанието ми вече е недопустимо\", каза още той.\r\nА адвокатът на семейството, което загуби детето си в катастрофата, съобщи, че ще поискат да бъде направен следствен експеримент с участието на двамата шофьори.\n\r\nСпоред него вината ще бъде установена от разследващите и не е уместно да се правят изявления преди това. Станимир Сталев допълни още, че провежда паралелно разследване.", "date": "2019.04.26", "title": "Местан за катастрофата край Загорско: Няма да поема чужд грях и вина"}
{"url": "https://www.dnes.bg/index/2019/04/26/kottarashky-i-milenita-s-pesen-po-stihove-na-pencho-slaveikov.408790", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългарският архитект Никола Груев, по-известен с музикалното си прозвище Kottarashky, представи най-новата си песен Ni Lah. Видеоклипът е във формат 360° VR и е дело на известния български аниматор Теодор Ушев, който работи в Канада и през 2017 г. бе номиниран за \"Оскар\" за късометражния си филм \"Сляпата Вайша\" по разказа на Георги Господинов.\n\r\nПесента е записана съвместно с певицата Миленита и използва за база текстове от стихотворението на Пенчо Славейков \"Ни лъх не дъхва над полени\".\n\r\n\"С Миленита от години, все на шега, си подхвърляхме идеята да направим нещо заедно. Аз обаче малко се дърпах, тъй като съм се съсредоточил основно в етно жанра, а нейния глас ми се струва по-подходящ за стиловете, в които тя се изявява. Преди около година подхванах тази трип хоп тема и малко на шега ѝ го пратих. Тя много се въодушеви и след около ден ми изпрати тази вокална партия, която моментално ме грабна\", сподели пред  Kottarashky.\n                \n                \r\nНикола и Теодор Ушев пък работят заедно от години. А всичко около проекта \"Ни лъх не дъхва над полени\" става съвсем случайно.\n\r\n\"Няма друг музикант, който да се впуска така смело в миксирането на стилове и течения в музиката, както него\", разказа още Kottarashky.\n\r\n\r\n ", "date": "2019.04.26", "title": "Коttarashky и Миленита с песен по стихове на Пенчо Славейков"}
{"url": "https://www.dnes.bg/obshtestvo/2019/04/26/hiliadi-miriani-v-pravoslavnite-hramove-na-razpeti-petyk.408796", "text": "\n\r\nХиляди миряни се стекоха на Разпети петък в православните храмове. В представите на много хора днешният ден се свързва с минаване под ''масата''.\n\r\nВ средата на храма се издига ''гробът'' Христов, украсен с цветя, а на престола се поставя плащаницaта - платът, с който е завито тялото Христово след свалянето му от кръста. \n\r\nТя представлява парче плат, на което е извезан образът на положения в гроба Спасител. \n\r\nВърху плащаницата се поставят Евангелието, Кръстът и много цветя.\r\n\n                    \n                    \n                \r\nХристияните идват в храма и носят цветя като на погребение на близък човек. Пристъпват с молитва към издигнатия гроб на Христос и благоговейно се покланят на изображението. Целуват последователно Христовото Тяло извезано на плащаницата, Евангелието и Кръста и полагат цветята. След това се навеждат и преминават под издигнатото място. \n\r\nПо този начин изразяваме нашето преклонение, смирение и скръб пред гроба Господен, но също и благодарност за изкуплението което ни дари Спасителят. После отново се покланяме пред издигнатия голям Кръст, изображението на св. Богородица и св. Йоан Богослов и ги целуваме.\r\nСвещеникът ни дава цвете за благословение и духовна утеха символ на надеждата и вярата, че още малко и гроба ще остане празен и Христос ще Възкръсне. Отнасяме цветето в дома си и го поставяме над иконите, за да ни напомня, че очакваме великия ден.\r\n", "date": "2019.04.26", "title": "Хиляди миряни в православните храмове на Разпети петък"}
{"url": "https://www.dnes.bg/notifikacii/2019/04/26/shefyt-na-policiiata-na-shri-lanka-podade-ostavka.408792", "text": "Шефът на полицията на Шри Ланка подаде оставка след извършените навръх Великден атентати, отнели живота на 253 души, съобщи президентът Маитрипала Сирисена, цитиран от Франс прес.\n\r\nПуджитх Джаясундара е вторият високопоставен държавен служител, който напуска поста си заради неспособността на властите да предотвратят масовото убийство. Вчера вечерта бе отстранен най-високопоставеният чиновник в министерството на отбраната.\n\n\r\nШриланкийският екстремист Захран Хашим е извършил самоубийственото нападение в луксозния хотел \"Шангри-ла\" в Коломбо с още едно камикадзе, съобщи още президентът.\n\r\nХашим се появява във видео, публикувано от джихадистката групировка \"Ислямска държава\", поела отговорност за кървавата атака. Във видеото той води церемония по полагането на клетва за вярност от седем мъже на лидера на \"Ислямска държава\" Абу Бакр ал Багдади, пише БТА.\r\n                \n                \n\r\nМюсюлманите в страната бяха призовани да се молят днес у дома и да не се посещават джамии или църкви, тъй като държавната служба за сигурност предупреди за опасност от атентати с коли бомби, предаде Ройтерс.\n\r\nПо-рано Шри Ланка ревизира броя на жертвите при кървавите атентати срещу църкви и хотели. Загиналите са 253-ма, а не 359, както беше съобщено по-рано. Причина за разминаването е грешка в данните, които били подадени от болниците и моргите, съобщиха властите. Полицията продължава обиските и разпространи снимките на седем души, издирвани за нападенията.\n\r\n\r\n ", "date": "2019.04.26", "title": "Шефът на полицията на Шри Ланка подаде оставка "}
{"url": "https://www.dnes.bg/stranata/2019/04/26/zamyrsiavane-chast-ot-general-toshevo-bez-voda-za-praznicite.408794", "text": "С пестициди е замърсена водата в квартал „Пастир“ на Генерал Тошево. От общината са предупредили всички жители да не я използват нито за битови, нито за хигиенни нужди.\n\r\nВ квартал \"Пастир\" живеят около 300 души, които по време на Великденските празници ще останат без вода. От водното дружество започват прочистване на водопроводната система, а от РЗИ ще вземат проби от чешмите на хората. Пробите обаче ще са готови до седмица. \n\r\nПрокуратурата извършва разследване как пестицидите са попаднали в мрежата. До решаване на проблема в квартала ще има водоноски.\n\r\nКметът на Генерал Тошево Валентин Димитров каза, че няма повод за паника. „Към момента няма нищо притеснително. Прави се профилактика на водопреносната системата в квартал „Пастир“ и ще се вземат поредни проби“, каза кметът за „Фокус“. \n                    \n                    \n                \r\nПо думите му вчера около 14.00 часа кметският наместник, пускайки водата в кметството, което се намира почти в центъра на квартала, е установил, че водата се пени и има силна миризма. Веднага е уведомено местното ВиК дружество, което е изолирало водопреносната мрежа на Генерал Тошево. Започнало е източване на системата, взети са проби, предупредено е населението да не ползва никаква вода. \n\r\n„И в момента се прави прочистване на системата. Вземат се поредни проби, населението е уведомено още веднъж тази сутрин. Осигурена е водоноска, която всеки момент ще снабди жителите на квартала с питейна вода“, обясни още кметът. По думите му към момента няма повод за паника и няма пострадали хора.\n\r\nЕдин мъж е бил прегледан в спешния център, но по-късно е бил освободен. Той е жител на квартала и е отишъл на преглед заради лек обрив по ръцете. Човекът няма други оплаквания към момента.\r\n\n\r\n„Има съмнения за източника на замърсяване на водата, но не искам да ги коментирам. Нека разследващите органи да установят. Все пак разследването е за замърсяване на водата по водопреносната мрежа. Всички държавни институции и местната власт са тук. Нека хората да бъдат спокойни. Водоподаването ще бъде възстановено веднага след като излязат резултатите от микробиологията“, каза още Валентин Димитров. \n\r\nПо думите му веднага след почивните дни трябва да станат ясни резултатите от пробите, които ще се изследват в лабораторията в Регионалната здравна инспекция във Варна.\n\r\n ", "date": "2019.04.26", "title": "Замърсяване: Част от Генерал Тошево без вода за празниците"}
{"url": "https://www.dnes.bg/index/2019/04/26/gotviat-se-revoliucionni-promeni-za-tehnicheskite-pregledi-na-kolite.408795", "text": "Готвят революционни промени за периодичните технически прегледи на автомобилите. Всички данни от измерванията с газоанализатор, димомер, стенд за измерване на спирачните сили и др. ще бъдат въвеждани в реално време автоматично в информационна система за електронно регистриране на извършените технически прегледи, предвижда проект за изменение на Наредбата за периодичните прегледи. Счита се, че по този начин ще бъдат пресечени фиктивните проверки за техническото състояние на автомобилите, съобщават от Съюза на българските автомобилисти /СБА/.\n\r\nСъщевременно с това ще отпадне изискването за издаване на удостоверение за техническа изправност част I и част II. Вместо това ще се въведе т.нар. електронно персонализиране на знака за периодичен преглед за проверка. Стикерът ще има чип, информацията от които ще може да се чете чрез специални уреди от разстояние. \n                \n                \r\nВ този идентификатор ще бъдат въвеждани всички технически данни за ППС и за резултатите от извършения преглед, екологичната група на автомобила, номерът на разрешението за контролно-техническия пункт, в който е извършен прегледът, датата на прегледа, валидността му и др. Той трябва да удостоверява, че превозното средство се допуска за движение.\n\r\nДанните от периодичните прегледи за автомобилите ще се обменят в реално време между Изпълнителна агенция „Автомобилна администрация“ и МВР, поради което отпада необходимостта от носенето и  издаването на удостоверение за техническа изправност част I и част II.\n\r\nМоторните превозни средства от категории М1 и N1 ще се категоризират в пет екологични групи. Това ще зависи от това кога са произведени, от съдържанието на въглероден оксид (СО) в отработилите газове и др. Моторните превозни средства, на които задвижването е само с електродвигатели (без двигател с вътрешно горене) и МПС с водородна горивна клетка се категоризират в пета екологична група. А автомобилите с двутактови двигатели, които не подлежат на измервания, се категоризират към първа екологична група.\n\r\nПри персонализацията на удостоверенията за определяне на екологична група на МПС освен вписване на идентификационния номер (VIN, рама) на возилото, неговата регистрация и др. технически данни, ще се отразява и показанието на километропоказателя.\n\r\nОтчитайки Стратегията на Европа за „чисти горива“, предвид която към алтернативните горива спадат и втечнен-нефтен газ (ВНГ) или сгъстен природен газ (СПГ) с проекта на наредбата е предложено моторните превозни средства, които са оборудвани с уредба, която позволява работата на двигателя с ВНГ или СПГ да се категоризират към екологична група, като проверките за определянето й бъдат извършени при работа на двигателя с ВНГ или СПГ.\n\r\nВ мотивите към наредбата е уточнено, че се предвиждат два подхода при определянето на екологичните групи. В случаите, когато определянето на екологичната група се извършва по време на периодичния преглед на моторните превозни средства, се предвижда издаване на Удостоверение за определяне на екологична група на МПС, върху което се поставя стикер с номера на знака за екологичната група. Както вече стана ясно, в знака за периодичния преглед на ППС (стикера) ще има вграден идентификатор, позволяващ четене и запис на информация от голяма дистанция, като там ще има и информация за екологичната група на МПС.\n\r\n В случаите, когато техническият преглед на моторното превозно средство е извършен в пунктовете за регистрация или в друга държава, определянето на екологичната група се извършва в съответната категория контролно-технически пункт, по искане на собственика на превозното средство. Предвиденият краен документ е Удостоверение за определяне на екологична група на моторно превозно средство, върху което се поставя стикер с номера на знака за екологичната група.\r\n ", "date": "2019.04.26", "title": "Готвят се: Революционни промени за техническите прегледи на колите"}
{"url": "https://www.dnes.bg/health/2019/04/26/5-prichini-za-poiavata-na-pyrhot.408687", "text": "Пърхотът може да засегне всеки. Той е най-често срещаният проблем със скалпа, който причинява не само естетични неудобства, но и сърбеж, болезненост и раздразнителност на кожата на главата. Една от главните причини за поява на пърхот са гъбичките и сухият скалп. Но съществуват и други, по-тайнствени причинители на неприятния проблем, които могат да се крият в основата на появата му. Кои са те?\r\n\r\nВ човешкия скалп виреят гъбични микроорганизми, които при определени благоприятни условия започват да се разрастват, причинявайки пърхот и други проблеми. Сухата кожа не е единствената основа за поява на пърхот. Свръхрастежът на гъбички по нея обаче може да се окаже в основата.\r\n                    \n                    \n                Дрождите се хранят с маслата, отделяни от кожата. Ето защо невинаги сухият скалп е виновник за появата на този кожен проблем. Хората с мазен скалп и бързо омазняваща се коса също страдат от пърхот заради непоносимостта на организма им към натрупването на тези микроорганизми.\r\n\r\nСтресът е виновен за редица заболявания в тялото ни. В този случай също може да се крие в основата му. Хормоните на стреса могат да влошат състоянието на кожата на главата, а и не само, предизвиквайки поява на пърхот, акне, зачервявания, раздразнения, обриви. Постоянният сърбеж е един от показателите, особено ако е прекалено силен.\r\n", "date": "2019.04.26", "title": "5 причини за появата на пърхот"}
{"url": "https://www.dnes.bg/stranata/2019/04/26/helpbook-nekachestveni-remonti-navodneni-ulici.408692", "text": "Проблемът с пътищата у нас не е от скоро, а някои от тях са в окаяно състояние. В платформата на постъпи сигнал за  на ул. \"Петър Райчев\" във Варна. Според нашия потребител дупките били закърпени избирателно и набързо, и резултатът е, че вече зеят през два-три метра стари и новопоявили се. По време на реновирането на съседен участък и прехвърлянето на трафика към проблемната улица, пътят е напълно разрушен, твърди авторът на сигнала. \n\r\nЗа подобен ни сигнализира друг наш потребител: \"Улица \"Рафаил Попов\" в Шумен е направена с павета. В резултат на различни строителни дейности в последните години настилката не е възстановена качествено и има пропаднали павета. Образувани са дълбоки вдлъбнатини, в които се събира вода и през зимата замръзва. Това създава опасност за преминаващите граждани и автомобили. При попадане на автомобилна гума в тези вдлъбнатини колите опират в паветата.“\n                    \n                    \n                \r\nВръщаме се отново във Варна, където тече усилен ремонт на главен булевард в града. Сметосъбиращите съдове, които са били на платното, са преместени върху тротоара, където създават затруднения на преминаващите, освен това са точно върху отводнителните шахти. В резултата на това.\n\r\nПолучихме два сигнала с молба за съдействие от Столична община и ЦГМ, касаещи . Единият се отнася за вход-изхода на метростанция \"Константин Величков\" на бул. \"Константин Величков\", тъй като настилката е мраморна, което създава опасност от подхлъзване.\"\n\r\nВъв вторият сигнал  \"Петър и Павел\", от страната към \"Овча Купел“, на бул. \"Константин Величков\", тъй като в посоката към Центъра вече има изграден навес, но от обратната страна липсва.\r\nАко видите нередности или проблеми, не се колебайте да подадете сигнал - направете го онлайн вПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2019.04.26", "title": "Helpbook: Некачествени ремонти, наводнени улици"}
{"url": "https://www.dnes.bg/notifikacii/2019/04/26/33-g-ot-nai-tejkata-iadrena-avariia-v-istoriiata-na-chovechestvoto.408798", "text": "Украйна, Русия и Беларус отбелязват днес 33-ата годишнина от най-тежката авария в атомна електроцентрала в историята на човечеството.\n\r\nНа 26 април 1986 г. при планирано спиране на Четвърти блок от АЕЦ \"Чернобил\", на територията на тогавашната Украинска съветска социалистическа република, избухва взрив в реактор тип РБМК-1000, припомня ТАСС.\n\r\nВ момента на аварията загиват двама души. Около 600 служители в централата и пожарникари са облъчени с висока доза радиация, като 28 от тези хора умират до края на 1986 г.\n\r\nНа радиоактивно замърсяване са подложени над 200 000 кв. км от територията на тогавашния Съветски съюз, най-вече в сегашна Украйна, но и в Русия и Беларус. \n                \n                \r\nОбщо над 600 000 души участват в ликвидирането на последиците от най-тежката катастрофа в историята на атомната енергетика. Около една десета от тези хора умират, а 165 000 остават инвалиди.\n\r\nОт 30-километровата зона в радиус от АЕЦ \"Чернобил\" са евакуирани около 115 000 души.\n\r\nОт 2012 г. в Русия на 26 април се отбелязва Денят на участниците в ликвидирането на последиците от радиационни аварии и катастрофи и в памет на жертвите на тези аварии и катастрофи. В страните от Общността на независимите държави на 26 април се отбелязва Международният ден в памет на жертвите на радиационни аварии и катастрофи, пише БТА.\n\r\n ", "date": "2019.04.26", "title": "33 г. от най-тежката ядрена авария в историята на човечеството"}
{"url": "https://www.dnes.bg/index/2019/04/26/titanichno-milica-gladnishka-s-nov-spektakyl.408793", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОсвен че си върви в комплект с прошката, грешката не винаги е равносилна на провал. Понякога тя е просто стъпало към успеха. Някои от най-големите изобретатели, патентовали революционните си предмети, не се страхуват да признаят, че са правили милиони грешки преди да успеят. Най-хубаво го описва Бекет с думите \"Греша, следователно съществувам\".\n\r\nНа 1 май със стендъп хумор Милица Гладнишка ще разбие всяка форма на стрес, защото той е надценяван, дори когато е основателен. \n\r\n\"В Деня на труда ще се удавим от смях. \"Титанично\" всъщност е представление за бандата музиканти на кораба \"Титаник\". Действието се развива два часа преди неговото потъване, когато вече е ясно, че всички ще умрат\", разкри в студиото на \"България сутрин\" Милица.\n                \n                \r\nАктрисата Жанет Миовска пък отбеляза, че най-голяма заслуга за реализацията на всеки един спектакъл имат хората зад сцената, чиито лица остават скрити, но без нищо не би било същото.\n\r\n\r\n ", "date": "2019.04.26", "title": "\"Титанично\": Милица Гладнишка с нов спектакъл"}
{"url": "https://www.dnes.bg/notifikacii/2019/04/26/izvynredno-polojenie-v-stolicata-na-kanada-zaradi-navodneniia.408797", "text": "Извънредно положение бе обявено в канадската столица Отава на фона на покачването на водното равнище. Най-малко един човек е загинал в провинция Квебек, където има опасност от скъсване на язовирна стена във водноелектрическа централа, предаде Ройтерс.\r\nКметът на Отава Джим Уотсън обяви извънредно положение в канадската столица заради повишаването на равнището на река Отава и прогнозираните днес проливни дъждове, пише БТА.\r\nСпоред прогнозите водата ще се покачи повече от 2017 г., когато наводнения причиниха сериозни щети в Отава, отбеляза Уотсън.\r\n ", "date": "2019.04.26", "title": "Извънредно положение в столицата на Канада заради наводнения"}
{"url": "https://www.dnes.bg/stranata/2019/04/26/zasilen-trafik-po-trakiia-v-raiona-na-pazardjik.408799", "text": "Засилен e трафикът на АМ \"Тракия\" в района на Пазарджик. Остава натоварено движението и по АМ \"Хемус\" и по главните пътища от републиканската мрежа, информират от Пътна полиция - ГД \"Национална полиция\".\r\nПоловин милион българи тръгват на път за Великден\n\r\nПоловин милион българи тръгват на път за Великден\n                    \n                    \r\n\n\r\nОт ГДНП са предприети мерки за разполагане на допълнителни полицейски екипи по най-натоварените трасета и изходите на големите градове, които следят за безопасността на движението и при необходимост регулират трафика.\n\r\nПътни екипи са разположени по най-натоварените трасета и изходите на големите градове.\n\r\nПолицията напомня и санкцията за движение в аварийната лента - при първо нарушение тя е 1000 лева и 3 месеца лишаване от правоуправление на водача.\r\nКилометрични колони от автомобили са се образували и на АМ \"Струма\" в посока Благоевград, преди пътен възел \"Бараково\", както и на главен път Е-79 на изхода на Благоевград, съобщава \"Фокус\". \n\r\nДвижението по основните пътни направления в областта в посока Гърция е изключително натоварено. На много места се образуват колони от автомобили. Сред тях са и пътен възел \"Симитли\" и Кресненското дефиле.\n\r\nПолицейското присъствие в областта е засилено, като на различни места са позиционирани полицейски патрули, които следят за спазване на Правилника за движение по пътищата и осъществяват организация, с която се цели да не се допуска образуването на задръствания в първия от поредицата почивни дни. В дефилето служители на \"Пътна полиция\" регулират трафика при необходимост. Възможно е струпване на автомобили и в района на прохода Предел.\n\r\nИнтензивен е трафикът и на граничните пунктове. \n\r\nНа българо-сръбската, българо-гръцката и българо-турската граница трафикът е интензивен за леки и товарни автомобили. На българо-румънската трафикът е интензивен на вход за леки и товарни автомобили, а на българо-македонската е нормален.", "date": "2019.04.26", "title": "Засилен трафик по \"Тракия\" в района на Пазарджик"}
{"url": "https://www.dnes.bg/stranata/2019/04/26/kola-ubi-na-miasto-50-godishen-motorist-krai-kozlodui.408806", "text": "На място е загинал 50-годишен моторист и служител на АЕЦ \"Козлодуй\", след като днес е бил пометен от БМВ. \r\nИнцидентът станал около обед на изхода на Козлодуй по шосето за Лом, пише \"24 часа\".\r\nМотористът идвал откъм Козлодуй, когато на разклонението при околовръстния път предприел завой обратно към града, но бил застигнат от немската кола, зад волана на която бил 30-годишен мъж.\r\nСпоред очевидци колата е влачила мотора близо 60 метра. \r\nЗагиналият моторист Веселин Петров бил ръководител на управление в дирекцията \"Безопасност и качество\" в АЕЦ \"Козлодуй\".\r\nСлед катастрофата мястото на тежкия пътен инцидент бе отцепено от полицията и отряд на жандармерията. За часове пък движението бе пренасочено по обиколен път. \r\nСпоред първоначалната информация високата скорост, с която се е движела немската кола, е станала причина за сблъсъка.", "date": "2019.04.26", "title": "Кола уби на място 50-годишен моторист край Козлодуй"}
{"url": "https://www.dnes.bg/health/2019/04/26/hapvaite-makadamiia-za-otslabvane-i-zdravo-syrce.408688", "text": "Макадамията е невероятно вкусна и здравословна ядка. Родината ѝ е Австралия, заради което цената ѝ е доста по-висока от тази на други видове ядки. Въпреки това обаче тя заслужава специално място на трапезата, защото е не само вкусна и с мека текстура – тя е невероятно полезна.\r\n\r\nМакадамията е много богата на фибри, протеини, витамин В1, манган, мед, витамин Е, мононенаситени мастни киселини. Цялата тази съвкупност от хранителни вещества ви поддържа сити задълго и с оптимални нива на енергия в тялото.\r\n\r\nЯдките на макадамията са чудесен регулатор на диабета и помощник в превенцията му, благодарение на мононенаситените мазнини в състава си.\r\n                    \n                    \n                \r\nЗа здрави кости е необходим не само калций, но и манган, а той се среща в изобилие в макадамията. Този минерал помага за изграждането на здраво костно вещество и укрепване на съществуващото.\r\n\r\nМакадамията съдържа изобилие от витамин Е и антиоксиданти. Те предотвратяват окислителните процеси в нервните клетки, от които е изграден мозъкът. Консумацията на макадамия цялостно подкрепя здравето на нервната система.\r\n\n\r\n", "date": "2019.04.26", "title": "Хапвайте макадамия за отслабване и здраво сърце"}
{"url": "https://www.dnes.bg/mish-mash/2019/04/26/bezgranichna-liubov-kotka-osinovi-chetiri-katerichki.408807", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Котка осинови четири катерички в кримския град Бахчисарай. Тя се казва Пуша. Наскоро е станала майка на 4 котенца, разказва Bulgaria ON AIR.\r\nПо същото време местни жители намират в града 4 осиротели катерички само на няколко седмици. И ги носят в парка, където живее Пуша. А служителите решават да проверят границите на котешкия майчински инстинкт.\r\nВ началото катеричките се страхували от нея. После обаче свикнали и започнали да подскачат, да се катерят по нея, да ѝ бъркат в устата. Малко по малко и тя свикнала с тях и ги приела като свои рожби.\r\nПонякога обаче млякото на майката не стига за всичките 8 деца. \r\nТогава се намесват служителите на парка. Те засищат апетита на малките гладници с козе мляко, за да расте новото голямо семейство диво и щастливо.\r\n ", "date": "2019.04.26", "title": "Безгранична любов: Котка осинови четири катерички"}
{"url": "https://www.dnes.bg/obshtestvo/2019/04/26/folklorist-kozunakyt-e-gradska-rabota-ne-e-obreden-hliab.408788", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Козунакът е градска работа, не е обреден хляб. Обредният хляб е сериозна работа, защото това е тялото Господне\", посочи на Велики петък пред  експертът по фолклорни изкуства проф. Георг Краев. \n\r\nРазказвайки за символиката около Великден, той подчерта, че хляб не се реже от жена, а в класическия фолклор има мъжка работа и женска работа. \n\r\nПриказки като \"жената може да бъде шофьор\" се смятат за грях. Мъжът носи, а жената превръща това нещо в култура, обясни фолклористът.\n                    \n                    \n                \r\n\"Яйцето е много важен знак. Първо е бяло и после става червено. Мартеницата също е в бяло и червено. Това бяло и червено е просмукано в нашата обредност. Това са тези биосоциални значения - мъжкото и женското начало в нашето живеене. Умението мъж и жена да се съюзят\", разказа проф. Краев.\n\r\nЗа зрителите на \"България сутрин\" той обясни, че говорим за фолклорната ни класика, четейки я, но по думите му няма нищо по-безсмислено от това, тъй като тя трябва да бъде пята. \n\r\n\"Това е култура на страхотни правила. Безкрайно много сме избягали от тези правила. Не познавам българин, който спазва някакви правила. Проблемът с вярата е проблем на дома, на семейството. Ако майката няма познание за своята вяра, тя няма как да го предаде. Културните ценности се предават от баба на внучка и от дядо на внук. Това прескачане на поколения прави културата ценностна и усвоима\", каза още проф. Краев.\n\r\nИ настоя, че Възкресение Христово се посреща с почит. Яйцето до този момент е пост - не се изяжда цялото, а на парченца, защото иначе ще си изядеш късмета. Старото червено яйце пък бива заровено, за да оплоди нивата.\n\r\n\r\n ", "date": "2019.04.26", "title": "Фолклорист: Козунакът е градска работа, не е обреден хляб!"}
{"url": "https://www.dnes.bg/stranata/2019/04/26/kilometrichna-kolona-na-hemus-predi-vitinia.408791", "text": "Колона от автомобили с дължина около 6 км се е образувала на автомагистрала „Хемус“ в района преди тунел „Витиня“ в посока Варна, съобщиха полицията.\r\nНа място има полицейски екипи, които подпомагат и регулират движението на моторни превозни средства.\r\nСъздадена е организация на движението в две ленти през тунела в посока Варна. \r\nВременно товарните автомобили се спират.\r\nОт полицията препоръчват на водачите при възможност да използват обходни маршрути.\r\nПо останали главни пътни артерии на територията на Област София движението се осъществява нормално.\r\n ", "date": "2019.04.26", "title": "Километрична колона на \"Хемус\" преди \"Витиня\""}
{"url": "https://www.dnes.bg/obshtestvo/2019/04/26/razpeti-petyk-e-postyt-dnes-e-nai-strog-a-rabotata-zabranena.408766", "text": "Днес е Велики петък или Разпети петък - най-тъжният, най-тежкият ден за Божия син - Исус Христос. В този ден Христос претърпял безброй поругания, мъки и неимоверни страдания. Неслучайно днес постът е най-строг.\n\r\nТова е денят, в който разпънали на кръст невинния Исус Христос - \"изтезаван за нашите беззакония и мъчен за нашите грехове, е принесен в жертва за греховете на цялото човечество\". На днешния ден църквата повелява да не се яде, нито да се пие.\n\r\nСпоред църковните канони е забранено да се работи. Пак днес се извършва и ритуалът \"минаване под масата\" в храма. Счита се, че това носи здраве и късмет, а според някои - и опрощаване на греховете. Последното обаче противоречи на църковните канони, според които греховете могат да бъдат опростени само с покаяние.\n                    \n                    \n                \r\nНа Велики петък Исус е погребан в каменен саркофаг в пещера, пред която поставят стража и огромен камък на входа. На този ден в храмовете се извършва неговото опело.\n\r\nНа утринната служба се четат дванайсет откъса от Евангелието, които разказват за страстите /страданията - на църковнославянски/ на Исус Христос. На богослужението вярващите държат в ръце запалени свещи, символизиращи величието на Спасителя по време на страданията му и духовното бодърстване на християните.\n\r\nВ петък вярата повелява да не се подхваща каквато и да е работа. На Велики петък, когато Спасителят умира на кръста, през деня не се служи Света литургия.\n\r\nНа вечерната служба в храма се съпреживява Христовата смърт - изнася се Христовата плащеница, посветена на погребението на Спасителя. Преди началото на службата в средата на храма се издига \"гробът\" Христов, украсен с цветя, а на престола се поставя плащеницата. Тя представлява парче плат, на което е извезан образът на положения в гроба Спасител. Песнопенията са посветени на страданията и смъртта Христови.\n\r\nПо време на богослужението от олтара се понася плащеницата, с която е завито тялото Христово след свалянето му от кръста. Извършва се опелото му сред бели цветя. След като се изнесе плащеницата на вечерното богослужение, с нея се обикаля около храма и символично се извършва погребението на Христос.\n\r\nВ края на службата свещеникът взима плащеницата от престола и я полага в \"гроба\" - в центъра на храма. Поклонението на плащеницата продължава две денонощия, до късно в събота вечер, когато тя се внася обратно в олтара - минути преди пасхалното шествие на кръста.", "date": "2019.04.26", "title": "Разпети петък е! Постът днес е най-строг, а работата - забранена"}
{"url": "https://www.dnes.bg/eu/2019/04/26/13-ot-bylgarite-biha-glasuvali-za-izlizane-ot-evrosyiuza.408774", "text": "13% от българите биха гласували за излизане от ЕС, ако такъв референдум бъде организиран в страната. Това показват данни от социологическо проучване на Европейския парламент, направено през февруари и март и публикувано месец преди евроизборите.\n\r\n64 на сто биха дали гласа си за оставане, а всеки пети няма мнение. Според изследването през последните 6 месеца у нас желаещите да останем в ЕС се увеличават за сметка на колебаещите се.\n\r\nДанните подреждат България на 13 място в Европа по нагласи за напускане, но далеч след британците, където Brexit все още има подкрепата на 37% от запитаните. Но дори в Обединеното кралството гласовете за оставане вече са повече - 45%, посочва Европейският парламент.\n                    \n                    \n                \r\nСлед британците сериозни нагласи за напускане има още в Чехия, където всеки четвърти е на мнение за излизане, а по-малко от половината са за оставане.\n\r\nСпоред проучването въпреки кризите, миграцията и Brexit, подкрепата за ЕС сред европейските граждани е рекордно висока и доближава нивата на евроеуфорията след падането на Берлинската стена през 1989 г. 68 на сто от анкетираните се изказват в полза на членството на техните страни в ЕС.\r\n\n\r\nБългария е се сред държавите, в които по-малко хора подкрепят членството. Въпреки това 53 на сто от българите смятат, че влизането в ЕС е правилно, само 8 на сто го намират за грешка, но за всеки трети то няма значение.\n\r\nНай-големите еврооптимисти живеят в Люксембург, където 86% харесват ЕС, следвани от Холандия - 84% и Ирландия - 83%. Чехите и италианците са най-скептични - подкрепа за Европа изразяват около 1/3 от анкетираните. Проевропейските настроения са по-разпространени сред по-младите, по-образованите и живеещите в по-големи населени места.\n\r\n59% от българите виждат ползи от членството, точно колкото и французите. 23 на сто от българите смятат, че не знаем как да се възползваме от присъствието си в ЕС. Най-убедени, че страната им извлича максималното от членството, са малтийците и литовците, където практически цялото население е на това мнение. По-скептични от нас са италианците, австрийците и гърците.\n\r\nСпоред половината европейци нещата в ЕС не вървят на добре, като най-критични са французите и гърците. Повече от половината от населението е песимистично настроено и в Чехия, Великобритания, Финландия, Испания и Белгия. За това пък в Люксембург, Дания и Полша възгледът е противоположен.\n\r\nСред българите доволен от ЕС е всеки трети, а от нещата у нас - половината анкетирани, твърди Европарламентът.\n\r\nВ България все още има очакване несистемните партии да предложат търсените решения. Само 40 на сто смятат, че те са проблем, докато всеки трети би ги подкрепил, а още толкова се колебаят. Това подрежда България на последно място в ЕС сред страните, които се опасяват от тяхното навлизане в управлението.\n\r\nПо-малко от половината българи (48%) знаят, че предстои да се избират евродепутати. България е сред страните, в които избирателите декларират със средна готовност за участие във вота. Около 40 на сто от анкетираните заявяват, че ще се включат в гласуването при 36% избирателна активност на европейските избори през 2014 г. Подобни са нагласите и в съдените Гърция и Румъния. Всеки трети български избирател е категоричен, че няма да пусне бюлетина.\n\r\nГражданският дълг се посочва като основен мотив за гласуване от 41% от българските избиратели. Привичката за участие в изборите и желанието за подкрепа на определена партия се назовават като втори и трети по важност мотиви. Намерението за протестен вот ще заведе пред урните всеки пети българин, който смята да гласува.\n\r\nГражданският дълг е водещ мотив за гласуване и в ЕС като цяло, следван от привичката и осъзнатото усещане за принадлежност към Европа. Само 20% от българите ще участват в изборите за Европарламент, защото се възприемат като европейци, показва изследването.\n\r\n ", "date": "2019.04.26", "title": "13% от българите биха гласували за излизане от Евросъюза"}
{"url": "https://www.dnes.bg/evroizbori-19/2019/04/26/dnes-zapochva-predizbornata-kampaniia-za-deputati-v-ep.408776", "text": "Днес се открива кампанията за изборите за членове на Европейския парламент от България, които ще се произведат на 26 май 2019 г. Предизборната кампания ще започне на 26 април и ще приключи в 0.00 часа на 25 май 2019 г.\n\r\nЧрез жребий тази седмица бяха определени и номерата на бюлетините, с които ще участват партиите, коалициите и независимите кандидати и те са: 1.Патриоти за Валери Симеонов /НФСБ-Средна европейска класа/; 2. Коалиция \"Път на младите\"; 3. ВМРО - БНД;4. Ваня Руменова Григорова - независим кандидат; 5. Партия на зелените; 6. ПП \"Волт\"; 7. Николай Нанков Ненчев - независим кандидат; 8. Бранислава Пламенова Атанасова - независим кандидат; 9.\"Възход\"; 10. Коалиция за България; 11.Десислава Петрова Иванчева - независим кандидат; 12. ПП ГЕРБ; 13.Демократична България; 14.ПП \"Атака\"; 15. Минчо Христов Куминев - независим кандидат; 16.ПП ДОСТ; 17.Пряка демокрация; 18.БСП за България; 19.ПП \"Глас народен\"; 20.ДПС; 21.Движение \"Заедно\"; 22.Българско национално обединение; 23.\"Воля\"; 24.Движение 21; 25. Христо Симеонов Симеонов - независим кандидат; 26. Движение \"Презареди България\" и 27. \"Възраждане\".\n                    \n                    \n                \r\nНа тези избори ще участват 318 кандидати от 13 партии, 8 коалиции и 6 независими кандидати. Сред кандидатите за евродепутати има един гражданин на Нидерландия и един на Унгария. Бариерата за влизане е 5,8 процента. На 26 май избирателите ще гласуват за общо 17 членове на Европейския парламент през 2019 г. - колкото и на изборите през 2014 г.\r\n\n\r\nДнес приключва и срокът, до който ЦИК може да приеме списък с партии, коалиции и нeзависими кандидати, които ще могат да ползват медийни пакети. Размерът на тези пакети за партии и коалиции, които не получават субсидия, е 40 000 лв., а за независимите кандидати - 5000 лв. Тези пакети ще могат да се ползват въз основа на сключен договор между кандидат и медия. Договорът между двете страни се утвърждава от ЦИК.\n\r\nКомпанията \"Сиела Норма\" АД е победителят в обществената поръчка за наемане на 3000 специализирани устройства с инсталиран софтуер за електронно машинно гласуване с решение номер 193-ЕП, определена от ЦИК. Фирмата ще осигури и логистично осигуряване и обслужване на специализираните устройства до секционните избирателни комисии в страната, обучение на персонал за работа с устройствата за произвеждане на избори за членове на Европейския парламент. Машинно гласуване ще има в една четвърт от изборните секции. ЦИК определи конкретните секции, в които ще има машини за гласуване. Те са 31 района в страната и са определени по специална методика.\n\n\n\r\nЗа осигуряването на машинното гласуване са предвидени 7 милиона и половина лева. Животът на една машина може да бъде около 15 години. За местните избори наесен трябва да се осигурят 6000 машини, пише БТА.\n\r\nНа сайта на ГРАО хората могат да направят справка за номера на секцията и мястото, където могат да гласуват. Справката се прави с ЕГН и с въвеждане на адрес по местоживеене.\n\r\nПродължава подаването на заявления за откриване на секции извън страната, като срокът изтича на 30 април. Това се прави в дипломатическите и консулските представителства и на страницата на ЦИК. Досега се подадени 4482 заявления, от тях 4221 чрез страницата на ЦИК. Неуспешно подадените заявления са общо 370 броя. Организациите на българите в чужбина също могат да правят предложения за разкриване на секции в съответните страни. Скоро ще бъдат публикувани и списъците на чуждите граждани, живеещи в страната и желаят да гласуват в Европейския парламент.\n\r\nКъм момента три организации са подали искане да бъдат регистрирани като наблюдатели на изборите.\n\r\nСпоред законодателството на ЕС всички страни трябва да използват избирателни системи, които гарантират пропорционално представителство. Това означава, че броят на избраните членове от всяка партия зависи пропорционално от броя на подадени гласове за съответната партия.\n\r\nВ България при избор на членове на Европейския парламент има и преференциален вот, който дава на избирателите възможност да посочат своя предпочитан кандидат в рамките на партията, която са избрали. Кандидатите, които са получили повече преференции, имат по-голяма възможност да бъдат избрани.\n\r\nПредседателят на Съвета на директорите на \"Информационно обслужване\" проф. Михаил Канстантинов прогнозира, че на европейските избори ще гласуват около 2 млн. души. Експертът обясни, че ще има нововъведение при преференциите, с което се цели избягването на феномена 15/15. Той уточни, че за целта номерата за преференциите започват с единица, т.е. номер 15 в листата ще бъде маркиран като 115, за да се намалят объркванията.\n\r\nПредседателят на ЦИК Стефка Стоева отправи апел към всички партии, коалиции и независими кандидати, да водят съобразена със закона кампания.\n\r\n ", "date": "2019.04.26", "title": "Днес започва предизборната кампания за депутати в ЕП"}
{"url": "https://www.dnes.bg/football/2019/04/26/pavel-kolev-treniorska-smiana-v-levski-ne-e-na-dneven-red.408777", "text": "Спортният директор на Левски Павел Колев заяви, че в настоящия момент треньорска смяна на Георги Дерменджиев не стои на дневен ред.\n\r\nПо-рано се появиха информации, че селекционерът на националния отбор на България Петър Хубчев е подал молба за напускане, като ще поеме \"сините\" от лятото.\n\r\n\"Нямам никаква идея дали това, което се тиражира от ранния следобед /вчера – бел.ред./, е вярно. Новината отникъде не е потвърдена официално. Ние, най-малко като клуб, можем да знаем дали националният отбор е останал без селекционер. Среща между Георги Дерменджиев и собствениците на Левски не е имало да му се гарантира оставането. Особено с такъв мотив\", коментира Колев.\n                    \n                    \n                \r\n\"Имахме днес работна среща с Дерменджиев и с (главния скаут) Богдан Патрашку. Говорихме час и половина за селекцията\", допълни той. Колев заяви, че е наясно откъде идват слуховете.\n\r\n\"Шумотевицата не е случайна. Но мен не ме притеснява. Наясно съм какво се случва. Знам откъде идва и защо. Надявам се на Георги Дерменджиев да не се отрази, но той има толкова опит вече, врял е и кипял във футбола. Наясно е, че гаранции няма никакви и за никого в Левски, може да бъде сменен след края на сезона, както и аз може да бъда заменен, защото това е Левски. Когато не си постигаш задачите и целите, които са ти поставени, винаги може да си тръгнеш. Дали е психовойна, не мога да коментирам\", каза спортният шеф на \"сините\".\n\r\n\"Към днешна дата има нулев шанс Петър Хубчев да бъде старши треньор на Левски. Първо, аз смятам, че Хубчев е все още селекционер на националния отбор, нямам информация за обратното. Дори и да се стигна до треньорска рокада при нас, тепърва ще трябва да седнем и да я мотивираме. След това да мислим за варианти за нов треньор. В момента това не е на дневен ред. Селекцията се прави с участието на Георги Дерменджиев. Излишни спекулации са това\", допълни той.\n\r\nЛевски следи десетина футболисти за евентуални нови попълнения, сред които е и италианският халф Диего Фабрини от румънския Ботошани.\n\r\n\"Реален интерес към италиански халф няма. Запитване или оферта към него няма. Наблюдаван е от Патрашку на живо. Не само той, но и други футболисти, правят се доклади. Това е нормално. Нито сме влизали в контакт с него и с неговия клуб, защото не сме сигурни, че това е футболист, който ще ни свърши работа. Гледаме около десет футболисти\", обясни Колев.", "date": "2019.04.26", "title": "Павел Колев: Треньорска смяна в Левски не е на дневен ред"}
{"url": "https://www.dnes.bg/rusia/2019/04/26/trymp-za-iadreno-razoryjavane-na-sasht-rusiia-i-kitai.408778", "text": "Президентът на САЩ Доналд Тръмп заяви, че САЩ, Русия и Китай трябва да се откажат от ядрените оръжия, предаде ТАСС, цитирайки интервю на американския държавен глава пред телевизия \"Фокс нюз\".\n\r\n\"Днес видях как президентът (Владимир) Путин в Русия заяви, че се радва да помогне (на САЩ) със (севернокорейския лидер) Ким Чен Ун и Северна Корея. Искаме да се отървем от ядреното оръжие, всички сме длъжни да го направим\", заяви Тръмп. \r\n\n\r\nТой подчерта, че Русия и Китай също трябва да се откажат от ядрените си арсенали.\n                    \n                    \n                \r\nПо-рано снощи телевизия Си Ен Ен заяви, цитирайки анонимни представители на Белия дом, че Тръмп има намерение да подготви споразумение за съкращаване на ядрените арсенали, предвиждащ участието на Русия и Китай, пише БТА. Според президента на САЩ контролът над ядрените оръжия трябва да се извършва с участието на Москва и Пекин и да включва всички видове оръжия и бойни глави. \r\n ", "date": "2019.04.26", "title": "Тръмп \"за\" ядрено разоръжаване на САЩ, Русия и Китай"}
{"url": "https://www.dnes.bg/snimka-na-denia/2019/04/26/slynchevo-i-toplo-shte-e-dnes-temperaturite-stigat-28.408779", "text": "Днес ще преобладава слънчево време. След обяд над Западна и Централна България ще се развие купеста и купесто-дъждовна облачност. На места в планинските райони ще превали краткотраен дъжд, придружен с гръмотевици. Ще духа слаб до умерен югоизточен вятър. \n\r\nПовишението на температурите ще продължи и максималните ще са между 23° и 28°, по-ниски по Черноморието - 15°-17°. Атмосферното налягане бавно ще се понижава и към края на деня ще бъде малко по-ниско от средното за април. Такава е прогнозата за времето на НИМХ.\n\r\nНад Черноморието ще бъде предимно слънчево. В сутрешните часове на места с ниска облачност и намалена видимост. Ще духа до умерен югоизточен вятър. Максимални температури на въздуха: 15°-17°. Температурата на морската вода е 12°-14°. Вълнението на морето ще бъде 2 бала.\n                \n                \r\nНад планините ще преобладава слънчево време, след обяд над масивите в Западна и Централна България ще се развива купеста и купесто-дъждовна облачност. На места ще превали краткотраен дъжд, придружен с гръмотевици. Ще духа слаб югозападен, по билата до умерен западен вятър. Максимална температура на височина 1200 метра около 17°, на 2000 метра - около 10°.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n ", "date": "2019.04.26", "title": "Слънчево и топло ще е днес, температурите стигат 28°"}
{"url": "https://www.dnes.bg/stranata/2019/04/26/stotici-hiliadi-na-pyt-remonti-i-lipsa-na-obhodni-pytishta.408784", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКлючовата дума на деня е \"трафик\". Голямото пътуване за Великден започна още вчера, продължава с пълна сила и днес. Очаква се около 200 хил. автомобила да напуснат само София. \n\r\nПатрули на \"Пътна полиция\" са разположени на всички изходни точки на столицата. Най-натоварен се очаква да бъде трафикът към граничните ни пунктове със Сърбия и Гърция.\n\r\nНай-честата грешкa е това, че всички тръгват в края на последния работен ден. Не трябва да се тръгва никога точно в края на работния ден, убеден е председателят на Българското обединение на шофьорите Христо Радков.\n\r\nПред камерата напрепоръча да избираме по-нестандартни часове за тръгване на път по време на празничните дни. Поне два часа по-рано или по-късно от основния трафик.\n                    \n                    \n                \r\nРадков отправи критика към служителите на \"Пътна полиция\", че не съдействат за облекчаване на движението, а вместо това застават някъде с радар. По думите му те дори спомагат за задръстванията, тъй като шофьорите рязко намаляват, за да не бъдат спрени и се образуват тапи.\n\r\n\"В България страдаме от липсата на обходни пътища. В момента всички изходи на София са в ремонт. Преди да започне да се строи основна пътна артерия, първо трябва да бъде изграден обходният път\", подчерта Радков в \"България сутрин\".\n\r\nИ обърна внимание на водачите да не употребяват дори малко количество алкохол преди да се качат зад волана.\r\n", "date": "2019.04.26", "title": "Стотици хиляди на път, ремонти и липса на обходни пътища"}
{"url": "https://www.dnes.bg/stranata/2019/04/26/otrovena-e-vodata-v-kvartal-na-general-toshevo.408783", "text": "Окръжната прокуратура в Добрич е започнала досъдебно производство срещу неизвестен извършител заради отравяне на водата в квартал \"Пастир\" на Генерал Тошево.\r\nОт вчера водата не е годна за пиене и битова употреба, предаде БНР. \r\nДнес на място полиция, екипи на ВиК Добрич, Регионалната здравна инспекция и представители на Община Генерал Тошево ще извършват съвместни действия. \r\nЩе се вземат проби, които ще бъдат изследвани в лаборатория във Варна.\r\nПо случая се води разследване.\r\n ", "date": "2019.04.26", "title": "Отровена е водата в квартал на Генерал Тошево"}
{"url": "https://www.dnes.bg/index/2019/04/26/receptata-dnes-lesen-kozunak-s-malko-mesene.408547", "text": ":\r\n1 кг брашно\r\n6 яйца\r\n1 и ½ чаши захар\r\n1 чаша прясно мляко\r\n250 г мас или 1 малък пакет масло по желание\r\n50 мл топла вода\r\n1 кубче мая\r\n1 есенция ром\r\n \r\n:\r\n \r\nРазбъркайте маята с 1 лъжица захар, топлата вода и 2-3 лъжици от брашното. Нека се получи каша, която да оставите настрана да шупне.\r\n \r\nМеждувременно пресейте брашното. Смесете захарта с прясното мляко, разбъркайте и изчакайте да се разтвори. След като това стане смесете с брашното. Към сместа добавете разтвореното масло или мас, както и разбитите отделно яйца. Разбъркайте и добавете и есенцията ром.\r\n \r\nРазбъркайте тестената смес с дървена лъжица. Ако тестото ви се стори прекалено лепкаво добавете още малко брашно, но не прекалявайте да не стане много хлебно. След като омесите тестото, оставете го на топло да втаса за няколко часа. След като набъбне 3 пъти, значи е готово за печене.\r\n \r\nПреди това оформете тестото в желаната от вас форма (плитка, усуканица или нещо подобно). Намажете го с жълтък, смесен с малко олио и поръсете обилно със захар. Оставете отново да втаса на топло (може и на ниска температура в печката). Поставете в намазнена тава за печене. Печете в загрята на 170-180 градуса фурна до готовност.\r\n\r\n\r\n ", "date": "2019.04.26", "title": "Рецептата Dnes: Лесен козунак с малко месене"}
{"url": "https://www.dnes.bg/obshtestvo/2019/04/26/psiholog-niama-praznichna-depresiia-a-neopravdani-ochakvaniia.408786", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПредстоящите семейни празници могат да се окажат и доста изморителни - както физически, така и психически. Подготовката за тях, празничните вечери и срещите с роднини, които не сме виждали от много време, могат да се отразят и на емоционалния ни баланс.\n\r\nРавносметката, която правим пред тях, може да ни докара до депресия. Как да подходим в следващите дни, за да останем отпочинали и спокойни след празника? По темата в \"България сутрин\" говори психологът Ина Антонова.\n\r\n\"Пътуването трябва да се превърне в част от празника. Ако успеем да организираме така семейството си, че да не крещим през цялото време, за да можем да си осигурим привиден комфорт, ами го превърнем в някакъв тип игра, ще бъде много по-прекрасно начало на празниците\", посъветва тя.\n                    \n                    \n                \r\nАнтонова допълни, че не трябва да нагнетяваме напрежение, защото през следващите дни ще трябва да изживяваме този стрес.\n\r\nПо думите ѝ това, което ще се случи по празниците, е изключително приятно и важно, само ако ние решим да е така. Проблемът е нагласата за тях: \"Няма такова явление като празнична депресия, има очаквания, които няма да се оправдаят\".\n\r\nСпоред нея сравняването с роднините и опитите да демонстрираме превъзходство ще убие празничния дух. \n\r\n\"Ние сме си дали някакви обещания по Коледа и Нова година. На Великден си теглим чертата и виждаме, че нищо от тях не сме започнали да изпълняваме. Проблемът не е, че не сме започнали да ги изпълняваме, а защо полагаме основите на нещо, което нямаме никакви намерения да изпълним\", посочи тя. \n\r\nПо думите ѝ празникът не е време за празнуване, а за почивка. Антонова обясни още пред  че всъщност позитивният и негативният стрес се обработват по един и същи начин в организма и затова понякога дори приятните емоции могат да ни дойдат в повече.\n\r\nИ добави, че депресията също е свързана с неоправданите очаквания. А за да я определим като заболяване, трябва да продължава повече от две седмици. Съветът ѝ е да прибягваме веднага към медикаменти, а при първите симптоми да се запитаме откъде идва проблемът.\n\r\n ", "date": "2019.04.26", "title": "Психолог: Няма празнична депресия, а неоправдани очаквания"}
{"url": "https://www.dnes.bg/obshtestvo/2019/04/26/dobroto-e-tuk-dva-izgubeni-portfeila-biaha-namereni-i-vyrnati-v-edin-den.408775", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДоброто не е изчезнало. А дали има знаци на съдбата? В една пролетна нощ Александър, току-що получил заплата, излиза, за да се повесели с приятели. Неочаквано празникът в последния работен ден спира, защото Александър е загубил портмонето си. В него е не само половината му месечна заплата, но и важни документи.\r\n\"Започнахме с колата да обикаляме около НДК и бул. \"България\", обиколихме три пъти и установихме, че портмонето го няма. На една от спирките забелязахме портмоне и първата ни реакция разбира се беше, че вечерта ще продължи, но се оказа, че не е моето\", разказа Александър Иванов. \r\nПрибрал го, потърсил жената във Facebook, но не я открил. През това време и него го търсели. \r\n ", "date": "2019.04.26", "title": "Доброто е тук! Два изгубени портфейла бяха намерени и върнати в един ден"}
{"url": "https://www.dnes.bg/obshtestvo/2019/04/26/nashi-gurbetchii-v-holandiia-v-bylgariia-takyv-glad-ne-sme-teglili-kakyvto-tam.408781", "text": "Сигнал за робия на български работници в Холандия втори месец циркулира между институциите в кралството и у нас. Стотици хора от цяла България са измамени, живеещи при отвратителни условия, заплашвани и гонени, без да има кой да ги защити. \n\r\nТова разказа пред  Евелина Антонова от Велико Търново. Тя е посредник за изпращане на хора на работа в чужбина. През декември 2018 г. подписва договор с холандското бюро по труда Prisma Worx.\n\r\n“Бях изпратила около 50-60 човека в рамките на 3 седмици. Имаше и други българи чрез пловдивска агенция и хора, отишли чрез близки или роднини. Като сключихме договора, обещаха да им осигурят най-малко 38 работни часа на седмица, а минимум на заплащането - 9,33 евро на час. Тези хора трябваше да работят във фабриките за обработка на пилешко месо на “Плукон”, разказва Евелина. Проблемите със заплащането започнали в началото на януари.\n                    \n                    \n                \r\n“Бюрото се оправдаваше, че “Плукон” или не плащали, или не записвали часовете. Но там има чек карта, няма как да се загуби. След това има списък вътре в самата фабрика, по който ги проверяват по имена, има и камери - няма как да се загуби информация. Просто си миеха ръцете с “Плукон”. Как може да има заработени часове, а да вземе по 100 и няколко евро на седмица, което е много под минимума”, каза Антонова.\n\r\nУдържали неправомерно по 50 евро за чип, 25 евро за работни обувки, които са безплатни. За да не бъдат изплатени заработените пари, потърпевшите твърдят, че измислили да полагат електронни подписи, уж че са взели аванси, а те не са ги получавали.\n\r\nПо договор българите трябвало да плащат 100 евро за квартирата на седмица, оказало се обаче, че се удържат по 125-150 евро за мизерни общежития. “Взимали са им по 50 евро за почистване на бунгала, където бяха настанени незаконно през зимата, с 3 перални на 60-70 човека. Тези перални замръзваха при минусовите температури. Виждала съм го, защото на третата седмица, като започнаха проблемите с неплащането, аз отидох в Холандия”, обяснява Евелина.\n\r\n52 дни тя останала на собствени разноски, за да ходи по институции.\n\r\n“Няма как да оставя между чука и наковалнята човек, който не знае езика, разделил се е със семейството и децата си, за да отиде на 2500 км да изкарва прехраната си”, допълва Евелина, която също доскоро е била на гурбет.\n\r\nПо време на престоя си става свидетел на фрапиращи случаи - работник, пострадал по време на работа, е уволнен и се налага тя да го кара до болница, за да зашият наранената му ръка.\n\r\n“Ако някой си търси правата и си иска парите, бива изгонен на момента - по този начин бяха и заплашвани хората. Две семейства от Плевен бяха закарани в Белгия, за да не могат да подадат сигнал”, допълва Евелина. \n\r\n“24 часа” се свърза с Нина Георгиева и мъжа ѝ Ганчо Лилов от Плевен, които са качени в бус от представител на трудовото бюро и изоставени на неизвестно място.\n\r\n“Бяхме настанени във Веерт, ходехме на работа в Ломел, накрая не ни платиха, а ни изхвърлиха на улицата. Не знаем, не разбираме езика, питаме къде ни водят, не ни обясняват. В един момент на телефоните ни идва съобщение, че сме в Белгия. Изплашихме се да не ни оставят в някоя гора. Бяхме с девера и етървата, и четиримата се оказахме на улицата, гладни, жадни, без пари в студа”, разказва Нина.\n\r\nМолят случайни хора да се обадят в полицията, свързват се и с Антонова.\n\r\n“Полицията ни взе и стояхме една нощ там, докато си намерим превоз за България. Тръгнахме си с бус, който караше хора от Холандия за България. Човекът ни прибра без пари”, разказва преживяното Нина. Седмицата преди изгонването не са излизали на работа.\n\r\n“Само ни казваха, че идвали нови работници и трябвало да се учат. Един месец бяхме там, на 18 януари пристигнахме. Почти нищо не сме получавали, стояхме гладни. Един път взехме по 80 евро и в началото по 20 евро - с тези пари изкарахме две седмици двама души. Ние в България такъв глад не сме теглили, какъвто там. А трябваше да получаваме първоначален аванс по 50 евро и на всяка втора седмица - по 200-250 евро на човек”, разказват Нина и Ганчо.\n\r\nУдържали им по 125 евро на човек на седмица за мизерни квартири в нещо като общежитие. \n\r\n“Имаше много стаи с две тоалетни - мъжка и женска. Банята ни беше на 500 м от нас, където беше много студено. За този месец сме се къпали два пъти, защото само веднъж улучихме топла вода. Стаите - мизерни, кухнята също, просто никакви условия за живеене”, казва Нина и се зарича, че ще си търсят правата.\n\r\nСлед като Антонова пристига в Холандия, провеждат събрание в офиса на Prisma Worx в град Стрампрой. Уверяват я, че грешките ще бъдат поправени. Вместо това автоматично договорите на българите стават едноседмични.\n\r\n“Отидох в посолството в Хага, консулът излезе и ми даде два листа с имена на преводачи, защото е нужно да се говори на местния език, и една визитка на адвокат”, продължава тя.\n\r\nСледва посещение в холандската инспекция по труда оттам я насочват към синдикат FNV. В него отказват да се заемат с проблема под предлог, че гурбетчиите не си плащали таксата към синдиката в продължение на 2 г.\n\r\nПрибирайки се в България, Евелина Антонова сигнализира външно министерство. Случаят е прехвърлен към нашата инспекция по труда и комисията за борба с трафика на хора.\n\r\n“Видно е от данните по сигнала, че фирмата посредник Prisma Worx и предприятието работодател “Плукон” не са регистрирани в България, поради което Главна инспекция по труда не е компетентна да осъществи контрол. С наше писмо от 4 април 2019 г. сигналът е изпратен по компетентност до Инспекцията по труда на Кралство Нидерландия”, се казва в официален отговор до “24 часа”, подписан от инж. Георги Милчин.\n\r\nЗа гурбетчиите в Холандия обаче нищо не се е променило, разказа по телефона на 19 април Емилия Ангелова от Пловдив.  \n\r\n“Днес ми е последен работен ден и бягам с 300 км/ч. Започваш да работиш, взимат ти парите. Измислят си разни оправдания, тук няма с кого да се разбереш. На мен за 6 месеца сигурно 1000 евро и повече ми ги няма от заплатите. Намираме се на 250 км от град Веерт в едни казарми – отвратителна история.\n\r\nИзхвърлени сме отвсякъде. Обърнахме се към финансовите институции, смятахме, че има предизвикана проверка, но до този момент - нищо. Нашите дипломати също не помогнаха. Сега се спасявам, защото тези 6 месеца ми струваха 6 години”, разказва Ангелова.\n\r\nДопълва, че денонощно с бусове докарвали български гурбетчии.\n\r\n“Да не ви казвам колко пъти идват през нощта и ги гонят затова, че са си потърсили парите. Имаме 7-8 колежки, не искаха да ходят на работа без пари, че от два месеца заплати не получавали. Дойдоха в 23 часа и им казаха: “Излезте, напуснете”. Хората стояха на пътя през януари - студ, сняг”, не крие разочарованието си Ангелова.\n\r\n“Никакви претенции нямаме към заводите, в които работим. В тях хората се отнасят с нас като равни, не ни делят. Агенцията ни назначава, тя казва коя седмица в кой ден ще отидеш на работа. Например миналата седмица съм била 2 дни на работа и от януари постоянно е така - ние сме в резерви. Иначе 150 евро квартирата, а те струват по 20-30 евро на човек на седмица”, изрежда Ангелова. Пресмята, че за тези 6 месеца е платила 2008 евро за квартира и не знае, като напусне, колко още ще ѝ удържат.\n\r\n“Стотици бяхме, да сме останали 30-ина души. Миналата седмица назначиха испанци, защото видяха, че българи вече няма как да излъжат”, каза пловдивчанката с твърдото убеждение, че няма да остави нещата така.\r\n ", "date": "2019.04.26", "title": "Наши гурбетчии в Холандия: В България такъв глад не сме теглили, какъвто там!"}
{"url": "https://www.dnes.bg/obshtestvo/2019/04/26/polovin-milion-bylgari-trygvat-na-pyt-za-velikden.408785", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВече стана традиция много от българите да използват и християнските, и националните празници за кратка ваканция на море или планина. Великден не прави изключение. Още преди няколко месеца гръцките морски курорти предложиха апетитни оферти за отмора.\n\r\nКакво избраха нашенците тази година – празник у дома или пътуване до морето? \n\r\n\"Очакванията са около 500 хил. българи да се отправят на път за Великденските празници. Около 150 хил. от тях ще пътуват в чужбина\", посочи в студиото на \"България сутрин\" главният експерт към Института за анализ и оценки в туризма Константин Занков.\n\r\nТой отбеляза, че новините за развитието на родния туризъм също са добри. В периода между Великден и 1 май се очаква в страната ни на почивка да дойдат близо 170 хил. чужденци.\n                    \n                    \n                \r\n\"Най-много посетители има от балканските държави. Румънците например се насочват предимно към северното ни Черноморие. Заетостта на хотелите там за Великден е близо 80%\", каза още Константин Занков.\n\r\nПред  експертът отбеляза, че гърците също харесват страната ни. Предпочитани от тях дестинации най-често са граничните райони като Сандански, а през зимата - Банско и останалите ски курорти.\n\r\n ", "date": "2019.04.26", "title": "Половин милион българи тръгват на път за Великден"}
{"url": "https://www.dnes.bg/televizia/2019/04/26/nov-dom-romsko-semeistvo-koeto-se-bori-s-tejkata-sydba.408730", "text": "\n\r\nВчера социалният проект на bTV \"Бригада Нов дом\" показа голямото и сплотено семейство на баба Цветанка, дъщеря й Мария, синът й – Трайчо, племенничката Натали и малката Марая. Те не се срамуват от ромския си произход и не се предават пред тежката си съдба. Мария и бригадата на Караджов изхвърлиха и последните следи от предишния им живот, преустроиха жилището им и дори направиха семейството им още по-голямо и щастливо. Героите в работни костюми успяха да настанят комфортно 7 души в двустаен апартамент и върнаха надеждадата им за светло бъдеще. \n\r\nВ малък двустаен апартамент живее 5-членното семейство на Цветанка. Първоначално съседите в общинсия блок не приемат ромското семейство, заради предрасъдъци. Те гонят децата от площадката, замерват ги с картофи и лук. \n                    \n                    \n                \r\nЦветанка се омъжва преди 33 години, ражда Мария, а след три години забременява с близнаци. Когато разбира, мъжът й предлага да ги дадат за осиновяване. Тя категорично отказва и той я изоставя в 8 месец. Готова да се бори за малките, тя работи на две места, за да отгледа сама три деца. Тя държи не само да са сити и облечени, но и да завършат образование. В момента е пенсионер по болест. Трайчо е на 31 години, има жена и дете, но не живеят заедно, защото не могат да си позволят самостоятелно жилище. Работи към Общината като озеленител, за да помага на семейството си. Мария е имала 10-годишна връзка с българин, но когато забременява, той заявява, че не иска дете от ромка. Иска аборт или осиновяване на детето и дори не го припознава при раждането му. Тя работи като хигиенист в ресторант. \n\r\nНатали е племенница на Цветанка. Преди година забелязва, че самотният й баща отслабва и бавно гасне. Диагностициран с рак на кръвта, той умира в ръцете й. От тогава живее в дома на леля си и чувства любовта и подкрепата на всички. Преживяните от всеки болки и разочарования ги сплотяват и те живеят в любов и разбирателство помежду си. Стараят се домът им да е чист и подреден, но всичко е старо и разрушено. \r\nРазпадащи се мебели, мухлясала баня без плочки и почти неизползваема кухня, превръщат живота на голямото семейство в ежедневно предизвикателство. Всички жени спят в една стая, а мъжът – на счупения диван в хола. Пералня нямат. Възможностите им стигат само за козметични освежавания, а те мечтаят за добри условия на живот за малките.  \n\r\nОще с първите си крачки в дома на Иванови, Мария Силвестър забеляза, че това е една от най-чистите и подредени къщи, в които е влизала. Тя обеща помощ на силната майка и надежда на влюбения й син да живее със своето семейство. Когато пристигна бригадата на Караджов, майсторите се заеха с множеството тапети, пружини в по-окаяно положение от казармата и мивка като на двора – без топла вода и канал. Голямото предизвикателство беше обособяването на допълнителна стая, където да се настани младото семейство на мъжа в къщата. Момичешката стая стана по-функционална и красива, а решението за преходния хол  напълно отговори на мечтите на семейството. \n\r\nПо традиция, докато майсторите правят чудеса в домовете, Мария се грижи за душите на семействата в „Бригада Нов  дом“. Този път Натали получи среща с университетския преподавател по английски език – г-жа Алексиева и неограничен курс в изучаването му. Така баба Цветанка ще изпълни обещанието към брат си и ще се погрижи за образованието на племенницата си. Но това не беше единствената изненада. С грижа за бъдещето на семейството, Weber подариха на Трайчо курс по полагане на плочки и естествени камъни.  \r\nЖертва на обществените предразсъдъци, децата са били на площадката.", "date": "2019.04.26", "title": "Нов дом: Ромско семейство, което се бори с тежката съдба"}
{"url": "https://www.dnes.bg/eu/2019/04/26/makron-vtvyrdi-tona-kym-imigraciiata-i-isliamizma.408780", "text": "Френският президент Еманюел Макрон възприе твърд тон към имиграцията и политическия ислям, представяйки предложенията си, формирани въз основа на националния дебат, започнал след протестите на \"жълтите жилетки\", предаде ДПА.\n\r\nГраниците са една от опорите на нацията, заяви френският президент, подчертавайки, че вярва твърдо в правото на убежище, но \"за да приемате хора, трябва да имате дом\".\n\r\nМакрон повдигна и въпроса за френския принцип за светското начало на държавата, заявявайки, че проблемът е в стремежа на някои малцинства да се отделят от останалата част на държавата.\n\r\n\"Говорим за едно отделяне, което на места се е случило подмолно, защото Републиката не е спазила своите обещания, говорим за хора, които в името на една религия следват политически проект, този на политическия ислям, който иска да се отдели от нашата Република. И по този въпрос поисках от правителството да бъде неотстъпчиво\", добави Макрон, цитиран от Франс прес, отбелязвайки, че във Франция се води дебат за мястото и организацията на исляма на територията на страната.\n                    \n                    \n                \r\nТова е труден въпрос за френското общество, който често се подхранва от конкретни случаи като носенето на ислямско було в училищата или някои учебни програми. От 1905 г. Франция има закон за разделяне на Църквата и държавата, създавайки светска република.\n\r\n\"В последно време засилихме приложението (на закона от 1905 г. - бел. АФП)\", включително чрез затваряне на училища, културни центрове и асоциации, които не спазват правилата на републиката, подчерта френският държавен глава.\n\r\nОт ноември правителството провежда консултации с религиозните представители, за да финализира проекта си за реформа на закона от 1905 г., целяща предимно да се подобри прозрачността при финансирането на религиите и да се гарантира спазването на обществения ред, припомня АФП, цитирана от БТА.\n\r\nВ речта си френският президент определи ислямския екстремизъм като заплаха за френската република и подчерта, че иска правителството да работи по-усилено, за да попречи на екстремистите да навредят, отбелязва Асошиейтед прес.\n\r\nФренският президент обеща и децентрализация на системата, заявявайки, че гражданите очевидно искат решенията да се вземат по-близо до тях и Франция трябва да промени метода на организация на републиката, отбелязва ДПА. Различните функции на различните равнища на властта трябва да бъдат по-ясни, за да може хората да знаят за какво гласуват на местни и национални избори.\n\r\nОсвен това гражданите трябва да могат да включва теми в дневния ред на общинските съвети чрез петиция, добави Макрон.\n\r\nФренският президент заяви, че не се интересува от шансовете си за преизбиране през 2022 година. \"Искам да успея\", подчерта той на пресконференцията в президентския дворец. \r\n ", "date": "2019.04.26", "title": "Макрон втвърди тона към имиграцията и ислямизма"}
{"url": "https://www.dnes.bg/obshtestvo/2019/04/26/patriarh-neofit-da-se-vdyhnovim-ot-velichieto-na-spasitelia.408789", "text": "\n\r\nНека да се вдъхновим от величието на Спасителя и неговия подвиг, за който сме честити като православни християни, да го имаме като пример в живота. Това каза Негово Светейшество патриарх Неофит, преди да отслужи Царски часове, вечерня с изнасяне на св. Плащаница в митрополитската катедрала „Св. Неделя“.\n\r\n„На Разпети петък си спомняме състраданията на Господ Иисус Христа и се стараем да следваме Господа в неговия път към Голгота и Възкресението. Нека да се вдъхновим от величието на Спасителя и неговия подвиг, за който сме честити като православни християни, да го имаме като пример в живота“, заяви той.\n                    \n                    \n                \r\nНа въпрос, след като Северна Македония ще вземе Благодатния огън от нас, очаква ли се негова визита там, той отговори: „Засега не сме обсъждали този въпрос. Ще има обсъждане и тогава ще се реши кое как да се организира и направи. Сега мълчим пред състраданията Господни“. \n\r\n„Пожелавам ви много духовно настроение и светли предстоящи празници“, добави патриарх Неофит.\r\n\r\n ", "date": "2019.04.26", "title": " Патриарх Неофит: Да се вдъхновим от величието на Спасителя!"}
{"url": "https://www.dnes.bg/obshtestvo/2019/04/26/veche-sme-pod-7-miliona-niama-koi-da-plashta-pensiite.408787", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСпоред официалната статистика българите сме под 7 милиона. Ситуацията се усложнява и от това, че броят на пенсионерите е 2 050 000. За миналата година обществото ни не е успяло да събере близо 4 млн. лева за покриване на плащанията за пенсионерите. Отрицателният баланс се увеличава правопропорционално с намаляването на българите.\n\r\nВ \"България сутрин\" по  експертът по демография към БАН доц. Надежда Илиева и финансистът Мика Зайкова се обединиха около мнението, че големият проблем на демографската криза е лошата икономическа ситуация в страната. Илиева също така допълни, че намалява и средната гъстота на населението.\n                    \n                    \n                \r\n\"Основните проблеми в демографското развитие са освен намаляването на броя на населението, така и застаряването. В България има и голямо териториално различие. Според нашата прогноза има тревожна тенденция за обезлюдяване на селата. След 10 години те ще са 17% от страната. Намалява и средната гъстота на територията на България\", каза експертът.\n\r\nМика Зайкова пък разкри, че вариантът да се избегне срив на основния пенсионен фонд е хората да се осигуряват на парите, които получават, а не максимум до 3 хиляди лева, както е в момента.\n\r\n\"Емиграцията обхваща хората между 20 и 39 години. България става демографска пустиня. Икономическата ситуация в страната също влияе много на демографската криза. Младите искат кариерно развитие и по-високи приходи. През 2040 г. може да гръмне основният пенсионен фонд. Финансовият министър да предприеме реформи. Тези 9 милиарда, които трябват за пенсии, ние сами си ги съкратихме, като непрекъснато намалявахме осигурителните вноски, за да помагаме на бизнеса. Вноските трябва да се вдигат и всеки да се осигурява на парите, които получава, а не таванът да е 3 хиляди лева\", каза тя пред Bulgaria ON AIR.\n\r\n\r\n ", "date": "2019.04.26", "title": "Вече сме под 7 милиона, няма кой да плаща пенсиите"}
