{"url": "https://www.dnes.bg/science/2019/01/03/15-godini-trud-kitaiskata-lunna-programa-ot-seriiata-chanye.398145", "text": "Китайският космически апарат \"Чанъе-4\" кацна днес на обратната страна на Луната. Това е първото подобно постижение в космическите изследвания. Историята на китайската лунна програма обобщи агенция ТАСС.\n\r\nКитайската програма за изследване на Луната започва през 2003 година.\r\nПървата мисия е космическата сонда \"Чанъе-1\", изстреляна през октомври 2007 година. Тя работи 16 месеца в окололунна орбита и спомогна за съставянето на триизмерна карта на Луната с висока резолюция.\n\r\nПрез октомври 2010 година бе изведена в орбита космическата сонда \"Чанъе-2\", която откри и фотографира потенциални подходящи райони за кацане.\n\r\nКитайският космически апарат \"Чанъе-3\" беше изстрелян през декември 2013 година. Той спусна върху лунната повърхност роувъра \"Юйту\".\n\n\r\n                    \n                    \n                \"Чанъе-4\" се състои от автоматичен модул за полет с тегло 425 кг, платформа за кацане с тегло 1,2 тона и 140-килограмов роувър. Това е вторият китайски роувър на Луната. Построен е по подобие на \"Юйту\".\n\r\nПрез 2019 година Китай планира да изпрати на Луната \"Чанъе-5\", който ще вземе и ще достави около 2 кг лунен грунт. След това ще бъдат пуснати два космически апарата за кацане на Северния и Южния полюс на Луната.\n\r\nРоувърът на \"Чанъе-4\" е с правоъгълна форма, два сгъваеми слънчеви панела и шест колела. Той има следните размери: дължина - 1,5 м, ширина - 1 м, височина - 1,1 м. Роувърът е оборудван с различни камери - за кацане, за панорамни снимки и за пейзажни снимки. Снабден е с радар за изучаване на повърхностните слоеве на Луната, с лазерен далекомер и с триизмерен скенер. Наред с други инструменти има и дозиметър, детектор на неутрони, инфрачервен спектрометър и малък анализатор на неутрални частици.\n\r\n\"Чанъе-4\" беше изстрелян от космодрума Сичан в югозападната китайска провинция Съчуан на 8 декември 2018 година с ракета \"Великият поход - 3В\". На 12 декември 2018 година успешно навлезе в орбита около Земята.\n\r\nСондата \"Чанъе-4\" ще провежда нискочестотни радиоастрономически изследвания. Ще изучава структурата на лунната повърхност, ще направи топографски изследвания. Предвидени са и биологични експерименти - отглеждане на картофи и размножаване на пеперуди.\n\r\nВръзката на \"Чанъе-4\" със Земята се осъществява с помощта на спътника-ретранслатор \"Цюецяо\". Той беше изстрелян на 25 май 2018 година. На 14 юни 2018 година зае позиция в точката на гравитационното равновесие между Земята и Луната - на 455 хиляди км от Земята и 65 хиляди км от Луната. Освен че предава данните от сондата \"Чанъе-4\", той служи за наблюдение на космически радиоизлъчвания с ниска честота, които не се улавят от наземните апарати заради земната йоносфера. \r\n/БТА/", "date": "2019.01.03", "title": "15 години труд: Китайската лунна програма от серията \"Чанъе\""}
{"url": "https://www.dnes.bg/obshtestvo/2019/01/03/rashko-na-15-godishnata-mariia-na-grijite-na-baba-si-rambo-syshto.398177", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        15-годишната Мария, която роди първото бебе на Пазарджик ще живее в дома на своята майка в ромската махала в Пещера. \n\r\n30-годишната баба ще помага при отглеждането на малкия Рашко. Светла Ангелова вече гледа и първото дете - Рамбо.\r\nСветлана има още 3 деца - две момчета и едно момиче. \r\nМладата баба споделя пред Bulgaria ON AIR, че и тя е родила първото си дете на 14 години. Тя разказва, че мъжът на нейната дъщеря също е на 15 години.\r\nРодители на Рамбо и Рашко са на по 15 години и не ходят на училище.\r\nСветлана допълва, че за отглеждането на децата ще помагат и нейните родители. Семейството очаква да изпишат малкия Рашко и майка му Мария утре. Вече са подготвени и подаръците.\r\n ", "date": "2019.01.03", "title": "Рашко на 15- годишната Мария на грижите на баба си. Рамбо също "}
{"url": "https://www.dnes.bg/index/2019/01/03/aromatyt-na-rozi-v-kolite-namaliava-katastrofite.398104", "text": "Учени от университета на Съсекс установиха, че полъхът на приятен и успокояващ аромат в автомобилите намалява броя на пътните инциденти, съобщи в. \"Дейли мейл\".\n\r\nКолкото и невероятно да звучи, мимолетното пръскане на розов аромат може да се окаже не по-малко важно за безопасността на пътуващите от коланите и въздушните възглавници.\n\r\nУчените са работили със симулатор, като са монтирали пръскащо аромати устройство на волана. То е освобождавало различни миризми в опасни ситуации, като рязко спиране на автомобил или изскачане на велосипедист на пътя.\n\r\nПроверените аромати са на роза, лимон и мускусния цибет. Произшествията намалели най-много - с 64 процента, с аромата на рози. Мускусът ги увеличил с 46 процента.\n                \n                \r\nОбонянието се смята за най-старото сетиво. То се задейства по-бързо от зрението и слуха. Затова учените са убедени, че разпръскването на аромати в автомобилите може да подаде сигнал на мозъка по-бързо от визуалната информация.\n\r\nИдеята обаче не може да бъде приложена веднага, защото за нея е необходим някакъв изкуствен интелект, който да предусеща опасността на пътя. Съществуващите ароматизиращи системи в колите нямат същия ефект, нито ароматизаторите, защото носът бързо привиква. Ясно се усеща само полъх от време на време.\r\n/БТА/", "date": "2019.01.03", "title": "Ароматът на рози в колите намалява... катастрофите"}
{"url": "https://www.dnes.bg/notifikacii/2019/01/03/novo-20-i-jurnalisti-v-shemite-na-alo-apashite.398164", "text": "Телефонни измамници включиха в схемите си и \"журналистически екипи\". Измамата е станала в Русе, а нейна жертва е пенсионерка, която предала на престъпниците над 3000 лева в пари и злато.\r\n70-годишната жена подала сигнал в полицията, че на домашния й телефон вчера се обадил мъж, който се представил за \"инспектор Петър Петров\". Той обяснил, че телефонният й номер, заедно с данни за дебитната й карта, са открити у водач на престъпна група на име \"Стефан\".\r\nМнимият инспектор й казал още, че полицейската акция се осъществявала съвместно с журналистически екипи.\r\nЖената трябвало да постави парите и ценностите си в тъмна найлонова торба и в стара гума в края на улицата, на която живее.\r\nРусенката оставила 2070 лева и златни накити на стойност около 1000 лева, като зачакала да й бъдат върнати.\r\nПо-късно жената позвънила на тел. 112, за да потърси \"инспектора\". Оператор й обяснил, че е била обект на телефонна измама. По случая се води разследване.", "date": "2019.01.03", "title": "Ново 20: И \"журналисти\" в схемите на ало апашите"}
{"url": "https://www.dnes.bg/usa/2019/01/03/zashto-na-sveta-mu-triabva-amerika-i-kitai-da-se-razbirat.398136", "text": "В САЩ подкрепата за отношения на сътрудничество с Китай бързо се изпарява. Все повече чувам оплаквания от бизнес лидери за структурни търговски проблеми. Военните са обезпокоени от агресивните геополитически ходове на Пекин. Влиятелни гласове и в двете политически партии използват все по-конфронтационен език. Тези основателни опасения водят към омагьосан кръг, в който всяко следващо негативно развитие още повече отравя и без това плиткия резервоар от добронамереност, пише Робърт Рубин, в. \"Ню Йорк таймс\".\n\r\nТази порочна цикличност трябва да бъде преодоляна. Деловите кръгове, политическите анализатори и медиите в САЩ трябва да създават климат, който да насърчава овластените чрез избори официални лица да се стремят към конструктивни отношения. Същото важи и за Китай, макар че там политическата система е различна. Лидерите и в двете страни трябва да признаят нашия императивен собствен интерес да работим заедно по изключително важните транснационални проблеми, и особено по двете смъртоносни заплахи, надвиснали над живота на планетата - ядрените оръжия и климатичните промени.\n                    \n                    \n                \r\nНито една страна не може сама да се справя с тези заплахи, а съществуващите международни институции се оказват неадекватни. Най-добрият шанс за успешно справяне с тези належащи въпроси, както и с други транснационални проблеми като пандемиите, тероризма и киберсигурността, е двете най-мощни световни икономики да станат катализатори на глобални действия.\n\r\nВ разговор, на който неотдавна бях медиатор в Съвета за външни отношения, китайският външен министър Ван И засегна тази тема и отбеляза, че \"историята ще запомни онези, които поемат водачеството в мъглата\".\n\r\nНай-сигурният начин това да се случи е да изградим конструктивни отношения между нашите две страни. В противен случай е наложително да оставим настрана нашите различия, за да се справим с тези две екзистенциални предизвикателства.\n\r\nДвете най-големи икономики - Съединените щати и Китай, могат да зададат тон за глобални усилия срещу изменението на климата, като инвестират в технологии за чиста енергия, приемат строги правила за опазване на околната среда и насърчават своите търговски партньори да направят същото. (Разбира се, сегашното правителство не приема реалността на изменението на климата, но се надяваме, че бъдещите правителства ще признаят необходимостта от неотложни действия).\n\r\nНеобходимо е също така сътрудничество за справяне с разпространението или възможното използване на ядрени оръжия. Продължаващото разработване от Северна Корея на разпадащи се ядрени материали и ракети е явно нарушение на неотдавнашното й споразумение със САЩ. А и не само Северна Корея поражда такива опасения. Пакистан например има слабо правителство и несигурен контрол върху своя ядрен арсенал.\n\r\nЧовешката история е низ от чести конфликти. Ако не вярвате, че човешката природа може да се промени, има сериозен риск ядрените оръжия да се използват в даден момент от държавни или недържавни играчи.\n\r\nСътрудничеството между САЩ и Китай за ограничаване на разпространението на ядрени оръжия между държавите, на отклоняването на ядрени материали към терористи и други рискове, ще ни даде повече сигурност.\n\r\nНай-обещаващата перспектива за справяне с тези предизвикателства е връщане на икономическите отношения на нашите страни на стабилна основа. Насоката на отношенията се задава отгоре, така че е време президентите Тръмп и Си Цзинпин да уредят своите текущи търговски спорове в рамка, която дава приоритет на сътрудничеството.\n\r\nАнтипатията на правителството към Китай понякога изглежда предизвикана от ирационален гняв заради търговските дефицити. Почти всички водещи икономисти смятат теорията на президента, че търговските ни отношения трябва да се оценяват с оглед на двустранния търговски дефицит, за аналитично погрешна.\n\r\nОт друга страна, Китай е нарушил някои широко приети търговски и инвестиционни норми, например чрез субсидиране на износа, ограничаване на вноса, защита на националните компании, налагане на задължения да се купуват китайски продукти, а понякога и изисквания чуждестранните компании да споделят интелектуалната си собственост с китайски партньори.\n\r\nТези структурни политики представляват сложен проблем. Те са съставна част от китайския икономически модел и Съединените щати трябва да признаят, че не могат просто да изискват Китай да промени този модел. Китай, от своя страна, трябва да признае, че неговата система създава някои неприемливи последици в сферата на търговските отношения.\n\r\nТръгвайки оттам, двете страни трябва да могат да намерят разумни решения. Подходът на Вашингтон трябва да бъде многостранен и спокоен, обединявайки усилията с други страни, включително европейските ни съюзници, Бразилия, Мексико и Япония, за подход като единен блок към Пекин. Да се надяваме, че не е твърде късно да се тръгне по този път.\n\r\nУспявали сме да преодолеем икономическите и политическите си различия в миналото. Когато бях министър на финансите през 1990-те години, Съединените щати и Китай работиха заедно, за да овладеят азиатската финансова криза. И въпреки че сегашното правителство се оттегли от Парижкото споразумение за климата, двустранното ни сътрудничество изигра съществена роля за постигането му през 2015 г.\n\r\nТрябва да погледнем отвъд ежедневните заглавия за (търговските ни спорове) към далече по-належащия проблем за все по-острите търкания между САЩ и Китай. В името на бъдещето на човечеството, а да не говорим за нашите непосредствени икономически интереси, нашите две страни трябва да признаят, че имаме взаимен интерес от конструктивни отношения и да действат в съответствие с това.\n\r\n\r\n/БТА/\r\n ", "date": "2019.01.03", "title": "Защо на света му трябва Америка и Китай да се разбират"}
{"url": "https://www.dnes.bg/notifikacii/2019/01/03/motorist-se-oplaka-ot-policeiski-tormoz-spretna-gonka.398174", "text": "21-годишен криминално проявен от созополското село Росен опита да избяга от полицията, предизвиквайки гонка на пътя, а след това се оплака от полицейско насилие с жалба в РУП Созопол. \n\r\nЗаради твърденията му от Областната дирекция на МВР Бургас разпространиха официална информация по случая.\n\r\nПо жалбата на младежа е заведена преписка, по която тече проверка. Към преписката обаче все още нямало приложено медицинско свидетелство.\n\r\nОт бургаската дирекция на МВР припомнят, че 21-годишният мъж е регистриран през 2012 г. и 2013 г. за две кражби на акумулатори и гориво.\n\r\nПоследният инцидент с рокера е от 2 януари. \n\r\nОколо 15 ч. 21-годишният мъж е засечен на мотор край село Росен от полицейски патрул, който  се опитал да го спре за проверка. \n                \n                \r\nРокерът обаче отпрашил с мръсна газ в посока към село Веселие, като по този начин за втори пореден път в рамките на няколко седмици се опитал да осуети полицейска проверка и да избяга, застрашавайки сигурността на участниците в пътния трафик, коментират от полицията.\n\r\nС включени звуков и светлинен сигнал служителите от Районно управление Созопол последвали мотоциклета, като констатирали, че поставената му регистрационна табела е от друго МПС. Водачът успял да избяга и укрил мотора, но полицаите го намерили. Малко по-късно 21-годишният мъж се явил в районното управление в Созопол заедно с баща си, като е задържан за срок до 24 часа.\n\r\nОткаран е до Спешния център в местната болница за медицинско освидетелстване, но категорично отказал. По случая е образувано бързо полицейско производство, а мъжът е освободен от ареста.\n\r\n ", "date": "2019.01.03", "title": "Моторист се оплака от полицейски тормоз, спретна гонка"}
{"url": "https://www.dnes.bg/notifikacii/2019/01/03/sled-skandal-myj-namushka-dvama-na-krystovishte-v-sofiia.398178", "text": "Двама мъже са в болница с прорезни рани, след като непознат ги е намушкал на кръстовище.\r\nСигналът за постъпилите  в болница мъже на 42 и 45 години е бил получен в полицията малко след 18 часа тази вечер.\r\nПо данни на пострадалите на кръстовището на булевардите \"Никола Габровски“ и \"Г. М. Димитров“ възникнал скандал между тях и пресичащ мъж, който ги нападнал и им нанесъл нараняванията.\r\nПотърпевшите сами се придвижили до болницата, където са настанени за лечение. \r\n ", "date": "2019.01.03", "title": "След скандал мъж намушка двама на кръстовище в София"}
{"url": "https://www.dnes.bg/obshtestvo/2019/01/03/po-malko-chinovnici-edva-li-administraciiata-pak-shte-e-razduta.398179", "text": "За съкращенията в администрацията напомни премиерът Бойко Борисов на министрите си в началото на първото редовно заседание на кабинета за 2019 година. Планът беше това да стане за две години от 2017 -та насам. В началото на декември миналата година вицепремиерът Томислав Дончев обяви, че е изпратил писма на колегите и и очаква предложенията им до 20 декември. Дали е получил отговори, не стана ясно. \n\n\r\nИкономистът Владимир Каролев пък коментира в студиото на \"Денят ON AIR\", че не вярва това да стане тази година, защото не вижда и план това да се случи, особено при положение, че ще се създават и нови държавни агенции. \n\r\n\"Просто част от бюрокрацията ще бъде преместена от една бюрократична институция в друга, но не очаквам намаляване на абсолютното число държавни служители\", каза Каролев. \n                    \n                    \n                \r\nИкономистът уточни обаче, че няма предвид учители или други такива служители, а по-скоро, че администрацията в общини, министерства и други институции е изключително раздута. \n\r\nПред  Владимир Каролев коментира и ситуацията с доходите ни. Според него средната заплата у нас наистина не е кой знае колко висока, но поне е станала повече в сравнение с преди години. \n\r\n\"Няма как да очакваме с 20-30% на година да растат заплатите на всички\", отбеляза още той и подчерта, че в някои сектори това се случва и допълни, че има много специалисти в различни сфери, които отдавна получават повече от 2000 лв. за труда си. \n\r\nВладимир Каролев каза, че друг проблем е и това, че от години висшите училища бълват ненужни кадри като икономисти, юристи, психолози и други, които после не успяват да си намерят работа по специалността. \n\r\nТой допълни също, че има и още причини за това да се получават ниски доходи или човек да не може да си намери работа по специалността си, но според Каролев при такъв случай, човек трябва да се преориентира.\r\n ", "date": "2019.01.03", "title": "По-малко чиновници? Едва ли, администрацията пак ще е раздута"}
{"url": "https://www.dnes.bg/akoshtete-vqrvaite/2019/01/03/4-te-znaka-che-mejdu-vas-ima-poveche-priiatelstvo.398045", "text": "Вие сте приятели от дълго време, а може би само от няколко месеца. Още от първия миг усещането към другия е било по-различно. Можете да разговаряте на разнообразни теми, да се забавлявате, да споделяте. Звучи приятно, нали? Но понякога между приятелски двойки настъпва следващо ниво, в което се заражда любов между двамата.\r\nСподеляме 4 знака, които ще ви убедят, че поне с един ваш приятел сте на път да сътворите нещо истинско.\r\n\r\nКогато сте сред приятели и познати, винаги се намира някой, който да ви попита дали между вас има нещо повече или пък заявява колко хубава двойка бихте били. Често нашите близки виждат романтичните искри, преди да осъзнаем, че любовта е до рамото ни.\r\n                    \n                    \n                \r\nБез дори и да сте забелязали, някак неусетно, съвсем естествено дори, вашите разговори по телефона и общуване в социалните мрежи са се увеличили. Как е минал денят ви, обсъждане на евентуални проблеми с личния и служебен живот, кой какво прави в момента, какво ще вечеряте... Тези приятни и продължителни разговори с всеки изминал ден започват да стават все по-очаквани и стойностни.\r\n", "date": "2019.01.03", "title": "4-те знака, че между вас има повече приятелство"}
{"url": "https://www.dnes.bg/usa/2019/01/03/sasht-niama-da-se-otkaje-ot-siriia-shte-se-iztegli-bavno.398180", "text": "Американският президент Доналд Тръмп ще даде на армията около четири месеца, за да изтегли 2000 американски военни от Сирия. По този начин се отмята от решението си отпреди две седмици изтеглянето да стане до 30 дни. За това информира по-рано New York Times, цитирайки висши представители на администрацията на Белия дом.\n\r\n\"Тези мерки очевидно са елемент от вътрешната политика на САЩ и показват характера на американския държавен глава. Това обаче не означава, че Вашингтон ще престане да се интересува от ситуациаята в Сирия\", отбеляза в студиото на \"\" бившият генерален консул на България в Одрин Георги Димов.\n                    \n                    \n                \r\nСамият Тръмп потвърди в социалните мрежи, че войските ще се изтеглят \"бавно\", но се оплака, че решението му няма голяма поддръжка на фона на нова критика от страна на бивши и настоящи генерали относно \"импулсивното поведение на президента\".\n\r\n\"Ислямска държава в Ирак и Леванта\" (ИДИЛ) са почти изчезнали, бавно изпращаме нашите войски обратно у дома, за да бъдат със семействата си, докато същевременно се бием с остатъците от ИДИЛ\", написа Тръмп.\n\r\n\"На практика става въпрос за едно поетапно изтегляне. Не бива да забравяме, че в Сирия силно военно присъствие има и една европейска държава - Франция. А Германия, която по официални данни няма военно присъствие, има роля за икономическото възстановяване на страната, което рано или късно ще се случи\", допълни още Георги Димов.\n\r\n ", "date": "2019.01.03", "title": "САЩ няма да се откаже от Сирия, ще се изтегли бавно"}
{"url": "https://www.dnes.bg/balkani/2019/01/03/nai-niskata-pensiia-v-turciia-ravna-na-751-leva.398114", "text": "Над десетпроцентни увеличения на месечните възнаграждения ще получат държавните служители и пенсионерите в Турция от януари, информира електронното издание на в. \"Хюриет\". При пенсионерите увеличението е с 10,19 процента, а при държавните служители - с 10,70 процента.\n\r\nТова означава, че заплатата на генерален директор в държавния сектор ще бъде 11 630 турски лири (3667 лв.), а на пенсионер, заемал същата длъжност - 7576 лири (2389 лв.). \n\r\nНачалник отдел, който има диплома за завършено висше образование, ще взима 6109 турски лири (1927 лв.), а след като излезе в пенсия - 2844 турски лири (897 лв.). Заплатата на обикновения чиновник скача на 3749 турски лири (1182 лв.), а пенсията му на 2844 лири (897 лв.).\n                    \n                    \n                \r\nЕдин турски учител ще получава 4701 турски лири (1483 лв.), а след пенсия - 2924 лири (922 лв.). \n\r\nУвеличеното възнаграждение на главен комисар в полицията става 6106 турски лири (1926 лв.), докато редовият полицай ще взима 5339 лири (1684 лв.). \n\r\nЛекарите в държавните болници ще получават 7270 турски лири (2293 лв.), а медицинските сестри - 4565 лири (1440 лв.).\n\r\nИнженерите ще взимат 6236 лири (1967 лв.), електротехниците - 3527 лири (1112 лв.), адвокатите - 5952 лири (1878 лв.), професорите - 10 061 лири (3174 лв.), проповедниците - 4887 лири (1542 лв.).\n\r\nМинималната заплата на държавен служител става 3468 турски лири (1094 лв.), а най-ниската пенсия - 2379 лири (751 лв.).\n\r\nДанните за увеличенията станаха известни с огласяването на равнището на инфлацията през декември от Турския статистически институт по-рано днес, пише БТА. През последния месец на миналата година потребителските цени в Турция са скочили с 20,30 процента на годишна база. Данните сочат за лек спад в равнището на инфлацията спрямо ноември 2018 г., когато увеличението на цените е било от 21,62 на сто.\n\r\nТурската лира спадна с над 20 процента спрямо долара тази година, но се възстанови от рекордния си минимум през август, когато се бе обезценила с 47 процента спрямо щатската валута.\r\n ", "date": "2019.01.03", "title": "Най-ниската пенсия в Турция – равна на 751 лева"}
{"url": "https://www.dnes.bg/obshtestvo/2019/01/03/ne-lekuvat-bylgarcheta-v-chujbina-niamat-viara-na-nzok.398144", "text": "В чужбина отказват лечение на български деца заради опасения кога ще си получат парите от НЗОК.\r\nПредседателят на Пациентски организации \"Заедно с теб\" Пенка Георгиева разказва за случая на 5-годишно дете със сърдечни проблеми. Детето е кандидатствало за лечение в университетска болница в Кьолн, откъдето обаче получава отказ.\r\nДруг пример е 9-годишният Стефан, на който също е отказано лечение – този път от Румъния.\r\n\"Лично изисках директорът на Фонда да изпрати едно писмо до управителя на НЗОК, да даде обяснение защо университетска болница в Германия отказва да работи с формуляр S2, издаден от НЗОК. То е ясно защо – защото имаме прекалено много просрочия\", коментира Георгиева пред БНР.\r\n                    \n                    \n                От Пациентски организации предупреждават за това от 2-3 месеца, когато стана ясно, че Фондът ще бъде закрит и ще премине към НЗОК. Чужди болници често предпочитат да лекуват децата чрез Фонда, а не чрез Касата, защото нямат доверие в нея. Георгиева добави, че това недоверие на болниците се наблюдава от доста време. Тя подчерта, че е задала редица въпроси до премиера и очаква отговори.\r\nГеоргиева очаква и проблеми с лечението на децата с левкемия: \"Освен лечението на деца в чужбина, ние плащаме на около 30 деца медикаментите в България – за лечение на тежки онкологични заболявания. Тези деца няма да могат да получат своите лекарства. Това са медикаменти, които не са регистрирани и Касата не може да плаща, затова ги плаща Фондът. Това е абсурдно. Медицинските изделия, които плащаме за нашите деца в чужбина, също ги няма в позитивната листа на НЗОК\".\r\nПенка Георгиева пита какво ще правят всички тези болни деца и техните семейства, след като Фондът бъде закрит.\r\n\"В такъв нормативен хаос се вкара д-р Дечо Дечев (управител на Националната здравноосигурителна каса), че нямам обяснение защо го направи. Единственият полезен ход в момента е Фондът да остане да работи, както досега\", добави тя.", "date": "2019.01.03", "title": "Не лекуват българчета в чужбина... нямат вяра на НЗОК"}
{"url": "https://www.dnes.bg/stranata/2019/01/03/api-izkara-300-snegorina-i-1200-dushi-na-pytia.398171", "text": "Заради очакваните снеговалежи и падане на температурите АПИ изкара по пътищата 1200 души и 300 машини.\r\nИнж. Михаил Рашков от Агенцията обясни, че обстановката в момента е добра като има само едно ограничение за тежкотоварни автомобили на Превала, защото там се получи обледяване поради ниските температури.\n\r\n\"Снеговалежът не е интензивен, но бяхме принудени да ограничим временно движението за тежките автомобили\", каза той.\r\nВ момента на терен има около 1200 души, които се занимават с поддържането на пътищата, както и над 300 машини, които изпълняват превантивни мероприятия във връзка с очакваното падане на температурите и очакваните снеговалежи.\r\n\"Те ще обхванат основно Южна България и на тази територия са уведомени всички институции за превантивни мероприятия и се надяваме да се справят\", заяви инж. Рашков.\r\n                    \n                    \n                Във връзка с обявения оранжев код за утре в област Бургас, той посочи, че основен проблем ще бъдат поледиците, а не снегът.\r\n\"Въпреки това имаме готовност да се справим при нужда. В Североизточна България нещата ще са по-добри, но и там фирмите имат готовност\", обясни инж. Рашков.\n\r\n ", "date": "2019.01.03", "title": "АПИ изкара 300 снегорина и 1200 души на пътя"}
{"url": "https://www.dnes.bg/notifikacii/2019/01/03/izzeha-zlatni-nakiti-za-180-bona-na-kapitan-andreevo.398108", "text": "Над 2,5 килограма контрабандни златни изделия и накити откриха и задържаха митничарите на ГКПП Капитан Андреево при проверка на лек автомобил, съобщиха от Агенция \"Митници\".\r\nКолата с чужда регистрация е пътувала от Турция за България. Тя е била управлявана от германски гражданин.\r\nШофьорът е пътувал сам. Пред българските митничариски служители той е заявил, че не внася нищо за деклариране. По метода \"анализ на риска\" и професионална преценка, служителите са селектират автомобила за щателна митническа проверка.\r\nПри проверката в джобове в дрехите на шофьора и в кутии в различни чанти с лични вещи са били открити над два килограма и половина изделия и накити от жълт метал, които според извършената експертиза са от висока проба злато с общо тегло 2563,10 грама на обща стойност 177 033 лева.\r\nЮвелирните изделия са иззети и подлежат на отнемане в полза на държавата. По случая е било образувано досъдебно производство под надзора на Окръжна прокуратура Хасково.", "date": "2019.01.03", "title": "Иззеха златни накити за 180 бона на Капитан Андреево"}
{"url": "https://www.dnes.bg/eu/2019/01/03/ek-solidarnost-kym-migrantite-ot-sredizemno-more.398172", "text": "Европейската комисия призова днес страните от Европейския съюз да проявят повече солидарност и да разпределят помежду си около 50 мигранти, спасени в морето от две неправителствени организации и получили временно право да останат в малтийски води, предаде Франс прес.\n\r\nЕК се свърза с няколко страни членки, за да се намери решение за бързо сваляне на брега на хората от корабите \"Сий уоч 3\" и \"Сий ай\", каза пред журналисти говорителка на Еврокомисията.\n\r\nЕврокомисарят по миграцията Димитрис Аврамопулос призовава страните членки да окажат подкрепа и дадат принос в това общо усилие за безопасно сваляне на хората от корабите, допълни тя.\n\r\n\"Необходима е по-голяма солидарност сред всички страни членки, а ситуацията показва за пореден път, че спешно трябва да бъдат намерени предвидими и трайни решения\", подчерта говорителката.\n                    \n                    \n                \r\nМалтийските власти се съгласиха да дадат достъп в малтийски води на двата кораба на германски НПО с общо 49 спасени в Средиземно море мигранти заради влошените условия на борда, съобщи вчера малтийският флот.\n\r\nОт 22 декември \"Сий уоч 3\", който плава под холандски флаг, очаква разрешение да влезе в някое пристанище. На него се намират 32-ма мигранти, включително три малки деца, трима непридружени непълнолетни и четири жени, от Нигерия, Либия и Кот д'Ивоар.\n\r\nКорабът \"Сий ай\", на който има 17 мигранти, също получи разрешение да остане в малтийски води.", "date": "2019.01.03", "title": "ЕК: Солидарност към мигрантите от Средиземно море! "}
{"url": "https://www.dnes.bg/eu/2019/01/03/televizori-mebeli-drehi-270-konteinera-pluvat-v-severno-more.398127", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДесетки \"ловци на съкровища\" изпълниха плажовете на два холандски острова. Причината е, че от водите на Северно море изплуваха над 270 контейнера с луксозни стоки, включително телевизори, дрехи, обувки и детски играчки. \n\r\nНеочакваното богатство по плажовете на холандските острови Тершелинг, Влиланд и Амеланд изпаднало от плаващия под панамски флаг контейнеровоз \"Ем Ес Си Зоуи\".\r\nПлавателният съд е един от най-големите в света и може да превозва над 19 000 контейнера. Вероятно корабът е изсипал част от товара си заради силното вълнение в Северно море, съобщава \r\n                    \n                    \n                Местни медии показаха кадри с пълните с хора плажове. Сред търсачите на съкровища освен възрастни, които се радваха на плоскоекранните телевизори и дори на мебели от Икея, имаше и много деца, които с усмивка изравяха играчки от пясъка.\r\nВъпреки голямата еуфория все още не е ясно дали електрониката ще работи, след като е прекарала часове в морето.\r\nМестните власти обаче предупредиха – част от контейнерите съдържат опасни химикали и призоваха хората да не опитват да ги отворят сами.\r\nИздадено е и предупреждение към корабите в района – да бъдат особено внимателни заради плаващите в морето предмети.", "date": "2019.01.03", "title": "Телевизори, мебели, дрехи... 270 контейнера плуват в Северно море"}
{"url": "https://www.dnes.bg/stranata/2019/01/03/rumynka-obyrka-levovete-s-evro-butna-20-lv-na-katadjiia.398131", "text": "Румънка опитала да подкупи катаджии с 20 лв, съобщиха от МВР-Русе.\n\n\r\nНа втори януари униформените спрели румънката поради извършено нарушение на пътя Русе - Велико Търново.\r\n38-годишната гражданка на северната ни съседка нарушила там забрана за изпреварване. Тя управлявала лек автомобил с румънски регистрационен номер.\r\nЖената била поканена да предостави до катаджиите документите си за самоличност. Тя предоставила на служителите на реда документ за застраховка \"Гражданска отговорност\" и свидетелство за регистрация на МПС по румънски образец, в което имало банкнота с номинал от 20 лв.\r\nВпоследствие румънката обяснила на служителите, че е поставила банкнотата там, за да не бъде санкционирана за извършеното нарушение и да бъде освободена да продължи пътя си.\r\nПо случая е образувано бързо производство.", "date": "2019.01.03", "title": "Румънка обърка левовете с евро? Бутна 20 лв на катаджия! "}
{"url": "https://www.dnes.bg/stranata/2019/01/03/mladi-mutri-s-avtomati-v-djipove-iz-ulicite-na-asenovgrad.398154", "text": " \r\nМъже, провесили през прозореца на лъскави джипове и с оръжия в ръка, изкараха акъла на асеновградчани.\n\n\r\nЗа кратко време клипът на Симеон Добрев обиколи социалните мрежи.\r\n\"Интересни кадри с калашници от улиците на  Асеновград\", пише той.\r\nОт кадрите се виждат два бели джипа, от предните  прозорци на които стърчат от кръста двама младежи. Те са с автомати  \"Калашников\", а между двата бели джипа се движи луксозна лимузина. Зад  нея пътуват още два леки автомобила, като от клипчето не става ясно дали  возещите се в последните две коли са свързани с младите мъже.\r\n                    \n                    \n                Случилото се предизвика оживени дискусии във Facebook. Според някои потребители случващото се е истинско безумие и явно полицията спи. Други обаче  коментират, че двата бели джипа и мъжете с автоматите участват само в  снимането на видеоклип към песен.\r\nНа 112 били подадени много сигнали и полицейска патрулка в крайна сметка  спряла за проверка джиповете.\r\n\"Младите мъже са от Асеновград. Участвали  в снимането на аматьорски клип към песен. Те са установени и са били  предупредени. Автоматите в ръцете им са играчки\", коментираха от  полицията в Пловдив.\r\nЗа случката ще бъде уведомена и Районната прокуратура.", "date": "2019.01.03", "title": "Млади \"мутри\", с автомати, в джипове... из улиците на Асеновград"}
{"url": "https://www.dnes.bg/science/2019/01/03/tainite-na-antarktida-v-nedokosnato-ot-choveka-ezero.398117", "text": "Учени от повече от 12 университета започнаха новата година, търсейки микроби и образци от други живи организми в езерото Мърсър под антарктическия лед, съобщи сайтът Физ.орг. \n\n\r\nЦелта е да бъде изследван химическият състав и биологията в най-изолираната екосистема на земята.\r\nЕдинственото друго субглациално езеро, изследвано досега, е близкото Уиланс, от което бяха взети проби през 2013 г. Те разкриха, че дори в екстремната среда има разнообразен микробен живот, пише БТА. \r\n\"Не знаем какво ще намерим\", каза биохимикът Джон Приску от университета на Монтана, който е научен ръководител на проекта САЛСА (Subglacial Antarctic Lakes Scientific Access - Научен достъп до субглациалните антарктически езера). \"Учим се. Това се прави едва за втори път\".\r\n                    \n                    \n                Екипът от 50 учени и технически персонал е в лагера на 1000 км от станцията Макмърдо от 18 декември. Очаква се да пристигнат още учени.\r\nВ езерото Мърсър за първи път в Антарктида ще бъде използван дистанционно управляван подводен изследователски апарат с три видеокамери.", "date": "2019.01.03", "title": "Тайните на Антарктида в недокоснато от човека езеро"}
{"url": "https://www.dnes.bg/temida/2019/01/03/tiinyt-ubil-bashta-si-na-svoboda-zashtitil-maika-si.398142", "text": "17-гдишното момче, което уби баща си във варненското село Осеново, няма да остане в ареста, реши Окръжният съд във Варна, който нареди тийнейджърът да бъде пуснат на свобода и да остане под надзор на инспектор от Детско педагогическа стая до началото на съдебния процес.\r\nПрипомняме, че вчера стана ясно как 17-годишният младеж убил своя баща в следобедните часове на 1-и януари тази година, когато 42-годишният мъж се нахвърлил пиян върху сина си и започнал да го души. Майката скочила да защити детето си, а в гнева си съпругът и тръгнал срещу нея.\r\nМомчето успяло да вземе нож и наръгало няколко пъти баща си, за да спаси себе си и своята майка, пишат от \"\". Сигналът до спешния телефон бил подаден от жената, а двамата с момчето търпеливо изчакали пристигането на полицията.\n\r\n                    \n                    \n                Според информация на разследавщите, пристигнали на място, вътре в къщата имало потрошени мебели и друга покъщнина.\r\nСлед като момчето беше задържано, Варненската окръжна прокуратура внесе искане до съда на тийнейджъра да остане в ареста. Адвокатът на младежа настоя, че момчето е действало при самоотбрана. Делото се гледаше при закрити врата, заради възрастта на обвиняемия.\r\nСемейството било от Русия, но преди 5-6 години продало имота си в Москва и се преместило да живее във  варненското село Осеново. Бащата имал успешен бизнес и с парите купил  парцел и построил къща.\r\nЖителите на село Осеново ги смятали за спокойни и кротки. В съда обаче стана ясно, че майката и момчето системно били тормозени от убития 42-годишен Антон. Пиел редовно и пребивал семейството си. За жената и момчето последната половин година била най-тежката.", "date": "2019.01.03", "title": "Тийнът, убил баща си, на свобода! Защитил майка си"}
{"url": "https://www.dnes.bg/obshtestvo/2019/01/03/ot-7-ianuari-puskat-elektronnite-vinetki-globite-ot-15-ti.398175", "text": "От 7 януари ще бъдат пуснати електронни винетки за купуване на гише в големите бензиностанции и в EasyPay, съобщи шефът на Националното ТОЛ управление в Агенция „Пътна инфраструктура“ Антон Антонов. \n\n \"Само на ГКПП „Капитан Андреево“ има поставени апарати за самотаксуване, а днес – на ГКПП „Дунав мост“. До края на месеца ще има на всички гранични пунктове“, заяви той, цитиран от \"Фокус“. \n\r\nВ най-кратък срок пътните полицаи ще имат таблет с достъп до информацията за електронните винетки. \n\r\nПроцесът на конвертиране на винетките от хартиени в електронни спира заради измами. \n                    \n                    \n                \r\nДо момента в сайта има конвертирани 168 винетки за един регистрационен номер.\n\r\n48 месечни винетки пък били конвертирани за един регистрационен номер.\n\r\n\"Част от потребителите са съвестни, но други се опитват да видят как системата ще реагира. Това обезсмисля процеса на конвертиране, защото компроментира личните данни, които потребителите дават по закон“, обясниха от АПИ. \n\r\nОт 15 януари най-вероятно ще започне глобяването за електронните винетки. \n\r\n\"В момента се прави информационна кампания хората да свикнат с електронните винетки. Има инсталирани 150 терминала в бензиностанциите, а от 7 януари ще могат да се купуват на гише в големите обекти и бензиностанции“, заяви Антонов и призова шофьорите да бъдат търпеливи. \n\r\n\"За чужденците вариантите са абсолютно същите – сега чрез електронно приложение, а от 7 януари и на гише“, обясни той.", "date": "2019.01.03", "title": "От 7 януари пускат електронните винетки, глобите – от 15-ти"}
{"url": "https://www.dnes.bg/snimka-na-denia/2019/01/03/ianuarsko-vreme-stud-viatyr-sniag-i-temperaturi-do-minus-6.398138", "text": "През следващото денонощие ще остане предимно облачно. През нощта и до  обяд ще е ветровито: в западната половина от страната с до умерен  северозападен вятър, в източната - до силен от север-североизток.\r\nЩе има валежи от сняг, значителни - през нощта и в сутрешните часове  в южните и планинските райони от страната, където в комбинация с вятъра  остават условията за виелици. Според  минималните температури ще са предимно  между минус 6 и минус 1 градуса.\r\nУтре още преди обяд от север валежите  ще започнат да отслабват и спират, най-късно, вечерта, в Рило-Родопската  област и югозападните райони. След обяд и вятърът ще отслабва.  Застудяването ще продължи и максималните температури ще са между минус 3  и 2 градуса.\r\n                \n                Над Черноморието ще бъде предимно облачно и ще има валежи от сняг, по  Южното Черноморие - преди обяд значителни. Ще е ветровито - през нощта и  преди обяд със силен до бурен вятър от север-североизток. След обяд  валежите ще спират, вятърът ще отслабва. Максималните температури ще са  между 0 - 2 градуса. Вълнението на морето ще бъде 4 - 5 бала.  Температурата на морската вода е около 7 градуса.\r\nНад планините ще е облачно с валежи от сняг. До сутринта в  Рило-Родопския масив и западните и централните райони на Стара планина  снеговалежите ще са значителни, все още ще е ветровито със силен,  временно бурен вятър от север-североизток и ще има условия за навявания.\r\nПо-късно през деня валежите ще отслабват и спират, най-късно в масивите  в Югозападна България, вятърът ще отслабва. Температурите още ще се  понижат и максималната на височина 1200 метра ще е около минус 7  градуса, на 2000 метра - около минус 12 градуса.", "date": "2019.01.03", "title": "Януарско време: Студ, вятър, сняг и температури до минус 6 "}
{"url": "https://www.dnes.bg/stranata/2019/01/03/veche-s-drehi-i-obuvki-decata-ot-selo-disevica-poluchiha-pomosht.398169", "text": "Стотици колети идват точно навреме за Коледа в плевенското село Дисевица. Подаръците обаче не идват от добрия старец, а от благородни хора от цялата страна, които искат да помогнат на децата от детска градина \"Вит\", за които ви разказахме в края на декември.\r\nКампанията за събиране на дрехи и обувки за социално слаби деца, които идват от изключително бедни семейства, започна след пост във FacebooK на Слави Михайлов - председател на Сдружението на сираците в България.\r\nОт него стана ясно, че 400 деца ходят със скъсани дрехи и обувки, а родителите им разчитат изключително и само на социални помощи. Мъжът отправи призив към всички хора, които искат да помогнат и така... доброто коледно чудо се случва.\r\n                    \n                    \n                В селото започват да пристигат пакети не само от цялата страна, но и от чужбина, разказва \"Дарик\".\n\r\n\"Не мога да опиша с думи благодарностите и на кмета на село Дисевица Пламен Бешков, и на директорката на детската градина \"Вит\" Силяна Велинова и екипа на Националното сдружение на сираците в България. Огромна вълна от хора съпричастни и готови да помогнат предизвика апелът ми за  помощ. Благодаря ви от сърце!\", сподели в писмо до медиите Слави Михайлов.\r\nТой призова и всички онези, които все още искат да помогнат, да не го правят, тъй като стотиците дарения вече няма къде да бъдат съхранявани, а освен това помощта е достигнала до всички нуждаещи се деца.\r\nМихайлов е провел разговор и с кмета на община Плевен Георг Спартански, който е споделил в тази връзка, че в началото на новата 2019 година ще свика кметовете на всички села, за да предложат деца, които са от бедни семейства и да бъдат пренасочени към тях дрехи и обувки.\r\n\"Благодарим ви от сърце и ви уверяваме, че всичко което сте изпратили за децата в нужда с много любов ще бъде използвано по предназначение от такива деца! Тепърва ни очаква много работа за да оправдаем доверието на всички вас и да изпълним волята ви, повече деца в нужда да бъдат с топли дрехи и обувки!\", споделя още в писмото си председателят на Сдружението на сираците в България.", "date": "2019.01.03", "title": "Вече с дрехи и обувки! Децата от село Дисевица получиха помощ"}
{"url": "https://www.dnes.bg/obshtestvo/2019/01/03/bylgarkata-ne-rajda-pyrvo-karierata-topim-se-s-50-000-dushi-godishno.398096", "text": "Заради неработещият регистър на ражданията никой в държавата, включително Министерството на здравеопазването, все още не знае колко точно деца са се родили у нас през изминалата година.\r\nИма спад в раждаемостта и в трите най-големи софийски АГ болници в сравнение с 2017 г.  С над 8% по-малко деца са се родили в най-голямата АГ болница в столицата \"Майчин дом\". В другите столични болници и в страната като цяло резултатите са приблизително същите.\r\n\"Възрастовата група над 35 години – относителният дял на ражданията в тази възраст нараства. Раждания до 18 годишна възраст – втора група. Относителният дял на ражданията в тази група също нараства. И трето относителния дял на ражданията между 18 и 35 годишна възраст намалява. А всъщност това е най-хубавата възраст за раждане\", обяснява пред bTV д-р Анатолий Дуковски от АГ \"Майчин дом\".\r\n                    \n                    \n                По думите му практически това структурно различие не е добро. Излиза, че раждат по-възрастните жени и тези в пуберитетна възраст, деца на по 16-17 години, посочи той.\r\nЗаради неработещият регистър изискваме данни от здравната каса за броя на платените пътеки за раждане през 2018 г. От данните на касата става ясно, че за периода от януари до началото на декември в България са платени над 53 хиляди раждания, на фона на над 58 хиляди за предходната година. Или спад от почти 8% спрямо 2017-та.\r\nНаличните вече данни подсказват, че 60 хиляди бебета ще е трудно достижима бройка за 2018-та. При около 110 хиляди починали.\r\nНа година в България се раждат толкова деца, колкото да  напълнят 5 пъти капацитета на зала \"Арена Армеец\". За една година умират хора, колкото 9 пъти капацитета на тази зала.\r\nОфициалните данни за броя на родените у нас ще са известни чак през април.\r\nЕкспертът от БАН  Елица Димитрова пък пресмята, че се топим с 50 000 души годишно. По думите рез 2017 г. около 3 000 са децата, родени от майки под 18 г.\r\nТя отбеляза, че в България съжителстват различни модели на възпроизводство, като у нас има едни от най-високите показатели за тийнейджърска раждаемост в Европа. Димитрова уточни още, че се увеличава делът на майките над 40 г. и припомни, че от 90-те години в България има процес по отлагане на второто раждане.\r\n\"Големият въпрос е кога й се ражда на българката при какви условия и къде. Много млади хора избират съвсем целенасочено да отидат да живеят в чужбина и да родят там, както и да отложат. Сред характеристиките общества, към които ние очевидно се числим според тези развития, са да родиш дете тогава, когато можеш да се грижиш за него, то да е материално осигурено и да си постигнал определен икономически и професионален статус\", каза социалният антрополог Харалан Александров.\r\nСпоред него това е добра новина, но ако продължава със същия темп, това ще изкриви в дългосрочен план структурата на населението в България.\r\nАлександров е на мнение, че в държавата трябва да има социални и икономически местни политики, с които да бъде стимулирано раждането.", "date": "2019.01.03", "title": "Българката не ражда, първо кариерата. Топим се с... 50 000 души годишно!"}
{"url": "https://www.dnes.bg/travel/2019/01/03/triabva-li-da-vi-e-strah-da-letite-sys-samolet.398122", "text": "Страх ли ви е да пътувате със самолет? Ако ръцете ви се изпотяват всеки път, когато си помислите, че трябва да се качите на борда, то навярно статистиката от изминалата година не е допринесла за вашето успокоение.\r\n534 души са загинали в самолетни катастрофи през 2018 г. Това е рязък скок спрямо 2017 г., когато жертвите са били едва 13. А ако искате да настръхнете повече, статистически това означава 41% ръст на фаталните полети.\r\nНо, от 160 инцидента, 147 или 92% са завършили без смъртни случаи. Има ли място заглавия като: \"Тъжна година за авиацията...\" или \"Самолетните катастрофи рязко скочиха\", да засилват страха ви от летене?\r\nСпоред Саймън Калдър, експерт по пътуванията на \"Индипендънт\", опасенията, че самолетът, на който точно вие ще се качите, ще падне, са абсолютно неуместни.\r\n                    \n                    \n                534 души не е малко число, но на фона на всички 4,34 милиарда, които са летели около земното кълбо през изминалата година, можем да кажем, че е приемливо.\r\nСамо за сравнение, близо 1,25 милиона души са умрели в автомобилни катастрофи по целия свят през 2018 г.\r\n\r\n\"Истината е, че самолетните катастрофи от изминалата година са всъщност на авиационни компании, които едва ли някога бихте използвали\", коментира Калдър. Той обяснява, че хората са готови да дадат много пари, за да избегнат пътуването с нискобюджетни фирми, които са определени като \"опасни\". \r\nНай-страшният инцидент от 2018 г. отне живота на 189 души. Самолетът на Lion Air падна в Индонезия, ала там въздушната сигурност е на такова ниво, че представлява сериозно притеснение за авиационната общност.\r\nПрез последните десетилетия Куба е в същото лошо положение, което се дължи най-вече на ембаргото, наложено от САЩ. Но катастрофиралият самолет на нейната територия бе собственост на малка мексиканска фирма, която също не е популярна с предоставянето на безопасни услуги. Всъщност, тяхната машина е била почти 40 годишен \"Боинг 737\", който уби 112 души.\r\nМакар да не е доказано, че възрастта на самолета е предпоставка за фатален край, всеки би трябвало да се замисли два пъти, преди да се качи на борда.\r\nСтарите машини и лошата поддръжка е често срещана и в Иран, където 66 души загинаха в планината \"Загрос\". \r\nВ крайна сметка, общото между всичките миналогодишни катастрофи е, че са се случили с авиокомпании, които едва ли някога ще се наложи да използвате.\r\nТака че следващия път, когато отлитате за някоя екзотична дестинация, карайте внимателно по пътя към летището, а после... просто се успокойте и полетете на крилете на мечтите си.", "date": "2019.01.03", "title": "Трябва ли да ви е страх да летите със самолет? "}
{"url": "https://www.dnes.bg/temida/2019/01/03/ivancheva-ni-sydi-v-strasburg-za-hlebarkite-v-kiliiata.398176", "text": "Международен екип от адвокати е внесъл две жалби на отстранената кметица на квартал \"Младост” Десислава Иванчева и заместничката ѝ Биляна Петрова в Европейския съд по правата на човека в Страсбург. \n\n\n\n Жалбите са в огромен обем, научи bTV  от кантората на адвокат Ирен Савова. В тях се засягат няколко текста, по които са допуснати нарушения на човешките права.\n\r\nB двете жaлби cа посочени нapyшeния нa някoлкo тeкcтa oт eвpoкoнвeнциятa по време на зрелищния арест в центъра на София, унизителното отношение по време на задържането, както и по време на цялото разследване.\n\r\nПосочени са и условията в килиите на двете подсъдими, както и четирите месеца необоснован арест на базата на решенията на Специализирания съд за мерките за неотклонение от есента до днес.\n                    \n                    \n                \r\nТези дни Апелативният специализиран съд ще трябва да вземе окончателното си решение дали да върне Иванчева и Петрова в ареста или не. Делото вече е в съда, но назначено заседание все още няма. Адвокатите поясниха, че настояват за открито съдебно заседание.\n\r\nИванчева и Петрова многократно са се позовавали на чл. 5 от Европейската конвенция за правата на човека и на кoнкpeтни дeлa, включитeлнo cpeщy Бългapия, в кoитo пpи cxoднa фaктичecкa oбcтaнoвкa Европейският съд по правата на човека e ycтaнoвил нapyшeниe.\n\r\nBъпpeки тoвa Aпeлaтивният cпeциaлизиpaн нaкaзaтeлeн cъд нeeднoкpaтнo oткaзвaл дa ce cъoбpaзи c пocoчeнoтo възpaжeниe или кoгaтo ce e пoзoвaвaл нa пpaктикaтa нa cъдa в Cтpacбypг, гo e пpaвил чacтичнo и e пocтaнoвявaл зaдъpжaнeтo нa отстранената кмeтицa и нeйнaтa зaмecтничкa в нapyшeниe нa Koнвeнциятa, cпopeд aдвoкaтитe.\n\r\n ", "date": "2019.01.03", "title": "Иванчева ни съди в Страсбург за хлебарките в килията"}
{"url": "https://www.dnes.bg/notifikacii/2019/01/03/firmi-s-rabotnici-bez-dogovor-bez-obshtestveni-porychki.398152", "text": "Работодатели, които са наели работници без трудов договор, губят правото да участват в обществени поръчки за срок от три години, съобщиха от Главната инспекция по труда.\r\nСрокът започва да тече от датата на влизане в сила на наказателното постановление, дори ако са платили наложената за нарушението санкция.\r\nСпоред Закона за обществените поръчки този вид нарушения на Кодекса на труда, освен че са основание за задължително отстраняване от обществена поръчка, не подлежат на изчистване, информират още от инспекцията по труда.", "date": "2019.01.03", "title": "Фирми с работници без договор – без обществени поръчки"}
{"url": "https://www.dnes.bg/akoshtete-vqrvaite/2019/01/03/pricheski-cvetove-kakvo-shte-e-moderno-prez-2019-a.398123", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОстават ли актуални и тази година ярките цветове в косите? Розово, синьо, лилаво – такива нюанси в прическите бяха хит през изминалата 2018. Какви прически ще бъдат на мода през 2019 година?\n\r\nКоафьорът Григори Кюлев коментира темата в студиото на \"България сутрин\".\n\r\n\"Като говорим за тенденции, те се изразяват в по-дълъг период от време. Всичко, което беше модерно досега - при мъжете дългата брада и късата коса, като цяло изчезва от модата\", коментира коафьорът.\n\r\nСпоред него в момента се развива тенденция за връщане към пънкарския стил.\n\r\nПред той обясни, че при новите тенденции има много неща, които съставят една прическа - и във формата, и в цвета - и можем да вземем само един елемент. Той заяви, че не е важно цялата тенденция да се вкара във вида.\n                    \n                    \n                \r\n\"В модата елементите са важните неща. Ако късото го направиш малко по-късичко, веднага влизаш в тази нова модна идея\", сподели Григори Кюлев.", "date": "2019.01.03", "title": "Прически, цветове – какво ще е модерно през 2019-а?"}
{"url": "https://www.dnes.bg/obshtestvo/2019/01/03/edno-normalno-semeistvo-s-tri-deca-vs-gei-propagandata.398155", "text": "Партия \"Възраждане\", която е единствената извън парламента, която получава субсидия от държавата, защото на последните избори събра над 1% от гласовете,  започва 2019 г. с кампания в подкрепа на традиционното българско семейство. Това съобщи Ивайло Антов от партия \"Възраждане\", отговорник за кампанията.\n\r\nКампанията включва четири билборда - два в София и два на АМ \"Тракия\", близо до Пловдив, които изобразяват традиционно българско семейство с три деца и с надпис: \"Няма страшно. Това е едно нормално семейство\".\r\nОрганизационният секретар на партията Николай Дренчев обясни, че визията е сходна с кампанията на ЛГБТИ общността: \"Няма страшно. Това е просто любов\".\r\n                    \n                    \n                Скандални билбордове с гей пропаганда разгневиха в последните седмици жители на няколко големи града у нас. Прегърнали се еднополови двойки са заснети в гръб на фона на ключови сгради в София - Народното събрание, Народния театър \"Иван Вазов\", НДК, както и във Варна и Бургас.\r\nОт \"Възраждане\" признават, че са били провокирани за кампанията си от любовните билбордове.\r\n\"Търсили сме някаква препратка, това е отговор на една инвазия, на един опит да се превърне в нормалност нещо, което не е\", коментира Дренчев.\r\nПо думите му гей пропагандата със сигурност не е любов, защото любовта създава живот.\r\nДренчев посочи, че членовете на семейството също са снимани в гръб и на същите места, а по-късно ще ги обърнат с лицата им.\r\n\"Разходите за тези билбордове ще бъдат покрити от субсидията на партията\", посочи той.\r\nОт партия \"Възраждане\" изразиха притеснение от \"чудовищния демографски срив\" и отбелязаха, че държавата трябва да пази семейството като златно яйце.", "date": "2019.01.03", "title": "\"Едно нормално семейство\" с три деца vs. гей пропагандата"}
{"url": "https://www.dnes.bg/notifikacii/2019/01/03/v-19-godishen-mladej-treva-oryjiia-i-boen-arsenal.398120", "text": "Нелегален оръжеен склад са открили полицаи от Ардино в дом в село Жълтуша, съобщиха от МВР - Кърджали.\r\nМалко след 15 часа вчера, служители на реда проверили 19-годишен местен жител и намерили у него пет пакетчета суха листна маса, която при извършен тест реагирала на марихуана.\r\nПри претърсване в жилището, обитавано от младежа, били открити четири броя късо огнестрелно оръжие и 1581 броя боеприпаси от различен калибър.\r\nДрогата и оръжията са иззети и са на съхранение в РПУ-то, а притежателят им е задържан за срок до 24 часа. \r\nОбразувано е бързо производство за незаконно притежаване на наркотично вещество.", "date": "2019.01.03", "title": "В 19-годишен младеж: Трева, оръжия и боен арсенал"}
{"url": "https://www.dnes.bg/stranata/2019/01/03/zaradi-vinetkite-haos-na-dunav-most-ot-ruse-li-shte-gi-kupuvat.398140", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВъпреки че от 1 януари трябваше да влезе в сила електронната винетка, продължават проблемите със закупуването й на някои от граничните пунктове.\n\n\n\r\nЗаради това на \"Дунав мост\" се заформиха огромни колони от леки и тежкотоварни автомобили, които не могат да си купят винетка и да продължат пътя си, разказва .\r\nТова за камионите означава, че излизайки от граничния пункт, рискуват да бъдат глобени, защото тежките возила нямат право да влизат в града. \r\n\"Само тука има проблем и на \"Лесово\". Само в Бългрия ги има тия проблеми. Тука сега ще търсим в Русе електронна винетка. Ще хващаме такси, за да търсим винетка\", възмути се Джевдет Али от Кубрат, който пътува с камион от Унгария.\r\n                    \n                    \n                Припомняме ви, че санкцията за превозно средство без винетка е в размер на 300 лв. Очаква се устройства за закупуване на електронна винетка да бъдат доставени на всички гранични контролно-пропускателни пунктове.\r\nУтре се очаква премиерът Бойко Борисов да се срещне с представители на Сдружението на общините и да се вземе решение за кои пътища ще трябва винетен стикер.", "date": "2019.01.03", "title": "Заради винетките хаос на \"Дунав мост\". От Русе ли ще ги купуват?!"}
{"url": "https://www.dnes.bg/notifikacii/2019/01/03/zlatnite-momicheta-iskat-zlatoto-ot-olimpiadata.398098", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСлед две години \"Златните момичета\" ще се изправят пред най-голямото си изпитание – Олимпийските игри, които ще се проведат в Токио.\r\nСлед като спечелиха световната и европейската титла през 2018 г., грациите завоюваха и първата квота за игрите през 2020 г.\r\n\"Имахме много хубава година. Най-важното беше, че спечелихме квота за Олимпиадата, това ни дава спокойствие. Златният медал от световното беше огромно щастие и сбъдната мечта за нас\", споделиха момичетата пред\r\nМакар че са сформирани като състав едва преди две години, \"Златните момичета\" имат зад гърба си солидни успехи, а след всяко състезание, очакванията към тях са все по-големи\r\n                \n                \"Трябва да работим малко повече върху психическата издръжливост, защото на физическа подготовка и изработване на съчетанието наистина сме на високо ниво. Може би трябва още малко време, имаме две години до голямото състезание\", допълниха гимнастичките.\r\nГрациите обещаха, че ще направят всичко възможно да изчистят грешките в съчетанията си, но все пак, по стара традиция, запазиха в тайна новите елементи и музиката, която са избрали.", "date": "2019.01.03", "title": "\"Златните момичета\" искат златото от Олимпиадата"}
{"url": "https://www.dnes.bg/notifikacii/2019/01/03/sdvr-izdirva-45-godishen-myj-za-tejko-prestyplenie.398107", "text": "Столичната дирекция на вътрешните работи търси съдействие за установяване местонахождението на Светослав Вушев във връзка с извършено на 21 декември 2017 г. в столицата тежко престъпление.\r\nТой е на 45 години, от София, обявен е за издирване.\r\nСтоличните полицаи апелират гражданите, които имат информация къде може да бъде открит Светослав Вушев, да сигнализират на тел. 112, 02/98 24 160, 02/866 22 27 или в най-близкото районно управление на МВР при гарантирана анонимност.\r\nОт полицията предупреждават, че е възможно Светослав Вушев  да е въоръжен.", "date": "2019.01.03", "title": "СДВР издирва 45-годишен мъж за тежко престъпление "}
{"url": "https://www.dnes.bg/notifikacii/2019/01/03/obir-na-denia-9-platna-na-vladimir-dimitrov-maistora.398119", "text": "\nДевет картини на Владимир Димитров-Майстора са откраднати от частен дом в София, съобщи БНР.\r\nЗа престъплението вече е подаден сигнал в полицията.\r\nЗа момента не се знае точната стойност на откраднатите платна. Те са били собственост на един от наследниците на известния художник.\r\nЗасега не е ясно кога точно е станал обирът, тъй като собственикът е бил на  почивка. Той се прибрал вчера през нощта и е подал сигнал в полицията.\r\nКриминалистите разследват времето между Коледа и Нова година. Предполага се, че крадците са имали предварителна информация.", "date": "2019.01.03", "title": "Обир на деня: 9 платна на Владимир Димитров-Майстора "}
{"url": "https://www.dnes.bg/rusia/2019/01/03/tragediiata-v-magnitogorsk-v-dupkata-viseshe-sinyt-mi-na-3-godinki.398094", "text": "В сряда в Магнитогорск почетоха паметта на загиналите при срутването на вход от жилищна сграда на улица \"Карл Маркс\". Панихидата се състоя на 30 метра от развалините, сред които продължават да работят служители на Министерството на извънредните ситуации. През деня бяха открити още няколко тела. \n\r\n\"Там живеят наши познати, имат апартамент на шестия етаж, и двамата са възрастни на по 80 години!\" - жена сочи към онова, което е останало от седмия вход на блока. До сутринта на 2 януари все още нищо не се знаеше за нейните познати. \n\r\nПрез деня служители на Министерството на извънредните ситуации продължаваха да вадят тела на загинали изпод бетоновите отломки и прахта и да разчистват развалините, стигащи до третия етаж. \n                    \n                    \n                \r\nНад тази точка остават голи стени с остатъци от тапети и запазили се врати между стаите. На балкон на седмия етаж – единствената устояла част от нечий апартамент, продължава да съхне пране.\n\n\n\n\r\nВ по-голямата част от блока продължават да живеят хора. \n\r\nМестните смятат, че блокът № 164 на \"Карл Маркс\" е може би най-големият в града – 12 входа и 10 етажа. Живеещите в някои части от блока научили за взрива едва след като им се обадили уплашени приятели и роднини. \n\r\nЗоя, която живее в 12-и вход, разказа пред руската редакция на Би Би Си, че рано сутринта на 31 декември се събудила от звук, подобен на гръм и решила, че нещо е паднало в съседната стая, където била майка й. \n\r\n\"Мама ми каза: \"Блокът се срути\". Тя е преживяла войната и вероятно по детски спомени... Аз дори започнах да споря с нея. Легнах си и задрямах. А след шест часа започнаха да ни звънят познати и те ни казаха, че сградата се е срутила\", разказва жената. \n\r\nВходът, в който живее Зоя, според ТАСС е обявен за годен за обитаване. Трите съседни на срутения вход ще бъдат разрушени напълно. \n\r\nНа 2 януари започнаха да пускат евакуираните оттам хора, съпроводени от полицаи. Мнозина изхвърчаха от дома си, грабвайки само първата попаднала им дреха. \n\r\nЕдна от тези, които са напуснали дома си на 31 декември сутринта, е пенсионерката Ирина. \"Искам само да си отида вкъщи... И документите трябва да си взема, и да се преоблека, и лекарствата да си взема. Всичко остана в апартамента\". \n\r\nПо думите на жената семейството й се нанесло в апартамента в началото на 70-те години, скоро след като сградата била пусната в експлоатация. През изминалите оттогава почти 50 години не е имало никакви по-големи проблеми с газоснабдяването или техническото състояние на блока, казва Ирина. \n\r\n\n\r\nЕлена Круглякова е живеела на четвъртия етаж в седмия вход – на една площадка със семейство Фокини, чийто малък син беше изваден на 1 януари жив изпод развалините денонощие и половина след срутването. \n\r\nЗаедно с мъжа си и сина си Круглякова е живеела в апартамента, който формално е собственост на баба й, но е бил ремонтиран от тях.\n\r\n\"Събудих се от трясък. Мъжът ми крещеше. Отидох към дивана, той се беше счупил... Беше паднал подът на третия етаж частично. В тази дупка висеше детето ми – момченце на три години, пълзеше нагоре по чаршафа\", спомня си жената. \n\r\nПо пижами и якета семейството стигнало до улицата практически по отломките – нямало нито площадка, нито стълби.\n\r\nВ разрушената сграда останали всичките им вещи и ценности. \n\r\nСлед първия шок Круглякова вече се пита: \"Баба ще бъде обезвъзмездена за апартамента, това е логично, юридически е правилно, въпросът е как на нас ще ни бъдат възстановени щетите\", казва тя.\n\r\nКомпенсациите по думите на губернатора ще започнат да се изплащат на 4 януари, когато федералните банки започнат да работят.\r\nСредствата за пострадалите от срутването на жилищния блок и за семействата на загиналите ще се изплащат още от днес. Това съобщиха междувременно властите на Челябинска област, предаде ТАСС.\n\r\n\"Плащанията ще започнат от днес. Гражданите ще получат официални покани\", информира областната управа в приложението Телеграм.\n\r\nСемействата на загиналите при експлозията на битов газ на 31 декември ще получат от властите на региона по 1 милион рубли, уточни пресслужбата на губернатора Борис Дубровски. По 400 хил. рубли ще бъдат изплатени на хората с тежки или средно тежки травми, получени при инцидента, по 200 хиляди - на пострадалите с леко увредено здраве.\n\r\nПо последни данни при експлозията са загинали 38 души, включително 6 деца. Съдбата на четирима души все още е неизвестна. Петима пострадали се лекуват в болници. \n\r\n ", "date": "2019.01.03", "title": "Трагедията в Магнитогорск: В дупката висеше синът ми – на 3 годинки!"}
{"url": "https://www.dnes.bg/notifikacii/2019/01/03/praznicite-ni-ozlobiha-kym-jivotnite.398109", "text": "Увеличаване на случаите на жестокост спрямо животни у нас по празниците отчитат от международната организация за защита на животните \"Четири лапи\".\n\n\r\nВ повечето случаи агресията е насочена към домашни и бездомни кучета и котки, като най-често те стават жертва на стрелба с огнестрелно оръжие или на отравяне.\r\nЯвор Гечев от организацията посочи конкретни примери:\r\n\"В София, в Северния парк, където едно кученце, бездомно животно, което от години живее в парка, е било простреляно от упор. Това е изключително притеснително, защото в градска среда има хора, които използват огнестрелно оръжие, което е опасно не само за животните, но и за хората. Има и увеличаване на случаите в страната. В Пазарджик продължават случаите на отровени животни в паркове и градинки, което е безкрайно опасно, не само за животни, но и за хора. Над 15 животни вече са отровени, не само бездомни, но и домашни\".\r\n                \n                От \"Четири лапи\" съветват при всеки случай на насилие над животно да бъде подаван сигнал за извършено престъпление на тел. 112, а в случай, че диспечерите откажат съдействие - и до дежурен районен прокурор.", "date": "2019.01.03", "title": "Празниците ни озлобиха към... животните"}
{"url": "https://www.dnes.bg/tenis/2019/01/03/nishikori-slomi-grisho-i-go-izhvyrli-ot-brizbyn.398130", "text": "Най-добрият български тенисист Григор Димитров отпадна на 1/4-финалите от турнира от сериите АТР 250 в Бризбън. Това стана факт, след като хасковлията загуби с 5:7, 5:7 от световния №9 Кей Нишикори.\r\nПо този начин Гришо не успя да защити точките си от миналата година, когато стигна до 1/2-финалите в турнира и допусна пета загуба в шестте си мача срещу Самурая. Освен това нашето момче продължава да е без победа над тенисист от Топ 10 на света от април 2018 г., когато надделя над Давид Гофен.\r\nВ първия сет Димитров допусна пробив за 5:6, а във втория взе подаването на японеца и дръпна с 4:2 гейма. В този момент обаче Нишикори върна пробива, взе ново подаване на Гришо за 6:5, след което спечели гейма си на нула, за да се класира на 1/2-финалите. Там съперник ще е французинът Жереми Шарди.", "date": "2019.01.03", "title": "Нишикори сломи Гришо и го изхвърли от Бризбън"}
{"url": "https://www.dnes.bg/health/2019/01/03/9-hrani-za-zdrava-jlychka.398051", "text": "Жлъчният мехур (наричан накратко жлъчка), този толкова малък орган с иначе така важни функции, има крехка природа и лесно може да изгуби нормалния си ритъм на работа, когато не се грижим за него.\r\nЖлъчката се активира, когато консумираме мазнини. През останалото време е на изчаквателен режим в организма да попаднат по-тежки и мазни храни. Тогава от нея се освобождават ензими, имащи за цел да помогнат в храносмилането на мазнините.\r\nАко функцията на жлъчката е нарушена, налице са камъни или възпаление, започват да се появяват неприятни симптоми: гадене, повръщане, болка, замайване, газове и подуване.\r\nМожете да се погрижите за здравето на жлъчния си мехур, като наблегнете на някои особено полезни храни за този орган. Можете да видите кои са те в следващите редове.\r\n                    \n                    \n                \r\nКиселите и ферментирали по естествен път храни са особено богати на пробиотици. Благодарение на тези полезни бактерии в състава си тези храни намаляват симптомите на подуване, газове, раздразнени стомах и черва, стимулират разграждането на мазнините, като по този начин улесняват работата на жлъчния мехур.\r\n\r\nФибрите в лененото семе дават тласък на храносмилането и движенията на червата, което помага в извеждането и неутрализирането на токсините. Стритото ленено семе може да се добавя към салати, смути или зърнени закуски, за да може да се приеме достатъчното количество важни фибри и омега-3 мастни киселини, подпомагащи храносмилането и жлъчката.\r\n", "date": "2019.01.03", "title": "9 храни за здрава жлъчка"}
{"url": "https://www.dnes.bg/notifikacii/2019/01/03/mihael-shumaher-na-50-golemiiat-shampion-v-borba-za-jivot.398105", "text": "\n\r\nДатата е 11 юли 1999 година. Със скорост от близо 200 kм/ч. червен болид излита от завоя \"Стоун\" на легендарната писта \"Силвърстоун\" и се забива в предпазната стена край пистата. Разхвърчават се гуми.\r\nСветът изтръпва. В колата е Михаел Шумахер, който прави опит да излезе от разбитата кола, но рухва в кокпита. Положението изглежда много тежко. След 10-минутна суматоха и опити германецът е изваден от разбитата кола и откаран в медицинския център на пистата, а след това с хеликоптер в болницата в Нортхемптън.\n\n\n\n\r\nЕдва след няколко часа идват новините – Шумахер е със счупен на две места крак. И цяло чудо  – без опасност за живота. Сезонът за него приключва. Поне според лекарите. Не така обаче мисли самият Шумахер, който се завръща още преди края на сезона. И макар и не напълно възстановен, отново впечатлява.\r\n                \n                В крайна сметка обаче и този сезон, както и предишния, триумфира Мика Хакинен – може би най-големият съперник за Шумахер, заедно с Деймън Хил. След това обаче Михаел е безкомпромисен – 5 последователни титли с Ферари и подобрени куп рекорди.\r\nНа днешния 3 януари Шумахер става на 50. Далеч от пистата, германецът продължава да води най-тежката битка в живота си. В края на 2013 г. той претърпя тежък инцидент на ски писта във френските Алпи, след като удари главата си в скала. Оттогава – вече над 5 години, семейство Шумахер не разпространява информации за състоянието на шампиона. Последните слухове твърдят, че неговото състояние се е подобрило в последните месеци. За това призна и индиректно неговият бивш шеф на Ферари и настоящ на ФИА Жан Тод, който често посещава германеца.\n\r\n\"Може да бъдете сигурни, че той е в добри ръце и правим всичко по силите си да му помогнем\", написа часове преди юбилея на Шумахер съпругата му Корина. И обяви, че по повод юбилея на съпруга си ще стартира официално приложение, което ще бъде \"виртуален музей\" за постиженията на най-успешния пилот за всички времена. А там определено ще има какво да се види. \n\r\nДебютът на Шумахер във Формула 1 е през 1991 година, като още в първите си стартове впечатлява с агресивния си начин на каране. Дори след едно от първите му състезания за Джордан лично друга голяма легенда – Аертон Сена, прави забележка на Шуми за поведението му на пистата. Това обаче не спира германеца, който още през 1994 година става световен шампион с Бенетон. Следващата година повтаря титлата си, като и двата сезона побеждава своя голям съперник Деймън Хил. \n\r\nСледва преминаване във Ферари, където Шумахер печели още 5 световни титли между 2000 и 2004 година. Така в своята богата кариера той става 7 пъти световен шампион, с което поставя абсолютен рекорд. Постига 91 победи във Формула 1 в общо 308 старта.\n\r\nШумахер е световен шампион за 1813 последователни дни, което е абсолютен рекорд. Това става от 8 октомври 2000 до 25 септември 2005. \n\r\nНа 22 октомври 2006 г. Михаел Шумахер официално прекратява своята състезателна кариера като пилот във Формула 1. Три години по-късно обаче той официално обявява завръщането си за сезон 2010 г. в отбора на Мерцедес. За мнозина пълната доминация на германците в последните сезони във Формула 1 се дължат именно на работата на Шумахер по колата в годините му като пилот там. След като той напуска, мястото му е заето от Люис Хамилтън, който вече е петкратен световен шампион.\n\r\nПоследният старт на Шумахер бе в края на 2012 година за голямата награда на Бразилия.\n\r\nДнес семейство Шумахер има нова гордост - синът на Михаел и Корина – Мик, уверено върви по стъпките на баща си и тази година ще се състезава във Формула 2 – последното стъпало преди най-големите. А едва ли някой се съмнява, че скоро ще го видим и във Формула 1 – там където вече е и синът на съотборника на Шуми в Бенетон Йос Верстапен – Макс.", "date": "2019.01.03", "title": "Михаел Шумахер на 50: Големият шампион в борба за живот"}
{"url": "https://www.dnes.bg/stranata/2019/01/03/fiat-katastrofira-v-stylb-v-haskovo.398124", "text": "\n\r\n\"Фиат\" катастрофира в електрически стълб до църквата \"Св. Богородица\" в Хасково. \r\nВъзрастен водач е изгубил контрол над управлението на италианското си возило и се забива в стълб.\r\nМъжът е откаран в Спешна помощ, като по първоначална информация няма тежки наранявания. \r\nВследствие на удара се е изместил стълба, а електрическата лампа е паднала на земята.", "date": "2019.01.03", "title": "Фиат катастрофира в стълб в Хасково"}
{"url": "https://www.dnes.bg/rusia/2019/01/03/trymp-obiasni-zashto-se-razpadna-syvetskiiat-syiuz.398102", "text": "Президентът на САЩ Доналд Тръмп заяви, че причината за разпада на СССР е била войната в Афганистан.\n\r\n\"Русия беше Съветският съюз. Афганистан я направи Русия, защото те се разориха, воювайки в Афганистан\", каза американският лидер по телевизия Fox News.\n\r\nТръмп добави, че Москва е постъпила правилно, започвайки тази военна кампания заради терористичната заплаха, идваща от талибаните. Тръмп посочи също така, че освен от САЩ ситуацията в Афганистан се регулира от Русия, Индия и Пакистан. \n\r\nНа 29 декември беше съобщено, че Вашингтон ще остави свои войски в Афганистан, макар че преди това медиите разпространиха слухове за извеждане на част от американската армия оттам, припомня Лента.ру. \n                    \n                    \n                \r\nЗа 10 години пребиваване на съветската армия на територията на Афганистан (1979-1989) по официални данни са загинали над 15 000 съветски войници. Ранени бяха над 53 000 души, от които над 10 000 останаха инвалиди. Гражданската война в Афганистан продължи и след изтеглянето на съветските войски. \n\r\n ", "date": "2019.01.03", "title": "Тръмп обясни защо се разпадна Съветският съюз"}
{"url": "https://www.dnes.bg/obrazovanie/2019/01/03/na-izpit-sled-7-mi-klas-bez-moduli-ostanaloto-syshtoto.398103", "text": "Изпитът след седми клас вече няма да е в два модула, а те ще се слеят. Това обяви просветният министър Красимир Вълчев пред журналисти.\r\nПродължителността остава същата - 150 минути, съдържанието също няма да се променя, предаде БТА.\r\nЗа децата със специални образователни потребности ще бъдат дадени допълнителни 90 минути за работа.\r\nДо този момент изпитът след седми клас се провеждаше на два модула -  задължителен и по желание. Първата беше задължителна заради националното  външно оценяване, а втората при желание за кандидатстване в елитна  гимназия.\r\nВ отговор на въпрос какво мотивира отпадането на модулите, министърът каза, че няма нужда на практика от тях, защото всички ученици ще кандидатстват в профилирана или професионална гимназия.\r\nОтпадането на двата модула важи и за двата изпита - математика и български език. При формирането на крайната оценка няма да има промени, каза Красимир Вълчев.\r\n\r\n ", "date": "2019.01.03", "title": "На изпит след 7-ми клас: Без модули, останалото - същото"}
{"url": "https://www.dnes.bg/usa/2019/01/03/lokhiid-martin-f-16-otgovariat-na-potrebnostite-na-armiiata-vi.398126", "text": "Изтребителят F-16 Блок 70, избран от България, е носител на най-модерните технологии и капацитет от 4-то поколение, които са на въоръжение в НАТО. Технологиите на този самолет бяха тествани, доказани и вече са в употреба на модернизираните F-16, които летят в Югоизточна Азия. Това се казва в позиция на производителя Lockheed Martin (\"Локхийд Мартин\").\r\nСамолетът отговаря идеално на потребностите на българската национална отбрана и ще е гаранция, че военновъздушните сили ще използват най-модерния изтребител от 4-то поколение. Българската икономика и индустрия ще спечелят от новоустановените дългосрочни отношения с Lockheed Martin.\r\n\"Името F-16 остава същото, но последното поколение Block 70 е съвсем различен самолет – част от цялостен пакет решения, които ще осигурят на България един от най-модерните и надеждни самолети на въоръжение в НАТО в Европа\", казва пред \"Труд\" Джeймс Робинсън, директор \"Международно бизнес развитие на F-16\" в Lockheed Martin.\n\n\n\r\n                    \n                    \n                Екипиран с модерни оръжия, включени в предложената от нас цена, той ще даде много повече, отколкото обикновена охрана на въздушното пространство, настоява той.\r\nF-16 Блок 70 разполага с многоцелеви радар (AESA), базиран на технология, използван във F-22 и F-35. Радарът може да проследява 20 отделни цели едновременно и има обхват от над 160 морски мили срещу наземни цели, значително повече от другите изтребители от четвърто поколение.\r\nВ допълнение към осигуряването на модерни и надеждни изтребители за България, Lockheed Martin потвърждава ангажимента си за програма, която ще донесе икономически и индустриални ползи за България. Компанията, която има клиенти в повече от 50 страни по света, разбира важността на партньорството и ще работи с правителствата на САЩ и България за идентифициране на възможности за намаляване на разходите за F-16 блок 70, докато трае процесът по придобиване на изтребителите.\r\n\"Офертата ни за F-16 блок 70 за България включва пълен пакет с обучение за пилоти и наземни екипи, логистика, помощно оборудване и оръжия за всички оперативни нужди, което означава, че няма абсолютно никакви скрити разходи. На България няма да й се налага да придобива каквито и да било допълнителни оръжия чрез отделни договори с трети страни или лицензи от правителства за интегрирането и използването им, които водят до допълнителни разходи и несигурност при другите оферти\", допълва Робинсън.\r\nОколо 700 изтребители F-16 са част от военновъздушните сили на 10 държави-членки на НАТО в Европа.\r\nМиналия месец Гърция потвърди, че ще модернизира 84 от по-ранното си поколение изтребители F-16 до стандарт Viper, който е подобен на новия блок 70, избран от България.\r\n\"България, която напредва в процеса на придобиване на F-16 Блок 70, може да бъде уверена, че ще разполага с доказана, усъвършенствана и модерна система изтребители, която ще гарантира десетилетия на оперативна съвместимост в рамките на конфигурация от стотици самолети, споделяна от военновъздушните сили на много страни от НАТО\", казва Робинсън.\r\nНовият завод в Грийнвил, щат Южна Каролина, САЩ, скоро ще започне производството на F-16 блок 70 за Бахрейн и Словакия. Това е и мястото, където ще бъдат произведени самолетите за България. В него се използва същото оборудване и същата база за доставки с голям опит, произвели хиляди F-16 във Форт Уърт, щат Тексас, като по този начин се елиминират рисковете, свързани с производството на новите самолети.", "date": "2019.01.03", "title": "\"Локхийд Мартин\": F-16 отговарят на потребностите на армията ви!"}
{"url": "https://www.dnes.bg/sofia/2019/01/03/v-sofiia-za-chas-ne-prodavali-karti-za-metro.398139", "text": "За около час е имало технически проблем тази сутрин в системата за продажба на карти за градския транспорт в София.\r\nТой е бил свързан само с новозакупени карти с опция за ползване на метро, уточняват от Центъра за градска мобилност.\r\nПроблемът вече е отстранен.\r\n \r\n \r\n ", "date": "2019.01.03", "title": "В София за час не продавали карти за метро"}
{"url": "https://www.dnes.bg/temida/2019/01/03/sled-porednata-izmama-s-turisti-triabva-ni-zakon.398101", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗаради некоректно организирана екскурзия 60 наши сънародници останаха без вечеря на Нова година, а някои и без хотел. Екскурзоводката Елизабет Мечкарска обяснила, че е загубила парите им.\r\nПрез 2011 година на нея се доверяват детските танцови състави на Костинброд и Сливница. Разчитат, че тя ще организира ходенето им до Истанбул, където да участват във фолклорен фестивал. Оказало се обаче, че тя е платила друго пътуване с техните пари.\n\r\n\"Тя каза, че трябва да се плати предварително. Платихме около 10 000 хиляди лева и тръгнахме. Всичко беше хубаво, весело. За съжаление всичко това се провали\", сподели ръководителят на групите Ангел Кьосев пред .\r\n                    \n                    \n                Софийският градски съд осъдил Мечкарска да възстанови около 10 хиляди лева, които е взела за проваленото пътуване. Тя обаче върнала само 700 лева, а когато 5-годишният давностен срок изтекъл, поискала да се прекрати производството срещу нея и да се вдигне запорът от сметките ѝ.\r\n\"Това е уникален случай. Той е по-различен от класическите. Към момента няма съществени оплаквания. Самият случай говори за дълбока концептуална грешка в българския туризъм. Европейското мислене и директиви са насочени към това, че всеки пътуващ европейски гражданин, когато купува почивка чрез туроператор, парите са негови до момента, в който получат продукта такъв, какъвто е\", обясни Румен Драганов от Института за оценки и анлизи в туризма.\r\nПо неговите думи ние сме измамили ЕС, когато сме променили Закона за туризма по начин, по който не уреждаме собствеността на парите на този, който е платил за почивка.\r\nЕкспертът обясни още, че няма нагласи за създаване на такива гаранции у нас. По думите му става въпрос за дълбока некомпетентност. Според Драганов в Министерството на туризма няма образовани кадри.", "date": "2019.01.03", "title": "След поредната измама с туристи: Трябва ни закон!"}
{"url": "https://www.dnes.bg/tenis/2019/01/03/grisho-izletia-i-ot-top-20-na-svetovniia-tenis.398135", "text": "Най-добрият български тенисист Григор Димитров ще изпадне от Топ 20 на световната ранглиста.\r\nТова ще стане заради загубата от японеца Кей Нишикори на 1/4-финалите в Бризбън. Самурая спечели мача със 7:5, 7:5 и така нашенецът не успя да защити точките си от миналия сезон, когато стигна до 1/2-финалите.\n\r\nПоражението означава, че Димитров ще се смъкне с две позиции и от новата седмица ще се намира на №21 в класацията на АТР. Точно преди година Гришо беше №3 в света, което си остава и рекордното му класиране.\r\nОсвен това българинът изпада от Топ 20 за първи път от 25 септември 2016 г., когато отново беше №21.\r\nЛошото сега е, че това се случва малко преди началото на Откритото първенство на Австралия.  \r\n", "date": "2019.01.03", "title": "Гришо излетя и от Топ 20 на световния тенис"}
{"url": "https://www.dnes.bg/knigi/2019/01/03/prof-ovcharov-za-kulturata-i-istoriiata-na-maite.398116", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Мистерии, тайнствени находки, йероглифи... проф. Николай Овчаров вече повече от 20 години ни разкрива непознати светове и не скрива да попълва празнините не само в българската, но и в световна история.\n\r\nАрхеологът постави началото на една интересна поредица от пътеписи, които пише по време на своите пътешествия. В студиото на \"България сутрин\" той обясни, че вече е посетил близо 63 държави.\n\r\n\"Наскоро направих такова пътуване - в Латинска Америка и по-точно в района, населяван от маите. Това са южните щати на Мексико, Гватемала, Белис и Хондурас. Това мое пътуване подготвям в последните 2-3 години. Направихме един преход от 4000 км с автобус\", допълни още проф. Овчаров.\n                    \n                    \n                \r\nТой е категоричен, че посетените места са били наистина страхотни, а културата на маите пък описва като невероятна и надминаваща всички очаквания.\n\r\n\"Най-впечатляващо при маите са строежите им. При тях е имало строго разграничение в социалната йерархия. Елитът им е живял в уникални градове, а по-бедните са живеели доста примитивно. Огромната част от техните строежи са т. нар. пирамиди\", каза още Овчаров пред .\n\r\nВ момента проф. Овчаров подготвя нова книга за своето пътешествие за културата и историята на маите.", "date": "2019.01.03", "title": "Проф. Овчаров за културата и историята на маите"}
{"url": "https://www.dnes.bg/notifikacii/2019/01/03/prikritie-ispanskite-vlasti-spipaha-dvama-migranti-v-matraci.398072", "text": "Нелегалните мигранти, които искат да влязат в Испания, стават все по-изобретателни.\n\r\nПрез последните дни испанските власти констатираха първи опит за влизане в страната под ексцентричното прикритие на матраци. Идеята е на двама мароканци, които бяха заловени на границата с Испания при Мелиля, съобщава БНТ.\n\r\nОколо града на Средиземно море испанското правителство е издигнало 5-метрова ограда с бодлива тел. Достъпът по суша е възможен само през два контролни пункта. \n\r\nШофьорът, доставил двата матрака на границата, успял да избяга, но вече е арестуван в Мароко.\n\r\nПрез първите два дни на 2019 г. испанската брегова охрана е спасила 401 мигранти, които са се опитали да пресекат Средиземно море. Това съобщава ТАСС позовавайки се на AFP.\n                \n                \r\nСпоред представител на бреговата охрана във вторник в Гибралтарския проток и Алборанско море са били спасени 111 мигранти. На 2 януари са били спасени още 290 души.\n\r\nПрез 2015 г., поради засилване на конфликтите в редица страни от Близкия изток и Северна Африка, броят на хората, пристигащи в Европа от тези региони, рязко се увеличи. Средиземноморският маршрут е основен за мигрантите към ЕС, а вторият по големина транзитен маршрут минава през Балканите, припомня \"Фокус\".\r\n", "date": "2019.01.03", "title": "Прикритие: Испанските власти спипаха двама мигранти в... матраци"}
{"url": "https://www.dnes.bg/rusia/2019/01/03/broiat-na-jertvite-na-tragediiata-v-magnitogorsk-37.398073", "text": "Броят на загиналите при рухването на част от жилищен блок в руския град Магнитогорск достигна 37 души, предаде ТАСС, цитиран от БТА.\n\n\n\r\nШест от жертвите са деца. Четирима души продължават да са в неизвестност.\r\nПо предварителни данни няма други деца сред останалите под развалините на блока тела.\r\nЗасега водеща версия в разследването на причините за рухването на 10-етажния блок е експлозия на битов газ.", "date": "2019.01.03", "title": "Броят на жертвите на трагедията в Магнитогорск – 37"}
{"url": "https://www.dnes.bg/obshtestvo/2019/01/03/15-godishnata-mariia-rodi-pyrvoto-bebe-za-2019-a-v-pazardjik.398074", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n15-годишната Мария Маринова от град Пещера роди първото бебе в Пазарджик. В сравнение с 2017 година, през 2018 в пазарджишката болница са се родили със 100 бебета повече.\r\nПървото бебе за новата 2019 година е родено точно в 3 часа и 40 минути на 1 януари. Малкият Рашко тежи близо 3 килограма и е висок 48 см. Въпреки че е само на 15, Мария е станала майка за втори път, разказва Bulgaria ON AIR.\r\nПрез изминалата година 2018 в болницата са родени общо 662 бебета, сред тях има и седем двойки близнаци.\r\nРайонът на Пазарджик е на осмо място по раждаемост в страната след София, Пловдив, Варна, Бургас, Сливен, Стара Загора и Плевен.", "date": "2019.01.03", "title": "15-годишната Мария роди първото бебе за 2019-а в Пазарджик"}
{"url": "https://www.dnes.bg/sofia/2019/01/03/skeityri-s-trikove-po-parapeti-ogradi-chaka-gi-solena-globa.398075", "text": "Велосипедистите и скейтърите в София вече са застрашени от солена глоба, ако използват познатите до сега места за трикове.\r\nОт скоро най-голямото препятствие за скейтърите на НДК се оказва новата общинска наредба, която забранява използването на парапети, огради, пейки и бордове на фонтани за изпълнение на каскади. При нарушение следва солена глоба, пише bTV.\r\nСпоред самите каращи това ще доведе до своеволия от страна на полицаите, които в момента могат да поискат тежката глоба даже от родителите на малко дете, скочило с тротинетката си на тротоара. Играта на котка и мишка с участието на любителите на екстремните спортове и полицията ще продължи.\r\nСкейтърите са емблематична част от пейзажа на НДК вече близо 30 години. След ремонта обаче според общината плочките и тротоарите се разрушават от каскадите.\r\nСкейт паркове има в Бургас, Добрич и Самоков. Единственият в София е в \"Студентски град\", но той е платен.", "date": "2019.01.03", "title": "Скейтъри с трикове по парапети, огради... Чака ги солена глоба!"}
{"url": "https://www.dnes.bg/science/2019/01/03/za-pyrvi-pyt-kitaiski-aparat-kacna-na-obratnata-strana-na-lunata.398076", "text": "\n\r\nКитайският космически апарат \"Чанъе-4\" успешно кацна на обратната страна на Луната, съобщиха китайските държавни медии, цитирани от Франс прес и Асошиейтед прес.\n\r\nАпаратът \"Чанъе-4\" бе изстрелян на 8 декември м.г. в 2 ч. сутринта местно време от космодрума Сичан в югозападната китайска провинция Съчуан. Той е кацнал успешно на обратната страна на Луната в 10.26 ч. пекинско време (02.26 ч. по Гринуич), съобщи агенция Синхуа.\n\n\n\r\n\"Чанъе-4\" изпрати първия сигнал от обратната страна на Луната до Земята през китайски сателит.\n\r\nТова е една от най-амбициозните китайски космически мисии. Никога досега космически апарат не е кацал на обратната страна на Луната, която до голяма степен е слабо позната.\n                    \n                    \n                \r\nНай-интересният научен експеримент е доставянето на голям контейнер със семена и яйца на насекоми. Целта е да бъде проверено дали те могат да се развият на Луната.\n\r\nДалечната страна на Луната е с много по-стара и дебела кора от близката, с повече и по-дълбоки кратери. Придружаващият спускаем апарат роувър ще трябва да навигира сред тях. Мястото на кацането е близо до Южния полюс - в кратера Фон Карман на басейна Ейкън. Басейнът е с диаметър около 2500 км и дълбочина 12 км.\n\r\n\"Това е най-голямата, дълбока и стара структура, образувана от удар на Луната - каза Сяо Лун от университета по геонауки в Ухан. -Ударът може да е извадил материал от горната мантия на Луната на повърхността. Това ще може да провери спектрометърът на \"Чанъе-4\".\n\r\nСпектрометърът ще изследва също геохимичния състав на грунта, който вероятно се различава от този на близката страна на Луната заради същите процеси, довели до разликата в дебелината на кората.\n\r\nРадарът на \"Чанъе-4\" ще изследва повърхността на дълбочина 100 м. Комбинирането на данните от него със снимките от камерите на лендъра и роувъра ще даде допълнителна информация за процесите на образуване на кратерите.\n\r\nПряката връзка с апарата няма да е възможна и затова Китай изстреля спътник за връзка през май.\n\r\nРоувърът \"Чанъе-4\" най-общо повтаря външния вид на предшественика си - лунохода \"Юйту\" (\"Нефритен заек\"), който беше спуснат на Луната с апарата \"Чанъе-3\" на 14 декември 2013 г.\n\r\nАмбициозната китайска лунна програма ще продължи с \"Чанъе-5\" - мисия за връщане на проби от Луната, която ще бъде изстреляна тази година. Тя ще събере до 2 кг мостри, пише БТА.", "date": "2019.01.03", "title": "За първи път: Китайски апарат кацна на обратната страна на Луната"}
{"url": "https://www.dnes.bg/snimka-na-denia/2019/01/03/ianuarski-chetvyrtyk-viatyr-oblaci-i-valeji-ot-sniag.398077", "text": "Днес ще духа умерен северозападен вятър, който след обяд ще се ориентира от север-североизток и привечер ще се усили. Ще бъде облачно с валежи от сняг, значителни в южните и планинските райони от страната, където в комбинация с вятъра ще има условия за виелици. Почти без валежи ще е в Североизточна България. \n\r\nМаксимални температури ще са предимно между минус 2° и 3°, в София около -1°. Такава е прогнозата за времето на Националния институт по метеорология и хидрология (НИМХ) при БАН, цитирана от \"Фокус\".\n\r\nПо Черноморието ще бъде облачно и ветровито. По-късно през деня по южното крайбрежие ще превали дъжд и сняг. Ще духа умерен североизточен вятър, който привечер ще се усили. \n                \n                \r\nТемпературите ще се понижат и максималните ще са между 2° и 4°. Вълнението на морето ще бъде 2 - 3 бала. Температурата на морската вода е около 7°.\n\r\nВ планините ще е облачно, ветровито и с валежи от сняг. В Рило-Родопския масив снеговалежите ще са значителни и ще има условия и за навявания. Ще духа силен и бурен североизточен вятър и с него температурите ще се понижават. \n\r\nМаксималната на височина 1200 метра ще е около минус 5°, на 2000 метра – около минус 10°.\n\r\nЗа днес жълт къд за силен вятър и снеговалежи е обявен в 8 области - Благоевград, Пазарджик, Пловдив, Смолян, Кърджали, Хасково, Ямбол и Бургас.", "date": "2019.01.03", "title": "Януарски четвъртък: Вятър, облаци и валежи от сняг"}
{"url": "https://www.dnes.bg/notifikacii/2019/01/03/trymp-za-siriia-tia-e-piasyk-i-smyrt-zagubena-e-otdavna.398079", "text": "Пясък и смърт - с тези думи президентът на САЩ Доналд Тръмп описа Сирия, като същевременно остана уклончив за конкретните срокове на изтеглянето на американските войски от тази страна, предаде Франс прес, цитирана от БТА.\n\r\n\"Сирия е загубена отдавна. Освен това говорим за пясък и смърт. За това става дума. Не говорим за някакви огромни богатства\", каза Тръмп.\n\r\n\"Не искам да сме в Сирия до безкрайност. Тя е пясък и смърт\", настоя той.\n\r\nТръмп продължи да не дава конкретен график за обявеното от него изтегляне на американските войски от Сирия, което той аргументира с преценката, че групировката \"Ислямска държава\" там е победена.\n\r\n\"Изтегляме се. Ще отнеме известно време. Никога не съм казвал, че ще си тръгнем от днес за утре\", заяви той.\n                \n                \r\nПри първоначалното обявяване на това изтегляне на 19 декември Тръмп беше заявил, че американските войски в Сирия \"се прибират всички и се прибират сега\", отбелязва АФП.\n\r\nВ момента в Северна Сирия са дислоцирани около 2000 американски военнослужещи, предимно специални части, които се бият срещу ИД и обучават местни сили в освободени от джихадистите райони.", "date": "2019.01.03", "title": "Тръмп за Сирия: Тя е пясък и смърт, загубена е отдавна!"}
{"url": "https://www.dnes.bg/obshtestvo/2019/01/03/sred-novite-zadachi-na-nimh-zamyrsitelite-na-vyzduha.398078", "text": "След като Националният институт по метеорология и хидрология се раздели с Българската академия на науките от 1 януари днес образователният министър ще се срещне с ръководството на метеоролозите, които минават под шапката на МОН.\n\n\n\n\r\nСред първите задачи на НИМХ е взимане на проби и анализ на праха във въздуха над София. \n\r\n“Подготвяме два проекта, като единият ще бъде финансиран от МОН. Той е насочен към това на базата на анализ на праха, който ще се взема чрез автоматични устройства, да видим каква част от замърсяването в София се дължи на транспорта и каква на битовото отопление. Сега няма никакво изследване, което да покаже какво е съотношението между тези два показателя. Ще можем да определим и много по-точно и какво идва отвън”, обясни пред “Труд” директорът на НИМХ проф. Христомир Брънзов.\n                    \n                    \n                \r\nРаботили сме по подобен проект с Международната агенция за атомна енергия. Надяваме се догодина да знаем конкретните замърсители, съответно Столичната община да може да се насочи към основния от тях. Прогнозната стойност на проекта е около 300 000 лева.", "date": "2019.01.03", "title": "Сред новите задачи на НИМХ: Замърсителите на въздуха"}
{"url": "https://www.dnes.bg/notifikacii/2019/01/03/5-dnevna-dieta-s-koiato-da-restartirate-tialoto-si.398050", "text": "По празниците си позволяваме да похапнем разнообразна и тежка храна, която вреди не само на тънката ни талия, но и затормозява организма с трудната обработка, която изисква. Връщането към нормалния ритъм не е никак лесно и затова тялото се нуждае от специален детоксикиращ режим, който да го тласне към здравословното хранително ежедневие.\r\n\r\n1. Противовъзпалителни храни: борят се с възпаленията, причинени от захарите, млечните продукти, алкохола. Това са плодове, зеленчуци, пълнозърнести храни, бобови, подправки и полезни мазнини (авокадо, семена, ядки).\r\n2. Мазнини, фибри и протеини. Правете всичко възможно да включвате и трите вида хранителни вещества във всяко хранене, за да бъде то балансирано, а стомахът да се чувства сит за дълго време.\r\n                \n                3. Хидратирайте се. Започвайте всеки ден с чаша вода с изстискан в нея ½ лимон. През деня наблягайте на водата, билковите чайове и кокосовата вода.\r\n4. Упражнявайте се. За да се върнете към обичайния си ритъм на живот, не трябва да спирате да се упражнявате. Тренировките ще ви помогнат да засилите метаболизма и детоксикирате организма.\r\n5. Балансирана храна. Планирайте всички хранения за деня. Така ще ви е по-лесно да сте сигурни, че се храните балансирано и не приемате излишни калории.\r\n\r\n\r\nЗапочнете с чаша филтрирана вода с изстискан ½ лимон в нея или чаша билков чай.\r\nЗакуска: Чаша смути от плодове или зеленчуци по ваш избор. Добавете към него и малко джинджифил, който допринася за детоксикирането.\r\nСутрешна междинна закуска: 1/3 чаша хумус, примесен с копър, сервиран върху нарязана краставица за топене.\r\nОбяд: Салата с кейл, смокини и лешници. Към нея може да се добави малко риба тон по желание.\r\nСледобедна закуска: 1 чаша зърнена закуска по избор (без захар) с кленов сироп и лимонов сок. Добавете малко сушени плодове и ¼ чаша ядки по избор.\r\n", "date": "2019.01.03", "title": "5-дневна диета, с която да рестартирате тялото си"}
{"url": "https://www.dnes.bg/sofia/2019/01/03/nad-130-mashini-obrabotvat-pytishtata-v-sofiia.398080", "text": "Над 130 снегопочистващи машини са на терен заради валежите от сняг в южните и източни райони на Столична община. Тази нощ са извършени обработки със смеси срещу заледяване, съобщиха от Столична община. \n\r\nОбработени са улици и булеварди, по които се движи обществения транспорт, общински пътища и основни улици в районите Панчарево, Витоша, Студентски, кв. \"Горна баня\", \"Триадица\". В момента продължава работа по вътрешно-квартални улици в район \"Витоша\". \n\r\nОбработени са и участъци от Южната дъга на Околовръстен път. На терен са над 130 снегопочистващи машини. \n\r\nОпесъчаване е извършено на планинските пътища във Витоша Драгалевци – Алеко и Бояна – Златни мостове. Градският транспорт се движи навсякъде по обичайните си маршрути.\n                    \n                    \n                \r\nПрогнозата за времето е за усилване на вятъра, снеговалеж и понижение на температурите. От Общината напомнят на шофьорите да използват автомобилите си оборудвани за движение при зимни условия. \n\r\nПрез изминалата нощ в кризисните центрове на Столична община са потърсили подслон 140 души, останали без дом. В тях те получават храна и възможност да пренощуват.", "date": "2019.01.03", "title": "Над 130 машини обработват пътищата в София"}
{"url": "https://www.dnes.bg/cars/2019/01/03/tri-dni-bgtoll-bg-blokaj-dadohme-edni-180-mln-za-saita-i.398081", "text": "Три днес след новата 2019-а, три дни, в който сайта bgtoll.bg забива, тоест не можете да си купите винетка, или пък да пререгистрирате нова.\r\nDnes.bg направи опит да влезе в портала, но натискайки отметката за купуване на винетка излезе съобщение, че към момента нямаме връзка.\r\nСистемата, за която държавата плати 180 млн. лева, блокира и чрез мобилното приложение, а и чрез настолен компютър.\n\r\nСтотици са подадените към АПИ сигнали за нередности – шофьорите или не успяват да купят е-винетка, или пък са били таксувани двойно.\r\nОт Агенция \"Пътна инфраструктура\" вече информираха, че в такива случаи гражданите могат да сигнализират нейните служители.\r\n                    \n                    \n                Ако се установи, че системата е таксувала някого неправомерно, средствата ще бъдат възстановени, но в 30-дневен срок. От агенцията са категорични, че срив в системата няма.\r\nИнж. Дончо Атанасов увери, че всички проблеми ще бъдат отстранени в най-скоро време. От Пътната агенция настояват, че на 1-ви януари са били продадени 5 хил. винетки за 380 000 хиляди лева.\r\nВ десетки бензиностанции има поставени терминали, но се оказва, че голяма част от тях не работят.  Отделно от това работещите там не знаят как да ползват устройствата и съответно не могат да ви помогнат.\r\nВ Перник има общо 8 терминала за самотаксуване за продажба на електронни винетки. Областният управител Ирена Соколова съобщи обаче, че 5 от устройствата не работят.\r\n\"Не съм доволен, но няма на кого да се оплачеш. А защо не купите винетка он-лайн? Няма никакъв документ не се издава. Няма как лаптопа ми да ми издаде документ, че съм закупил нещо, а при тези сривове на системата да не се окаже после, че съм превел парите, а нямам нищо – нито винетка, нито нищо. Това е нещото, което ме притеснява и исках да е от машина, за да ми издаде някакъв документ\", сподели пред  Ивайло Новков, който е един от неуспелите да си закупят винетка.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.01.03", "title": "Три дни bgtoll.bg – блокаж! Дадохме едни 180 млн. за сайта, и?"}
{"url": "https://www.dnes.bg/index/2019/01/03/receptata-dnes-lesni-gnezda-s-shunka-i-kashkaval.397998", "text": "\r\n300 г шунка нарязана на тънки кръгове\r\n200 г кашкавал\r\n12 яйца\r\nсол, черен пипер\r\n \r\n\r\n \r\nНамаслете формичките за мъфини. Сложете във всяка по едно 1-2 парчета шунка, така че да се получат кошнички. Прибавете настъргания кашкавал, чукнете по 1 яйце и овкусете с малко сол и черен пипер. Печете в предварително загрята на 200 градуса фурна за около 15 минути.\r\n \r\n\r\n ", "date": "2019.01.03", "title": "Рецептата Dnes: Лесни гнезда с шунка и кашкавал"}
{"url": "https://www.dnes.bg/football/2019/01/03/dobro-nachalo-4-ot-4-i-rekord-na-ole-s-iunaited.398082", "text": "Манчестър Юнайтед продължи възраждането си под ръководството на Оле Гунар Солскяер и постигна четвърта поредна победа - 2:0 като гост на Нюкясъл. С нея Солскяер изравни постижението на легендата сър Мат Бъзби, а “червените дяволи” дадоха заявка за нещо по-сериозно от нулев сезон.\r\nРомелу Лукаку смълча трибуните на \"Сейнт Джеймсис Парк\" 38 секунди, след като се появи на терена, а Маркъс Рашфорд реализира дежурното си напоследък попадение в 80-та минута.\r\nС този успех Юнайтед остава на шестото място в класирането с 38 точки, с три по-малко от 5-тия Арсенал и на 6 от 4-тия Челси. Нюкясъл е 15-ти с 18 точки.\r\n", "date": "2019.01.03", "title": "Добро начало: 4 от 4 и рекорд на Оле с Юнайтед"}
{"url": "https://www.dnes.bg/obshtestvo/2019/01/03/koki-tyrsi-pomosht-za-lechenie-na-gyba-aspergilus.398088", "text": "\r\nЗов за помощ отправят родителите на 4-годишния Калоян Казаков, който страда от заболяване, което не се лекува у нас.\n\r\nОсвен че страда от аутизъм, при изследване, на малкия Коки е установено, че в кръвта му се развива гъба \"Аспергилус\". След многократни запитвания към различни болници на територията на страната родителите установили, че това заболяване не се лекува у нас. Семейството се свързва с десетки клиники извън България и от една от тях, намираща се в Израел, получава положителен отговор.\n                    \n                    \n                \r\nЗа първият етап на лечение на гъбата в кръвта на Коко са необходими около 20 000 щатски долара, като в тази сума са включени и всички изследвания на детето.\n\r\nГъбата \"Аспергилус\" е рядко срещана в човешкия организъм в кръвта, затова и не навсякъде предлагат лечение. Трудно се третира, но след навременното, правилно и продължително лечение се изчиства. Ако не започне лечение веднага, гъбата може да стигне до всички органи на Коко и да бъдат \"изядени\" от нея.\n\r\nСумата за лечение е непосилна за семейството, а крайният срок да бъде събрана и да се заплати е твърде близо - 12 януари. Нека помогнем на Коки!\n\r\nОткрита е и дарителска банкова сметка с цел набиране на средства за лечението на малкия Калоян:\n\r\nIBAN:BG89PRCB92301049318117\r\nBIC: PRCBBGSF\r\nПроКредит Банк\r\nКалоян Пейчев Казаков\n\r\n\n\r\nPayPal- help_koko@abv.bg", "date": "2019.01.03", "title": "Коки търси помощ за лечение на гъба \"Аспергилус\""}
{"url": "https://www.dnes.bg/sofia/2019/01/03/byrza-reakciia-dvamata-gardove-spasili-mlad-myj.398084", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМалко след 21 часа на 29 декември млад мъж е прострелян в столичния квартал \"Лозенец\". Kуршумът задейства алармата на офис в близост и това спасява и живота му.\n\r\nДвама охранители, отзовали се на сигнала, му оказват първа помощ. Ако не е била светкавичната реакция на гардовете, раненият в артерията на бедрото, е щял да издъхне от кръвозагуба за няколко минути.\n\r\n24-годишният мъж е бил прострелян от 33-годишен, който не бил доволен от вдигнатот младежа шум. Стрелецът вече е задържан от полицията.\r\n\"При пристигане на място видяхме момчетата на булеварда, направи ни впечатление окървавеното момче. Първата реакция ни беше да повикаме Бърза помощ от две места, за да може по-бързо да реагират лекарите, след това потърсихме някакъв начин да му пристегнем раната и да спрем кървенето\", сподели охранителят Цветомир Иванов пред .\r\n                    \n                    \n                Гардовете обясниха, че раненият е припаднал за известно време, а след това се е свестил.\r\nОхранителят Венелин Иванов коментира, че в досегашния си петгодишен опит не е виждал такава ситуация и раненият не е бил в състояние да говори и да разкаже какво се е случило.\r\nДвамата обясниха, че не се чувстват герои, защото всеки нормален човек би помогнал.\r\n ", "date": "2019.01.03", "title": "Бърза реакция: Двамата гардове, спасили млад мъж"}
{"url": "https://www.dnes.bg/obshtestvo/2019/01/03/razpadashtata-se-rodina-bijuto-na-bdj-pod-zapor-i-na-tyrg.398089", "text": "\n\r\nЕдна от най-красивите планински хижи, вероятно не само на Витоша, но и в цяла България, тъне в разруха и забвение. \r\nПочивната станция е разположена на 4 км от местността \"Златните мостове\", в близост до Боянския водопад.\r\nХижа \"Родина\" не работи повече от десетилетие. В периода 2003 - 2008 сградата е ипотекирана като част от серията заеми, изтеглени от ръководствата на БДЖ, които довеждат дружеството на ръба на фалита. \r\nСлед това, поради непогасяване на вноските, хижата е запорирана, а в края на 2016 г. е обявена за публична продан от частен съдебен изпълнител за около 1 млн. лева, но... \r\nКъм момента сградата е държавна собственост, но неясно защо не се използва и е оставена на произвола на съдбата, питат от Гражданска инициатива за обществен и релсов транспорт.\r\nХижата е построена през 1940 г. по проект, дарен на БДЖ, от семейството архитекти и любители планинари Райна Дамянова и Атанас Делибашев. ", "date": "2019.01.03", "title": "Разпадащата се \"Родина\"! Бижуто на БДЖ – под запор и на търг"}
{"url": "https://www.dnes.bg/bulgaria/2019/01/03/biznesyt-izdirva-kadri-mashinni-operatori-shofiori-prodavachi.398071", "text": "Две трети от работодателите у нас търсят да наемат нов персонал през тази година, показва проучване на Агенцията по заетостта. Едва 3 на сто са посочили, че възнамеряват да съкраващат хора.\n\n\n\n\r\nПроучването е сред почти 6 хиляди работодатели от цялата страна. Най-много работниците ще се търсят в областите София, Пловдив и Варна. А най-малко – в Разград, Видин и Кюстендил, пише bTV.\n\r\nКакви конкретни кадри \"издирва\" бизнеса, за да наеме тази година – проучени са нуждите в две групи с професии. В едната – на първо място са машинните оператори, следвани от продавач-консултанти, шивачи, строители, готвачи. В другата група са професии, изискващи висше образование или специфична правоспособност, на първо място – шофьорите, следвани от инженери, специалисти в здравеопазването и образованието.\n                    \n                    \n                \r\nПрез 2019 г. ще се търсят над 1000 машинни оператори и над 5600 шофьори. В повечето фирми – с постоянна заетост.\n\r\nКрасимир Стоев е натрупал над 30 години стаж като електромонтьор. Сега не вижда на кого ще предаде занаята: \"Младите хора някак си не искат да заваряват, не искат да работят на металорежещи машини\".\n\r\nПредприятието произвежда и ремонтира съоръжения за енергийни обекти у нас и в  чужбина. За да привлече млади хора работодателят на Красимир дава 5 стипендии на учащи годишно. Ако останат на работа при него – през първите години заплатата им не зависи от постигнатото, а след това компанията плаща и магистратура у нас или в чужбина.\n\r\nВъпреки това заводът \"издирва\" още специалисти. \"Има по-модерни специалности, по-привлекателни, може би – и по-печеливши. Основно интересът се проявява в средното професионално образование, там трябва да се акцентира\", смята работодателят Иван Желязков.\n\r\nПроучването показва и каква ще е нуждата от кадри след 3 години.\n\r\n3/4 от фирмите са казали, че ще имат нужда от 30 хиляди души с висше образование – най-много ще са инженери по електротехника, електроника и автоматика. Най-малко потребности пък ще има от висшисти по направленията \"Право\" и \"Химични технологии\".\n\r\nСлед три години бизнесът ще търси да назначи и 80 хиляди души със средно образование, предимно за производство на текстил, облекло, обувки.", "date": "2019.01.03", "title": "Бизнесът издирва кадри: Машинни оператори, шофьори, продавачи..."}
{"url": "https://www.dnes.bg/rock/2019/01/03/da-tvorish-muzika-s-ochite-si-djeisyn-bekyr-i-strashnata-bolest-als.398092", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИстинските артисти раждат изкуство независимо от обстоятелствата. \n\r\nДжейсън Бекър е американски китарист, диагностициран с тежкото хронично заболяване амиотрофична латерална склероза.  Губи говора си едва на 20 години, а на 27 вече е прикован към легло и не може да се движи, нито да говори. Въпреки това продължава да композира музика. Как? Прави го с очите си. \n\r\nСамо преди няколко седмици Джейсън Бекър издаде албум, а част от него е записан не къде да е, а в България, разказва  . Музикантът работи с екипа, който тази година направи музиката за най-новия филм от поредицата Междузвездни войни. \n                    \n                    \n                \r\nЗа оркестрацията на албума специално пристига японският композитор Шота Накама. \n\r\nБекър продължава да твори, независимо от заболяването си. С помощта на специално разработена от баща му азбука, музикантът може да комуникира с останалите около себе си. \n\r\nЗа амиотрофичната латерална склероза няма лек. Това е прогресивно хронично заболяване, при което боледуващия не се подобрява – става все по-зле и все по-зле. Именно тази болест погуби и едно от светилата в научната област – Стивън Хокинг. \n\r\nДжесън Бекър разбира,че страда от заболяването, когато е момче на едва 19 години. Когато животът и блестящата му кариера са пред него. През 1990 година дори е обявен за един от най-изтънчените и велики музиканти в света. Най-тежките думи, които един виртуозен китарист може да чуе – един ден няма да може не само да свири... Един ден няма да може да хване в ръце собствената си китара. \n\r\nДнес музикантът не може да говори, не може да се движи, не може дори да преглъща. Може единствено да движи очите си. И използва това, за да прави единственото нещо, в което знае, че е добър. Единственото нещо, което може би осмисля живота му – да твори музика. ", "date": "2019.01.03", "title": "Да твориш музика с очите си: Джейсън Бекър и страшната болест АЛС"}
{"url": "https://www.dnes.bg/rusia/2019/01/03/ruski-izdaniia-vitaiat-sluhove-za-atentat-v-magnitogorsk.398083", "text": "Средствата за пострадалите от експлозията в руския град Магнитогорск и за семействата на загиналите ще започнат да се изплащат утре, щом започнат работа банките в Русия. Това съобщи пред журналисти губернаторът на Челябинска област Борис Дубровски, пише \"Комерсант\". Близо 6,6 милиона рубли са преведени до момента по сметката за подпомагане на всички засегнати от трагедията на 31 декември, когато десететажен блок в града частично рухна и десетки загинаха, посочва вестникът.\n\r\n\"Комерсант\" припомня, че са се появили информации в руски сайтове, че органите на реда разглеждали версията за терористичен атентат, чиито извършители може да са загинали в маршрутка, експлодирала в града на 1 януари. Федералното следствие обаче заяви, че на местопроизшествието не са открити следи от взривни вещества. \n                    \n                    \n                \r\nПриоритетна версия остава предполагаемата експлозия на битов газ, изтъква изданието, но допълва, че в Магнитогорск е въведен режим на извънредна ситуация и на мястото работи следствен екип от над 100 души, включително експерти от федералния център. Градът бе посетен от президента Владимир Путин, там пристигна и шефът на Следствения комитет в Москва Александър Бастрикин.\n\n\n\r\nИзпод развалините в Магнитогорск досега са извадени 37 трупа, включително на 6 деца. Спасени са шестима души, сред които две деца. Съдбата на четирима души все още е неизвестна. Такива бяха тази сутрин данните на руското министерство на извънредните ситуации, обобщава \"Росийская газета\", цитирана от БТА.\n\r\nСпоред Интерфакс през нощта са открити телата на две жени и на един мъж. Полът на 37-ата жертва още не се съобщава, добавя всекидневникът.\r\nРазпознати са вече 21 загинали, цитира \"Ведомости\" пост на губернатора Дубровски в Телеграм.\n\r\nПетима от пострадалите все още са в болници според местните здравни власти, допълва вестникът.\n\r\nЖителите на града, оцелели след шока, засвидетелстваха истинско съчувствие. Но имаше и такива, които не се погнусиха да спекулират с болката на хората в Русия и да използват трагедията за собствени цели, пише \"Взгляд\". \"Първата реакция на жителите бе пълен шок, втората - пълно съчувствие. Още през първите часове хората започнаха да носят топли дрехи за оцелелите, да им предлагат помощ. За денонощие се събра в пъти повече от необходимото, хората дори са помолени да не носят повече помощи. \n\r\nСоциалните мрежи веднага се изпъстриха със съобщения: \"Имам празен апартамент, мога да пусна в него бедстващо семейство\". Собствениците на хотели предложиха настаняване при тях, разказва кореспондентката на сайта Ura.ru Албина Золотухина, която е от Магнитогорск.\n\r\n\"Взгляд\" също се спира на проблема с разпространяваните слухове за атентат, но допълва, че в тази насока хората вече се успокояват.\n\r\nНо \"всички причинени от човешката дейност катастрофи и инциденти, които ще се случат в Русия, сега ще бъдат съпровождани с информация, умишлено и системно подхвърляна от украинските подразделения за психологически операции, управлявани директно от американските и британските специални служби. Сега това е постоянен съпътстващ ефект\", твърди Максим Григориев, който е председател на Фонда за изследвания на проблемите на демокрацията и член на Обществената палата. \"Ясно е с каква цел се прави това. Да се месят във вътрешните работи на Русия, да влошат отношението към властта и да създадат усещането, че в Русия се случват много негативни събития\", казва общественикът, цитиран във \"Взгляд\".\r\n ", "date": "2019.01.03", "title": "Руски издания: Витаят слухове за атентат в Магнитогорск"}
{"url": "https://www.dnes.bg/science/2019/01/03/nebesnoto-tialo-ultima-tule-prilicha-na-snejen-chovek.398085", "text": "Научният екип на НАСА, който отговаря за космическата сонда \"Нови хоризонти\", съобщи, че изследваното от нея небесно тяло Ултима Туле, намиращо се на 6,4 милиарда км от Земята, се състои от две сфери и изглежда като снежен човек, предадоха Франс прес и ДПА.\r\nУлтима Туле е най-старото и най-отдалечено от нашата планета изследвано небесно тяло. Учените се надяват то да даде информация за образуването на Слънчевата система.\r\nНова снимка на Ултима Туле, направена от 27 000 км разстояние и с резолюция 140 метра на пиксел, показва, че това небесно тяло е с дължина 31 км и прави пълно завъртане около оста си за около 15 часа. По-голямата му сфера е наречена Ултима, а другата, която е около три пъти по-малка – Туле.\r\nДруго откритие е, че Ултима Туле е с червен цвят като луната на Плутон Харон.\r\n/БТА/", "date": "2019.01.03", "title": "Небесното тяло Ултима Туле прилича на... снежен човек"}
{"url": "https://www.dnes.bg/eu/2019/01/03/rumyniia-nachelo-na-es-na-fona-na-politicheski-borbi.398086", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗа първи път Румъния поема председателството на Съвета на Европейския съюз. И то в период на евроизбори и излизане на Великобритания от ЕС. На този фон северната ни съседка поема европредседателството след остри критики от Брюксел в последния мониторингов доклад в областта на правосъдието и вътрешния ред.\n\r\n\"Румъния ще се справи. Проблемът е, че в момента в Румъния има страхотни политически борби и несигурност. Има много сложен механизъм, защото този, който управлява страната, я управлява задкулисно. Това е Ливиу Драгня. Неговото желание е да е премиер - не може, защото е осъден\", коментира журналистът Владимир Береану.\n                    \n                    \n                \r\nВ \"България сутрин\" той подчерта, че на много места в румънските министерства служителите са некадърни. И отново се върна на темата за лидера на Социалдемократическата партия Ливиу Драгня.\n\r\n\"Сега ще излезе присъдата на Драгня на втора инстанция. Много е възможно да бъде потвърдена и да бъде осъден на 3,5 години затвор. Ще има опит за правителствен указ за помилване, за да не влезе той в затвора. Ще има огромни протести. Румъния има много силно гражданско общество и то ще действа\", обясни Береану.\n\r\nГоворителят за външните работи и европейските политики на ''Демократична България'' Стефан Тафров се съгласи с казаното от Береану, но цитира румънския президент Клаус Йоханис, който изрази съмнения, че страната му ще се справи с европредседателството.\n\r\nПредТафров посочи, че общият политически конфликт е проблемът между ЕС и Румъния за промените в съдебната система. Според него целта на промените е да се запази Ливиу Драгня на свобода и дори на власт. По думите на Тафров се забелязва сближаване на Драгня с лидери като Матео Салвини и Виктор Орбан.\n\r\n\"Създава се коалиция на всички онези, които не желаят да спазват европейските правила. България в тази картинка не се отличава с много положителен пример. Ако румънците се опитват да развалят нещо, което работи, ние не правим реформите, които са необходими в съдебната система\", коментира той.", "date": "2019.01.03", "title": "Румъния начело на ЕС на фона на политически борби"}
{"url": "https://www.dnes.bg/sofia/2019/01/03/chast-ot-stolichniia-j-k-lozenec-ostava-bez-voda-v-petyk.398100", "text": "\"Софийска вода\" временно ще прекъсне водоснабдяването в някои части на столицата утре, 4 януари, съобщиха от дружеството.\r\nВъв връзка с подмяна на сградно водопроводно отклонение в ж.к. \"Лозенец“, се налага спиране на водоподаването от 10:00 до 18:00 часа на клиентите на \"Софийска вода”, живеещи в района на: ул. \"Димитър Търкаланов“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Димитър Търкаланов“.\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\r\n                    \n                    \n                Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\r\n ", "date": "2019.01.03", "title": "Част от столичния ж.к. \"Лозенец\" остава без вода в петък "}
{"url": "https://www.dnes.bg/politika/2019/01/03/politikata-nekanen-gost-na-praznichnata-novogodishna-trapeza.398091", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОказа ли се политиката \"неканен гост\" на празничната новогодишна трапеза? Основателни ли бяха критиките на президента Румен Радев в празничното му слово, секунди преди настъпването на 2019 година? Тези и други въпроси коментират социологът Кольо Колев и политическият PR Нидал Алгафари.\n\r\nСоциологът Кольо Колев е сигурен, че политиката винаги е неканен гост на трапезата - дори вие да не се интересувате от политика, то тя се интересува от вас.\n\r\n\"Това, което президентът каза, е доста вярно. Мнозина ще се съгласят с това, че 2018 година не беше добра година. Радев спазва обещанието да не бъде послушният президент. Никой принципно не обръща внимание на обръщението на президента за Нова година, но ето, че сега се обърна\", обясни Колев в \"България сутрин\".\n                    \n                    \n                \r\nСоциологът е категоричен, че това, което се случва в държавата, определено е натиск върху най-бедните от обществото, а пък средната класа бива притисната с повишаващите се цени.\n\r\nСпоред Нидал Алгафари словото е било прекалено мрачно и без никаква надежда.\n\r\n\"На мен словото ми прозвуча по малко по-различен начин - като слово на пастор. Той не даде надежда за следващата година. Според мен тази реч не бе подходяща за новогодишната нощ. Има много други способи да изрази своето мнение за политическата 2018 година\", допълни Алгафари.\n\r\nПо думите на политическия PR не са верни думите на Радев, че през изминалата година не е постигнато нищо.\n\r\nНима Радев забравя майките на деца с увреждания и техните протести? Те постигнаха своето, въпреки всичко. Имаше и протести срещу високите цени на горивата и ниските доходи\", коментира той пред .", "date": "2019.01.03", "title": "Политиката – \"неканен гост\" на празничната новогодишна трапеза"}
{"url": "https://www.dnes.bg/obshtestvo/2019/01/03/bylgarski-prevozvachi-se-gotviat-za-protest-v-briuksel.398093", "text": "Българските превозвачи готвят масов протест в сърцето на Брюксел. Причината е т.нар. пакет \"Макрон\". Ако промените бъдат одобрени и влязат в сила, ще ударят засегнат източноевропейските превозвачи. Очаква се около 150 камиона да блокират белгийската столица на 10 януари.\n\n\n\r\n\"На 10 януари е гласуването в Транспортната комисия на ЕП на т.нар. пакет \"Мобилност 1\". Организираме протеста тогава, защото сме сигурни, че голяма част от евродепутатите от други държави въобще не са запознати какво ще гласуват. Искаме да ги запознаем какви ще бъдат последствията за Източна Европа, защото за нас е недопустимо с вдигането на палец нагоре или надолу да се определят гласовете на една група в ЕП\", каза пред Нова тв изпълнителният директор на Камарата на автомобилните превозвачи в България Димитър Димитров.\r\n                    \n                    \n                По думите му най-основният проблем в предвидения пакет е връщането на водачите и камионите в страната на регистрация. \"Няма никакъв социален ефект това за водача , т.е. ако водачът е назначен в българска транспортна фирма и се прибере в България при семейството си или е назначен в немска транспортна фирма – да се прибере в Германия\", обясни той.\r\nСпоред него, ако пакетът бъде одобрен, голяма част от българските превозвачи ще се пререгистрират в други страни от ЕС.\r\nПо думите на Димитър, който е шофьор на тежкотоварен автомобил от 10 години по-високите командировки и преспиването в хотел не е по-добре като условия. \"Да отида на хотел – трябва да знам език, да оставя камиона на неохраняем паркинг, което застрахователят не го поема.  Командировката къде ми отива, ако ми откраднат стоката\", обясни той.\r\nПротестът в Брюксел ще бъде подкрепен от румънци, унгарци, поляци и литовци. От България ще тръгнат около 340 шофьори.", "date": "2019.01.03", "title": "Български превозвачи се готвят за протест... в Брюксел"}
{"url": "https://www.dnes.bg/science/2019/01/03/zvezdopad-tazi-nosht-padat-po-2-meteora-v-minuta.398090", "text": "Късно вечерта на 3-ти срещу 4 януари в нощното небе ще може да се наблюдава метеорния поток Квадрантиди. \n\n\r\nТова ще е един от малкото случаи през 2019-а, в които поредица от т.нар. \"падащи звезди\" ще може да се види в безлунно време, разказа пред БНР физикът Пенчо Маркишки.\r\n\"Човек, ако излезе под открито небе тази нощ 3-ти срещу 4-ти, т.е. към края на нощта, има вероятност в продължение на един интервал от около 20-30 минути да наблюдава около 60 метеора. Това е метеорният поток, който е с най-голяма активност и ще се случва в безлунно време - т.е. в безлунна нощ, когато най-удобно се наблюдават метеори. Защото, когато има пълнолуние тя засветява небето. Прави един такъв светъл фон, който пречи да се забелязват не само слабите метеори, но и слаби звезди\", каза Маркишки.", "date": "2019.01.03", "title": "Звездопад тази нощ! Падат по 2 метеора в минута! "}
{"url": "https://www.dnes.bg/world/2019/01/03/poslanikyt-na-kndr-v-italiia-e-izbiagal-i-se-ukriva.398106", "text": "Най-високопоставеният севернокорейски дипломат в Италия е избягал и се укрива. Това заяви днес южнокорейски депутат след заседание при закрити врата на южнокорейски парламентаристи с представители на южнокорейското разузнаване.\n\r\nСтава дума за изпълняващия длъжността посланик на Пхенян в Рим Джо Сон Гил. Неговото назначение трябвало да приключи в края на ноември. \n\r\nТой избягал обаче от мисията на Пхенян в Рим в началото на ноември и оттогава се укрива със съпругата си, разказа пред журналисти южнокорейският депутат Ким Мин Ки.\n\r\nДепутатът не каза дали представителите на южнокорейското разузнаване са съобщили къде се намира Джо, нито дали той има намерение да избяга в Южна Корея.\n                    \n                    \n                \r\nСпоред южнокорейски издания обаче 48-годишният Джо Сон Гил е поискал предоставяне на убежище в Италия в началото на декември, след като е получил нареждане да се прибере у дома.\n\r\nДжо беше временно изпълняващ посланик на Северна Корея в Италия от октомври 2017 г., когато Италия изгони тогавашния севернокорейски посланик Мун Джун Нам след шестия севернокорейски ядрен тест, припомня БТА.\n\r\nЗа последно високопоставен севернокорейски дипломат избяга през 2016 г. Тогава това беше заместник-посланикът на Пхенян в Лондон.\r\n ", "date": "2019.01.03", "title": "Посланикът на КНДР в Италия е избягал и се укрива"}
{"url": "https://www.dnes.bg/zvezdi/2019/01/03/vijte-me-ne-sym-chudovishte-azis-govori-za-pravata-na-lgbti-horata.398097", "text": "Обществото в България е изключително чувствително към няколко неща. Теми, които са рецепта за гарантиран и много широк обществен отзвук и дебат. Освен определени теми, способни да предизвикат скандал са и определени личности от родния шоубизнес. Съчетайте едното с другото и резултатът е повече от ясен – вниманието се приковава за стотни от секундата. \n\r\nТова е и целта на късометражния документален филм \"Ние сме тук\" - филм, който разгръща темата за правата на ЛГБТИ обществото в България. В него е проследена историята на хомо, би, и транссексуалните хора в страната, която започва с първия организиран прайд през 2008 година.\n\n\r\n                    \n                    \n                Едно от основните лица във филма е това на скандалният Азис. Да, същият този Азис, който само преди месеци скандализира обществото заради видеото към една от последните си песни, в които участва и актрисата Цветана Манева. Големият проблем тогава беше сблъсъкът на два \"взаимно изключващи се\" свята – този на чалгата и на културата. \r\nАзис се превръща в лице на кампанията за равни права на ЛГБТИ общността още от началото. \r\n\r\n\"Това беше шоубизнес, това беше част от образа ми, това продаваше страшно много. Но това продаваше мен, а не идеята, че ако си различен, трябва веднага да те приемат\", обяснява той във филма \"Ние сме тук\". \r\nВ същото време споделя, че в началото прайдът го е стряскал, бил е против скандалът, в който всичко това е било облечено. \r\n\"Не харесвам тези разголени гримирани хора, чупещи се, кършещи се под някакви звуци, опитвайки се да ни кажат нещо. Но се оказа, че това е единственият начин да кажем, че съществуваме. Защото ако сме тихи и кротки – това няма как да стане\", заявява Азис. \r\nСпоред певеца българите приемат хомосексуалността само при известните личности, а на много места определят този тип хора като болни. \r\n\"Вижте ме - не съм чудовище. Да, малко по-мургав съм. Да, моята сексуалност не е като на комшията ви или като вашата. Но аз имам шест кучета, котки, таралеж... Грижа се за семейството си. Имам страшно много приятели. Това не ме прави по-различен от вас\", гласи най-силното слово на Азис в лентата.\r\nОсвен Азис, във филма присъства и отявления противник на правата на ЛГБТИ обществото у нас – Ангел Джамбазки. \r\n\"Узаконяването на еднополовите бракове, всякакъв опит за узаконяване на правото за осиновяване на деца от подобни двойки – това са две червени линии, които са напълно неприемливи за мен\", казва във филма Джамбазки. \r\nВ архивни кадри от първото шествие през 2008 година евродепутатът също може да бъде видян в противниковия лагер. В \"Ние сме тук\" присъстват и хора, работещи в неправителствени организации, които се борят за осигуряване на равни права на ЛГБТИ хората, а освен това във документалния филм са включени и активисти от чужбина. \r\n\"Ние сме тук\" завършва с монолога на актрисата Цветана Манева. Същият онзи монолог от попфолк песента на Азис \"Позна ли ме\", който предизвика скандалът през септември. \n\r\n ", "date": "2019.01.03", "title": "\"Вижте ме - не съм чудовище\": Азис говори за правата на ЛГБТИ хората"}
{"url": "https://www.dnes.bg/sofia/2019/01/03/novogodishni-chudesa-zabraven-laptop-v-avtobus-vyrnat.398095", "text": "Жена забрави чантата с лаптопа си в градския транспорт. Не се е и надявала да го намери отново.\r\nНезнаен пътник, обаче, намира чантата и я предава на шофьора на автобуса. Сега жената иска да благодари на човека за добрата му постъпка.\n\r\nИглика Горанова, чийто лаптоп беше намерен, разказа: \"Обадих се в Градска мобилност откъдето ми дадоха телефона на гаража в кв. \"Дружба\". От там обаче ми казаха, че лаптопът е в гаража и да отида си го взема. Обясниха ми, че пътник е предал чантата на шофьора Николай Узунски, който пък го е предал в гаража. Такива примери трябва да се разгласяват, защото добрите хора са около нас\".\r\n                    \n                    \n                Иглика е написала благодарствено писмо до гаража в кв. \"Дружба\".\r\nДиректорът на гаража Стилиян Манолов обясни пред Нова тв, че и друг път шофьори са връщали забравени вещи.\r\n\"В средата на декември друг наш водач намери доста голямо количество лични и служебни документи и по същия начин ги върнахме на гражданина\", каза той.", "date": "2019.01.03", "title": "Новогодишни чудеса: Забравен лаптоп в автобус, върнат! "}
{"url": "https://www.dnes.bg/akoshtete-vqrvaite/2019/01/03/kim-i-kanie-pak-chakat-bebe-pak-ot-surogatna-mama.398110", "text": "Ким Кардашян и Кание Уест може да очакват четвъртото си дете, съобщават от Us Weekly.\r\nТо е от сурогатна майка и се твърди, че ще е момче. Източници на списанието посочват, че бебето би трябвало да се роди в началото на месец май. \r\nТе коментират, че Ким винаги е искала да има точно 4 деца. Нито риалити звездата, нито рапърът са потвърдили новината към този момент.\r\n \r\nДвамата имат 5-годишна дъщеричка Норт, 3-годишен син Сейнт и малката Чикаго, която се роди миналия януари. Чикаго също беше износена от сурогатна майка.\r\n \r\n", "date": "2019.01.03", "title": "Ким и Кание пак чакат бебе? Пак от сурогатна мама!"}
{"url": "https://www.dnes.bg/notifikacii/2019/01/03/shest-koli-izgoriaha-tazi-nosht-v-pernik.398115", "text": "Шест автомобила са изгорели тази нощ в пернишкия квартал \"Изток\", съобщиха от полицията в Перник.\r\nСигнал за инцидента е подаден около 02:55 ч. на тел. 112. Колите марки \"Ауди Q5\", \"БМВ Х5\", \"Пежо 307\", Сеат \"Леон\" и Шкода \"Октавия\" били паркирани пред жилищен блок. \r\nПо първоначални данни огънят е тръгнал от два автомобила - \"Ауди Q5\", собственост на 25-годишна жена и \"БМВ Х5\", собственост на 51-годишен мъж и се прехвърлил на останалите, паркирани в близост на първоначално горящите. Всички са унищожени напълно. \r\nЧастично обгорял е Опел \"Зафира\". Извършен е оглед на местопроизшествието от служители на ОДМВР – Перник.\r\nЗапочнато е досъдебно производство по случая.\r\n ", "date": "2019.01.03", "title": "Шест коли изгоряха тази нощ в Перник"}
{"url": "https://www.dnes.bg/stranata/2019/01/03/katastrofa-mejdu-mladeji-vkara-jena-v-bolnica.398147", "text": "Пешеходка е в тежко състояние след катастрофа между два автомобила на входа за велинградското село Юндола, съобщиха от полицията.\n\n\r\nТежкото произшествие е станало около 16:30 ч. в сряда. При движение с несъобразена скорост става катастрофа между два леки автомобила \"Ауди\". При сблъсъка едната от колите се завърта и удря намираща се в непосредствена близост до пътното платно жена.\r\nПострадалата е 54-годишната Н.С. от Велинград. Тежко ранена тя е транспортирана първоначално в болницата във Велинград, а впоследствие е откарана в областната болница в Пазарджик, където лекари се борят за живота й.\r\nНа мястото на инцидента е установен водачът на единия автомобил - М.К. на 27 г., от велинградското село Света Петка. Веднага след катастрофата другият шофьор бяга от местопроизшествието. По-късно е установено, че това е 21-годишният Георги Д. от Банско, който е открит в родния си град и задържан. \r\n                    \n                    \n                При направените тестове за употреба на алкохол и наркотици на двамата шофьори е установено, че М.К. е употребил наркотици преди да седне зад волана.", "date": "2019.01.03", "title": "Катастрофа между младежи вкара жена в болница "}
{"url": "https://www.dnes.bg/obshtestvo/2019/01/03/karakachanov-napravihme-dostatychno-v-afganistan.398141", "text": "Военният министър Красимир Каракачанов смята, че форматът на участие на НАТО в Афганистан трябва да бъде разгледан на следващото заседание на Алианса.\r\nВ средата на декември американският президент Доналд Тръмп анонсира предстоящо изтегляне на половината военнослужещи на САЩ от Афганистан.\r\nКаракачанов коментира, че България е направила достатъчно. Той участва в Плевен в тържествения ритуал по посрещане българския контингент, който се завърна от успешна мисия на НАТО в Афганистан.\n\r\n\"Този контингент, който посрещнахме, беше първият по-голям от 158 човека. Този контингент, който замина сега, е от 160 човека. България няма нужда да увеличава своето присъствие повече\", категоричен е вицепремиерът, цитиран от bTV.\n                    \n                    \n                \r\nПопитан дали тогава и ние трябва да свием участието си, той отговори: \"Ако политиката на САЩ като на съюзник в НАТО, е да изтегли своя контингент, лично аз не смятам, че България има повече работа там\".\n\r\nСпоред него на следващата среща на военните министри от НАТО този въпрос да се обсъди. \"А ако някои държави смятат да изтеглят контингентите си от Афганистан, аз смятам, че и ние трябва да преразгледаме позиция\", допълни военният министър.\n\r\nБългария участва в Афганистан със 160 души, които охраняват летището в южния град Кандахар и изпълняват инструкторски задачи за местните сили за сигурност. НАТО продължава ангажимента си към тренировъчната мисия \"Решителна подкрепа\", в която беше преобразувана най-дългата бойна мисия на алианса от 2002 година до 2015 година.\n\r\nПредстои да се обсъди как изтеглянето на близо 7 хиляди американски военни ще се отрази на останалите нации, които поддържат военно присъствие от 16 хиляди инструктори.\r\nКаракачанов изрази надежда през следващата 2020 г. да бъдат увеличени възнагражденията на военнослужещите. Убеден съм, че ще го направим, заяви още вицепремиерът.\r\nТой напомни, че за година и половина заплатите на военнослужещите са повишени два пъти, с около 20 на сто.\r\n\"Смятам, че въпреки двете увеличения, трябват още средства за възнагражденията, защото това е сложна професия. Трябва да осигурим достойно възнаграждение и по-добър социален пакет. Тенденцията да се модернизира съществуващата техника, да се закупува нова, даде своя ефект и за първи път нямаме минусов резултат в личния състав\", подчерта Каракачанов.\r\nПопитан за закупуването на новите изтребители и за мнението на президента, Каракачанов заяви, че трябва да се търси общ национален консенсус по въпроса - да се направи най-добрият избор по отношение на бойната авиация.\r\n\"Нека не забравяме, че армията трябва да се готви за най-неочаквания вариант, най-лошия вариант - бойни действия\", предупреди той, цитиран от БТА. Каракачанов каза, че ако правителството приеме констатациите на внесения от него доклад, следва НС да даде мандат на кабинета да преговаря за самолетите.\r\nКаракачанов предлага след получен от НС мандат за преговори, те да се водят от четирима министри - на отбраната, на финансите, на икономиката и външния министър. На този етап предложението му е да се започнат преговори със САЩ. ", "date": "2019.01.03", "title": "Каракачанов: Направихме достатъчно в Афганистан!"}
{"url": "https://www.dnes.bg/sofia/2019/01/03/obyrnati-krystove-ochi-sv-sedmochislenici-nadraskana.398132", "text": "\n\r\nПоредна неприлична вандалска проява в центъра на София. Този път е осквернена църквата \"Св. Седмочисленици\".\r\nХрамът е надраскан с \"графити\", които нямат никакъв вид на изящно произведение на изкуството.\r\nПо-скоро са най-разнообразни драсканици, сред които се открояват надписът \"S gang\" и рисунка на червена петолъчка.\r\nДали повод за тези \"драсканици\" са недоволства на граждани за лошия ремонт на пространството около църквата или просто вандалски акт, предстои да разберем.", "date": "2019.01.03", "title": "Обърнати кръстове, очи... \"Св. Седмочисленици\" – надраскана!?"}
{"url": "https://www.dnes.bg/notifikacii/2019/01/03/izdirvaniiat-svetoslav-biznesmen-kradec-nasilnik.398133", "text": "Издирваният от полицията Светослав Вушев е ограбил жена в София на 21 декември 2017 г. Още тогава е бил разкрит, но се е укрил от полицията и е обявен е за общодържавно издирване. \n\r\nРодителите му също нямат информация къде се укрива синът им, повече от година, пише \"\".\n\r\nСветослав Вушев е добре познат на МВР. Хващан е с незаконно оръжие преди години и е съден за това. От полицията предупредиха, че е въоръжен и опасен. \n\r\nТормозил приятелката си, с която живеел на семейни начала, и тя често се оплаквала в полицията от побоите му.\n\r\nЛюбопитно е, че в миналото 45-годишният Вушев имал бизнес, от който печелил добре. Има данни, че е употребявал наркотици. \n                \n                \r\nСтоличните полицаи апелират гражданите, които имат информация къде може да бъде открит Светослав Вушев, да сигнализират на тел. 112, 02/98 24 160, 02/866 22 27 или в най-близкото районно управление на МВР при гарантирана анонимност.", "date": "2019.01.03", "title": "Издирваният Светослав – бизнесмен, крадец, насилник..."}
{"url": "https://www.dnes.bg/sofia/2019/01/03/kartinite-na-maistora-sviti-prez-syseden-stroej.398149", "text": "\n\r\nКрадците, които задигнаха 9 картини на Владимир Димитров Майстора от негов наследник, са влезли в къщата през близкия строеж, намиращи се на столичния бул. \"Сливница\".\n\r\nКартините са най-вече портретни, на роднини на майстора, разказа пред \"\" Христо Антонов, който е роднина на ограбения Павел Антонов. \r\nОткраднати са и 7 картини на художниците Димитър Киров и Вили Николов, както и старинна пишеща машина, старинна цигулка и сабя.\r\nПолицията издирва извършителите. Засега не е ясна стойността на откраднатото.", "date": "2019.01.03", "title": "Картините на Майстора свити през съседен строеж "}
{"url": "https://www.dnes.bg/akoshtete-vqrvaite/2019/01/03/zodiite-s-koito-da-vnimavate-prez-2019-a.398113", "text": "Привличането и любовта не могат да бъдат пренебрегнати лесно. Но ето с кои зодиакални знаци трябва да внимавате през новата 2019 г., според Elite Daily. \r\n\r\n\r\nОвните няма да имат време да са прекалено емоционални и чувствителни тази година, затова не трябва да се забъркват с ранимите Риби. Овните ще предпочитат да действат и работят за мечтите си.\r\n\r\n\r\n\r\nТези знаци преживяват промени и са като революционери през годината. Близнаците преживяват нещо подобно, но няма да се разберат с Телците. Телците имат нужда от човек, който ще е плътно до тях, а Близнаците ще се разсейват и ще се занимават със себе си.\r\n\r\n\r\n \r\nБлизнаците обичат игричките, закачките, заяжданията. Раците ще са прекалено емоционални за тях и ще са фокусирани над семейните отношения, а не над забавлението.\r\n \r\n\r\n \r\nРаците ще са фокусирани над себе си, близките си, здравето си. Везните обаче все още не знаят какво искат и търсят себе си. Това би изморило Раците.\r\n \r\n", "date": "2019.01.03", "title": "Зодиите, с които да внимавате през 2019-а"}
{"url": "https://www.dnes.bg/stranata/2019/01/03/gazova-butilka-plamna-v-rabotna-staia-ima-zaginal.398159", "text": "54-годишен мъж е загинал при пожар в стая на персонала на ОП \"Траурна дейност\" на централните гробища в Пловдив.\r\nСигналът за инцидента е подаден днес около 11:00 часа, съобщиха от пожарната за \"Фокус\" - Пловдив.\r\nОгънят е тръгнал от възпламенила се газова бутилка в помещение в подземен етаж. \r\nСлед като изгасили пожара, огнеборците открили обгорения труп на мъжа.\r\nПожара е бил гасен от два екипа. Причините за инцидента се изясняват.", "date": "2019.01.03", "title": "Газова бутилка пламна в работна стая, има загинал"}
{"url": "https://www.dnes.bg/notifikacii/2019/01/03/shofior-blysna-84-godishna-jena-v-ruse-i-izbiaga.398146", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВъзрастна жена пострада в Русе, след като бе блъсната от автомобил. Шофьорът е избягал от произшествието и се издирва.\r\n84-годишната жена е откарана в болницата с комоцио. Настанена е в Отделението по неврохирургия за наблюдение.\r\nПресичала малка улица, когато е била ударена от неизвестно превозно средство. Случайни минувачи са я видели паднала на земята и са подали сигнал, съобщава \r\nПолицията е започнала разпити на работещите в района. Хората са възмутени от случилото се. Най-вероятно жената е ударена от товарен бус, който зарежда магазините в съседство.\r\nПредстои проверка на записите от видеокамерите за изясняване на случая.", "date": "2019.01.03", "title": "Шофьор блъсна 84-годишна жена в Русе и избяга"}
{"url": "https://www.dnes.bg/zvezdi/2019/01/03/blago-nai-setne-predloji-brak-na-zlatka-ima-li-da.398160", "text": "Плеймейтката Златка Райкова сияе до своя любим Благо Георгиев. Двамата посрещнаха новата 2019 година в ресторант в Белград, а наблюдателните забелязаха на една от снимките годежен пръстен на ръката на блондинката.\r\nОчакваше се Благо да връчи пръстена още в Big Brother, но тогава нещата се разсъхнаха. А и мнозина заподозряха, че всичко е рекламен шум. Защото се оказа, че футболистът е рекламно лице на марката бижута, които осигуриха ювелирното изделие.\r\nГодежният пръстен бил връчен на Златка по Коледа, когато двамата събраха родителите си на обща трапеза. На нея присъстваха братът на Благо, родителите му, както и майката на Златка, пише \"България днес\".\r\n\"Още нямаме дата за сватба, но сме сгодени. Обичаме се безкрайно, смятам, че намерих моята половинка\", категоричен е Георгиев.\r\n                    \n                    \n                Златка има един злополучен годеж по телевизията. Тя каза \"Да\" на ММА боеца Георги Валентинов, докато участваше в \"Като две капки вода\". \r\nСлед шоуто обаче отношенията им се развалиха и вместо към сватбения олтар, Райкова пое към чаршафите на набожния Благой.\r\n", "date": "2019.01.03", "title": "Благо най-сетне предложи брак на Златка. Има ли Да?"}
{"url": "https://www.dnes.bg/cars/2019/01/03/tova-sa-te-nai-prodavanite-suv-modeli-na-2018-g.398118", "text": "Общо 32,1 млн. SUV-модела от всички сегменти са продадени на световните пазари през 2018 г., сочи статистиката на германската агенция focus2move. Това е увеличение с 6,0% в сравнение с 2017 г..\r\nЛидер по продажби за 2018 г. при моделите е японският кросоувър Toyota RAV4. През 2018 г. от него са реализирани 830 930 единици, което е с 3,7% повече от 2017 г.\r\nНа втора позиция се нарежда Volkswagen Tiguan със 789 930 бройки (+8,4%), а а трета е Honda CR-V със 741 300 продажби (-2,3%).\r\n", "date": "2019.01.03", "title": "Това са те: Най-продаваните SUV-модели на 2018 г."}
{"url": "https://www.dnes.bg/obshtestvo/2019/01/03/nimh-gotvi-proekt-s-mvr-za-navodneniiata.398111", "text": "\nПо актуалната тема за замърсяването на въздуха ще работи НИМХ от тази година.\n\nИнститутът продължава с всичките си научни проекти, започва работа и по нови, съобщиха пред журналисти директорът на НИМХ проф. Пламен Нинов и бившият директор на института проф. Христомир Брънзов.\r\nРаботещите в НИМХ чрез научни методи ще определят кой от двата източника - транспорт или битовото горене, замърсяват повече, тъй като в обществото има дискусии и спорове по този въпрос. Втората нова тема, по която ще работи НИМХ, е замърсяването от източници извън столицата, като трябва да се определи какъв е процентът, тъй като в момента се колебаят оценките между 10 и 50 процента, което е голяма разлика, уточниха учените.\r\n                    \n                    \n                Проектите са по инициатива на Столичната община с подкрепата на МОН. Те са заложени още в средата на миналата година. Очаква се след година да има резултати, предаде БТА.\r\nОчаква се и съвместен проект с МВР за усъвършенстване на предупредителните системи за наводнение. \r\nОт 1 януари 2019 г. НИМХ излезе от структурата на Българската академия на науките и се преобразува в Национален институт по метеорология и хидрология като юридическо лице, чийто ръководител е разпоредител с бюджет по бюджета на Министерството на образованието и науката. \r\nПросветният министър Красимир Вълчев каза, че институтът има \r\n\r\n\r\n\r\n", "date": "2019.01.03", "title": "НИМХ готви проект с МВР за наводненията"}
{"url": "https://www.dnes.bg/rusia/2019/01/03/likvidiraha-4-ma-v-magnitogorsk-imat-li-vryzka-s-vzriva.398168", "text": "Четирима души, за които се предполага, че имат връзка с експлозията в жилищен блок в руския град Магнитогорск, при която загинаха най-малко 37 човека, са били убити от руските служби за сигурност, съобщава радио \"Ехото на Москва\", като се позовава на  разработката на журналистката Марина Малкова от изданието Znak.com.\n\n\r\nСпоред публикацията малко преди взрива в десететажния блок, който стана в навечерието на Нова година, мъж, който вероятно е бил от Средна Азия, е напуснал жилище в сградата, което е ползвал под наем.\r\nСлед експлозията службите за сигурност са прегледали видеокамерите в блока и около него и са забелязали подозрителен според тях човек, който напуска сградата малко преди взрива.\r\n                    \n                    \n                Веднага след експлозията службите са започнали извънредна проверка на местата в Магнитогорск, на които има струпване на повече хора и намерили взривно устройство в търговски център. Устройството по щастлива случайност не е избухнало, отбелязва изданието и посочва, че благодарение на прикрепения към него мобилен телефон службите влезли в следите на предполагаемите атентатори.\r\nТе открили четирима души в микробус и при опита да ги арестуват се завързала престрелка. Трима от предполагаемите атентатори били убити на място, а четвъртият избягал, но по-късно също бил застрелян от службите.\r\nВластите отричат, че взривът в жилищния блок е акт на тероризъм. Губернаторът на Челябинска област Борис Дубровски и кметът на Магнитогорск Сергей Бедников са заявили, че експлозията и разстрелът на четиримата предполагаеми атентатори не са свързани. \r\n", "date": "2019.01.03", "title": "Ликвидираха 4-ма в Магнитогорск, имат ли връзка с взрива?"}
