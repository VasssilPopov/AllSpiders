{"url": "https://www.dnes.bg/obshtestvo/2019/07/21/rusenska-firma-vyvejda-chetiridnevna-rabotna-sedmica.417122", "text": "Консултантска фирма от Русе е сред първите в страната, която въведе четиридневна работна седмица. Дружество има офиси в Русе и Бургас, в които работят общо 8 служители. Мениджмънтът на фирмата очаква нововъведението да намали стреса и да оптимизира работата, предаде БНТ. \n\n\n\r\nУправителят на фирмата Петър Петев се решил на смелата стъпка, след като прочел статия по темата в специализирано издание.\n\r\n\"Когато хората почиват повече, в работното време са по-мобилизирани, по-оптимизирани и обемът работа, който се свършва за 5 дни, би могъл да бъде свършен за 4 дни при такава мобилизация\", коментира Петър Петев - управител на консултантска фирма.\n                    \n                    \n                \r\n                \r\n                \r\n                \r\nВъпреки че служителите почиват един ден повече, това няма да се отрази на работната им заплата.\n\r\n\"Всички сме много ентусиазирани и се надяваме да сработи. Смятам, че това ще се отрази положително върху нашите резултати, когато сме по-отпочинали\", казва Мирена Пашкунова - служител във фирмата.\n\r\nТенденцията за 4-дневна работна седмица обхваща все повече фирми по света. И макар да е рано за равносметка на резултата, Петър Петев препоръчва на всеки работодател да направи този експеримент и сам да вземе решение дали е удачен за неговата фирма.", "date": "2019.07.21", "title": "Русенска фирма въвежда четиридневна работна седмица"}
{"url": "https://www.dnes.bg/stranata/2019/07/21/slynchev-briag-se-sdobi-s-osvetlenie-na-plaja.417123", "text": "Трийсет и един стълба с общо 93 мощни лампи осигуряват тристранно осветяване на плажа в к.к. \"Слънчев бряг\" нощно време. Ивицата е първата по нашето крайбрежие, която по цялото протежение е с изградено осветление. Вечер са осветени пясъкът, част от морето и крайбрежната алея. Новите лампи са монтирани на високи пилони, на всяка точка има по три тела. Това съобщи управителят на плажната ивица Кирил Спасов, пише БТА. \n\n\n\n\r\nЦелта е осигуряване на безопасност, комфорт, естетична нощна атмосфера, максимална сигурност за туристите. За нас това е основен приоритет. Гостите, без да имат притеснения, могат да се разхождат по плажа и нощем. Непрекъснато получаваме много високи оценки и добри отзиви от експерти, проверяващи, туристи, за нивото, на което се поддържа ивицата - чистотата, сигурността, охраната, осветлението. Постигнали сме 100 процента удовлетвореност на посетителите на плажа, каза Спасов.\n                    \n                    \n                \r\n                \r\n                \r\n                \r\nИвицата в \"Слънчев бряг\" е дълга над 10 километра и на места е широка повече от 60 метра. Специални машини почистват плажа, използват се най-ефективните техники за обработка на пясъка, които улавят боклука след пресяване, а после заравняват обработените терени. \n\r\nМашините чистят всеки ден в часове, в които не създават дискомфорт на плажуващите. Освен машинно, плажът всекидневно се почиства и ръчно. Забавлението на туристите е гарантирано с разнообразни атракции - водни спортове, сърф, плажен волейбол и други. ", "date": "2019.07.21", "title": "Слънчев бряг се сдоби с осветление на плажа "}
{"url": "https://www.dnes.bg/balkani/2019/07/21/syrbiia-smiata-che-shte-byde-prinudena-da-priznae-kosovo.417124", "text": "Директорът на канцеларията за Косово в сръбското правителство Марко Джурич оцени, че оставката на премиера на Косово Рамуш Харадинай е \"сериозен политически сценарий\", след който може да се очаква да бъде упражнен натиск върху Сърбия да признае Косово, съобщи Танюг, цитирана от БТА. \n\r\n\n\r\n\"След цялото това представление част от международната общност ще пристигне в Белград да оказва натиск и да настоява директно или индиректно Белград да признае независимостта на Косово\", смята Джурич.\n                    \n                    \n                \r\n                \r\n                \r\n                \r\nВ интервю за телевизия Пинк, говорейки за съда, пред който трябва да се явят Харадинай и други членове на Армията за освобождение на Косово, Джурич посочи, че става дума за съд, който само временно е изместен от територията на Косово и в същността си това е \"съд на Косово\".\n\r\nДжурич припомни, че на територията на \"южната сръбска област\" прищинското правосъдие е отнело 80 000 недвижими имоти на сърби.\n\r\nСлед оставката на премиера Рамуш Харадинай в Прищина започна политически конфликт между представителите на албанците, там се води война на всички против всички, които се борят за позиция на лидер в новото правителство, каза Джурич.\n\r\nПо думите на сръбския представител след оставката Харадинай се е представил като герой, който се противопоставя на Сърбия и поради това е жертва. Джурич отбеляза, че в медиите в Прищина не се споменава нищо за ужаса, който са преживели сърбите и други неалбански народи от страна на \"терористичната Армия за освобождение на Косово\".", "date": "2019.07.21", "title": "Сърбия смята, че ще бъде принудена да признае Косово"}
{"url": "https://www.dnes.bg/index/2019/07/21/poveche-celuvki-po-krasiva-koja.417025", "text": "Жени, които се целуват по-често, са склонни да загубят излишното си тегло по-лесно. Това показват данните от проучване, публикувани в „The American journal of Medicine“.\r\n \r\nАвторите на изследването отбелязват, че по време на целуване мъжът и жената обменят средно около 9 мл вода, 0,7 мг протеин, органични съединения, натриев хлорид и някои видове мазнини. По думите им, по време на самия акт се обменят милиони бактерии, като 95% от тях са непатогенни.\r\n \r\nВъпреки че целувката може да ви донесе заразяване с някой вирус, има и своите ползи за здравето, за които дори не сте подозирали. Ето кои са те:\r\n \r\n\r\n \r\nКакто стана ясно, при дамите целуването е препоръчително за идеалната фигура. Според проучването, по време на една обикновена целувка се изгарят между 2 и 3 калории, докато при страстните отиват между 5 и 26 само за минута. Ако целувките ви сумарно са близо 30 минути, ще изхабите до 180 калории, което се равнява на около половин час ходене пеша. Е, по време на бягане на пътеката, например, ще изразходвате много повече, но пък самото действие е доста по-приятно от тичането и потенето.\r\n\r\n\r\n \r\nПри целувката се натоварват близо 30 лицеви мускула, които се намират под кожата около устата. Това може да се определи като кросфит тренировка за лицето, защото намалява бръчките и фините линии, а също така прави кожата по-свежа, защото подобрява кръвообращението в тази част от тялото.\r\n \r\nКогато циркулацията на кръвта е по-качествена, се образува повече колаген в тъканите и по този начин се предотвратява отпускането и образуването на бръчки.\r\n \r\n\r\n ", "date": "2019.07.21", "title": "Повече целувки - по-красива кожа"}
{"url": "https://www.dnes.bg/eu/2019/07/21/italiia-migraciiata-ne-e-rabota-samo-na-franciia-i-germaniia.417125", "text": "Не може Франция и Германия сами да определят миграционната политика, без да се съобразяват с исканията на най-засегнатите от миграцията страни като Италия и Малта, заяви италианският вътрешен министър Матео Салвини, цитиран от Франс прес.\n\n\n\r\nСалвини написа това в писмо до френския вътрешен министър Кристоф Кастанер.\r\n\"Стига вече с решенията, които се взимат единствено в Париж и Берлин. Италия вече не иска да приема всички мигранти, които пристигат в Европа\", написа днес Салвини във Фейсбук, в допълнение към изпратеното на Кастанер писмо, пише БТА. \n\r\n\"Франция и Германия не могат да определят миграционната политика, без да се съобразяват с исканията на страните, които са най-силно засегнати като нас и Малта\", изтъкна Салвини, който е лидер на крайнодясната италианска партия Лига.\n                    \n                    \n                \r\n                \r\n                \r\n                \r\nВ писмото си до Кастанер Салвини твърди, че на срещата на вътрешните министри на страните членки на ЕС в четвъртък в Хелзинки много от министрите са изразили позиции, близки до тази на Италия по въпросите на миграционната политика, сред които необходимостта от защита на външните граници на съюза и на Шенгенското пространство.\n\r\nНа срещата в Хелзинки Италия и Малта предложиха текст, предвиждащ създаването на центрове за временен прием и идентифициране на мигранти в страните, съседни на тези, от които тръгват мигрантите, отбелязва Франс прес.\n\r\nТози документ трябва да служи за крайъгълен камък на всички бъдещи обсъждания, заяви Салвини в навечерието на поредната среща на вътрешните министри на страните от ЕС утре в Париж.", "date": "2019.07.21", "title": "Италия: Миграцията не е работа само на Франция и Германия"}
{"url": "https://www.dnes.bg/stranata/2019/07/21/zapochna-umyrtviavaneto-na-17-000-svine-v-svinekompleks-krai-ruse.417126", "text": "Започна умъртвяването на животните от свинекомплекса в село Николово, в който беше потвърдено наличието на болестта Африканска чума по свинете, съобщи БНР.\n\n\r\n\r\nВ комплекса се отглеждат 17 000 прасета на различна възраст в затворен производствен цикъл. Властите уточниха, че умъртвяването на животните ще бъде извършено по хуманен начин.\r\n\r\nЗоната се охранява от полиция и движението е ограничено.\r\n\r\nОбектът се намира на 9 км от границата с Румъния и попада в зона с регионализация на база риск.\r\n\r\nПоложителните за наличието на вируса на АЧС проби са получени в рамките на засилен лабораторен надзор на заболяването в свиневъдните обекти.", "date": "2019.07.21", "title": "Започна умъртвяването на 17 000 свине в свинекомплекс край Русе "}
{"url": "https://www.dnes.bg/index/2019/07/21/pari-svobodnoto-vreme-za-kakvo-se-karat-mladite-semeistva.417022", "text": "Много двойки, които са отскоро заедно, сключват бързо брак и се в пускат в същинско предизвикателство. През първите няколко месеца те още са под еуфорията от сватбата и романтиката, но конфликтите бързо ги настигат.\r\nЗа какво се карат най-често младите семейства? Няма еднозначен отговор на този въпрос, но според семейните терапевти, различията между двамата винаги си казват думата. Дали хигиената на единия, прекалената пестеливост или разточителство на другия, желанието за повече лично пространство, са основните неща, които причиняват конфликт между мъжа и жената.\r\nВижте четири основни конфликта, които имат семействата/ двойките през първата една година от техния брак/съвместно съжителство:\r\r\n                \r\n                \r\n                \r\nДокато излизате по срещи, вие все още не сте отдадени на 100% на другия. Прекарвате известно време заедно, хубаво ви е, но освен с него/нея, се срещате с приятели, близки, правите онова, което ви харесва. Докато при брака е различно – половинката и децата, ако има такива, винаги трябва да са на първо място. След като се обвържете по този начин, приоритетите започват да се пренареждат. В един момент мъжът или жената не издържа на темпото и се връща с носталгия към миналото, когато е имал/а повече лично пространство.\r\nСпоред експертите, в началото, до една година от брака, двамата все още се напасват и свободата им липсва. Те още не могат да свикнат с мисълта и отговорността за семейството. Ако любимият ви човек пожелае да играе футбол или излезе сам с приятели, не се чувствайте отхвърлени, а приемете, че има нужда да смени поне за малко обстановката.\r\n\r\nЕдин от основните проблеми, с които се сблъскват младоженците, е да намерят начин да разделят домашните задължения по начин, който ще удовлетворява и двамата. Отдавна минаха годините, когато мъжете са натоварени с изкарването на прехраната, а жените отговарят за гледането на децата и домакинската работа. Ако двамата не са живели заедно дълго време, след сватбата започват да се карат все по-често кой ще почисти основно или ще събере приборите и ще ги измие. Неведнъж поради тази причина съпрузи не си говорят. \r\nВсичко трябва да се раздели поравно, за да няма негодувание и разочарование от едната страна.\r\n\r\nВсеки знае, че е най-добре да отидеш на почивка без чужди хора, за да си изкараш по-добре и да не се занимаваш с претенции. Но какво се случва, когато вие искате да отидете на родното Черноморие, а жена ви държи да се припичате в Гърция? Има много изходи в тази ситуация, но трудно бихме определили най-правилния. Например при един от вариантите мъжът или жената ще запази почивка на своя глава и ще постави половинката си пред свършен факт. Това не е правилно, тъй като всеки един в семейството трябва да има възможност да избира.\r\n\r\n ", "date": "2019.07.21", "title": "Пари, свободното време... За какво се карат младите семейства??"}
{"url": "https://www.dnes.bg/notifikacii/2019/07/21/papata-kacaneto-na-lunata-vdyhnovi-horata-za-po-dobro-bydeshte.417128", "text": "Папа Франциск изрази надежда, че 50-ата годишнина от първите човешки стъпки на Луната ще вдъхнови усилията за по-добро бъдеще в \"нашия общ дом\" - Земята, предаде Асошиейтед прес.\n\n\r\n\r\n\r\nДнес, ден след навършването на 50 години от кацането на американски астронавти на Луната, Светият отец каза пред събралото се множество на площад \"Свети Петър\", че с него се е сбъднала една невероятна мечта, пише БТА. \r\n\r\nПапата изрази надежда, че паметта за тази голяма крачка за човечеството ще разпали искрата на стремеж към напредък в други посоки: \"повече достойнство за слабите, повече справедливост сред хората, по-добро бъдеще за нашия общ дом\".", "date": "2019.07.21", "title": "Папата: Кацането на Луната вдъхнови хората за по-добро бъдеще "}
{"url": "https://www.dnes.bg/usa/2019/07/21/cnn-za-atakata-nad-nap-ciala-edna-naciia-be-haknata.417130", "text": "Скандалът с изтичането на данни от НАП достигна и до медиите отвъд Океана. \"Цяла една нация беше хакната\" - с това заглавие се появи статия в сайта на американската телевизия CNN, пише . \r\n\r\nВ статията се допълва, че в страна с население от 7 млн. души, мащабът на тази хакерска атака на практика означава, че всеки работещ човек е бил засегнат. И подчертават, че атаката е извънредна, но не е уникална. \r\n\r\n\"Смущаващ е фактът, че това не е първият пробив в българска държавна институция\", пише още изданието. \r\n\r\nАвторите припомнят пробива в търговския регистър отпреди година.", "date": "2019.07.21", "title": "CNN за атаката над НАП: Цяла една нация бе хакната "}
{"url": "https://www.dnes.bg/index/2019/07/21/izrael-samo-nie-ubivame-iranci-ot-dve-godini.417121", "text": "Израелски министър заяви днес, че Израел е единствената страна в света, която убива иранци вече от две години, предаде ДПА.\n\n\r\n\n\r\nМинистърът на регионалното сътрудничество Цахи Ханегби каза това в интервю за израелско радио във връзка с напрежението между Иран и Съединените щати, пише БТА. \n\r\nДумите на министъра бяха в отговор на въпрос за \"предпазливата реакция\" на Вашингтон спрямо спора между Великобритания и Иран за задържаните от двете страни петролни танкери.\r\nВодещият интервюто попита Ханегби какво министърът мисли, че ще се случи, ако Израел влезе в конфронтация с Иран.\r\n                \r\n                \r\n                \r\n\"Нанасяме стотици удари на иранците в Сирия - понякога го признаваме, а понякога това става ясно от чуждестранните медии, понякога го съобщава началникът на генералния щаб, понякога - ръководителят на отиващата да изпълнява мисия авиационна група, но всичко това е координирана политика. Виждате, че иранците са доста сдържани при отговора си и това не е защото нямат възможности, а защото разбират, че Израел действа сериозно\", каза Ханегби.\n\r\nВ отговор на това изявление техеранската телевизия Прес Ти Ви написа в Туитър: \"Ето как израелците свободно и гордо говорят, че убиват иранци! Само си представете какво ще стане, ако беше обратното!\".\n\r\nИзраелският премиер Бенямин Нетаняху заяви миналия месец, че Израел стотици пъти е действал с цел да предотврати трайното военно присъствие на Иран в Сирия, тъй като Техеран активно и открито призовава и работи за унищожението на Израел.", "date": "2019.07.21", "title": "Израел: Само ние убиваме иранци от две години "}
{"url": "https://www.dnes.bg/eu/2019/07/21/frizior-podstrigval-za-trafikanti-na-migranti.417129", "text": "Европейската полицейска агенция Европол и гръцката полиция разбиха трафикантска мрежа, превеждала незаконни мигранти към вътрешността на ЕС. Групата прехвърляла мигранти от Турция в Гърция и улеснявала тяхното придвижване в други европейски държави, съобщи Европол.\n\n\r\n\n\r\nТе използвали граждански полети от регионални летища за прехвърляне на нелегалните мигранти от Гърция към Западна Европа. Снабдявали ги с истински или подправени  документи за самоличност като следели снимките на тях да приличат на мигранта. За да улеснят работата си трафикантите взели за съдружник и фризьорски салон в Атина, където прическите на нелегалните мигранти били корегирани, за да се увеличи приликата им с изображенията върху документите за самоличност.\n                    \n                    \n                \r\n                \r\n                \r\n                \r\nПрестъпниците печелили по 2000 евро на мигрант, за да го преведат от Турция в Гърция и още между €4000 и €6000 за извеждането в други европейски държави.\n\r\nПри полицейската операция са извършени 9 обиска, при които са арестувани осем души, двама от тях се смятат за водачи на престъпната група. Идентифициран е и още един човек, за когото е била издадена Европейска заповед за арест. Той е издирван в Германия за трафик на хора, съобщава Европол.\n\r\nИззети са множество карти за самоличност от различни европейски държави, техника за подправяне на документи, пари и електронно оборудване. Според Европейската гранична и брегова служба през юни миграционният маршрут от Турция към Гърция остава най-натоварен. Над 4000 нелегални мигранти са заловени по него, а от началото на годината - 21 500. Един от четирима от тях е с афганистанска националност. По балканския маршрут през юни са заловени 500 нелегални мигранти, основно с афганистански и иракски произход.\n\r\nСлужбата отчита увеличаване на преминаванията и през западния средиземноморски маршрут - от Мароко към Испания, със засечени 235- преминавания. Общо 10 300 от началото на годината - главно граждани на Мароко, Мали и Алжир.", "date": "2019.07.21", "title": "Фризьор подстригвал за трафиканти на мигранти"}
{"url": "https://www.dnes.bg/za-da-se-razbirame/2019/07/21/koi-sa-superhranite-za-vsiaka-zodiia.416980", "text": "Всички сме чували за суперхраните. Какви от тях включва ежедневното ви меню? Днес споделяме кои са суперхраните за всяка зодия и защо е добре да ги включат в храненето си.\r\n\r\n \r\nКато земен знак, Козирогът е амбициозен и решен да успее. Понякога, неговата непоколебима отдаденост към постигането на поставените цели, го прави жертва по отношение на здравето. Този знак управлява скелета, зъбите и ставите и често родените под него, страдат от болки в коленете или костите.\r\n \r\nВашата суперхрана е сусамът. Малките семенца са богати на мед, калций, магнезий и селен, които подпомагат здравето на костите и ставите. Сусамови семенца може да хапвате така, под формата на сусамов тахан, да ги добавяте към закуски, смути.\r\n \r\n\r\n\r\n\r\n\r\n\r\n\r\n\r\n\r\n\r\n\r\n", "date": "2019.07.21", "title": "Кои са суперхраните за всяка зодия?"}
{"url": "https://www.dnes.bg/world/2019/07/21/zemetresenie-ot-4-3-po-rihter-raztyrsi-bosna-i-hercegovina.417108", "text": "Земетресение с магнитуд 4,3 по Рихтер разтърси тази сутрин малко след 9 часа района между Сребреник и Тузла, североизточна Босна и Херцеговина, съобщи Танюг.\r\nТрусът е бил на дълбочина два километра и е бил съпроводен със силен тътен. Жителите на Тузла съобщават, че сградите са се клатили в продължение на пет-десет секунди.\r\nЗеметресението е било усетено също в Баня Лука и Нови Сад. Не се съобщава за пострадали, съобщава БТА.\r\n ", "date": "2019.07.21", "title": "Земетресение от 4,3 по Рихтер разтърси Босна и Херцеговина"}
{"url": "https://www.dnes.bg/obshtestvo/2019/07/21/v-novite-zdravni-fondove-shte-se-plashtat-syshtite-deinosti-kato-v-nzok.417110", "text": "Планираме в новите фондове обхватът на дейностите, които в момента се заплащат от НЗОК, да бъде същият, каза председателят на Надзорния съвет на Националната здравноосигурителна каса (НЗОК) Жени Начева.\r\nВ момента се прави остойностяването на дейностите от основния пакет, което ще даде най-после прозрачност и яснота върху толкова дебатирания въпрос достатъчно или не са тези здравни вноски, обясни Начева.\r\nТя посочи, че митът, че държавата не плаща здравните вноски е некоректен в днешно време.\r\nТя отчете, че всяка година касата отчита преизпълнение на приходите в резултат на дейността на НАП, където се събират вноски от лица, които не са плащали своите вноски.\r\n\"Категорично няма да променяме основния пакет. Здравноосигурените лица няма да бъдат лишени от което и да е от правата, които имат в момента, в широкия спектър здравноосигурителни дейности, които Касата заплаща... Едно от задължителните искания, които ще бъдат отправени към фондовете, ще бъде да имат териториален обхват и диверсификация на територията на цялата страна\", подчерта Начева пред БНР.\n                    \n                    \n                \r\n                \r\n                \r\n                \r\n„Промяната в цените на клиничните пътеки и анализ започваме още тази година, защото предстои сключването на Национален рамков договор. Тази работа минава и през оценка и анализ на дейностите на лечебните заведения, защото цената на една и съща услуга на територията на цялата страна в различни лечебни заведения понякога е твърде различна. Преостойностяването на клиничните пътеки е нещо необходимо“.\n\r\nНачева изрази съмнение фондовете да изпаднат в противоречие с клиентите си, в лицето на пациентите, и с избора им на личен лекар: \"Водещ ще бъде изборът на пациентите. Затова не считам, че фондовете ще допуснат да бъдат в противоречие с клиентите си, като не са избрали при тях да бъде съответният общопрактикуващ лекар. Личните лекари са дефицитни в цялата страна и много внимателно ще анализираме механизмите за сключване във фондовете на договори на ниво първична медицинска помощ“.\r\n\"Там също се направиха необходимите нормативни промени. Близо 100 до 150 мл. лв. всяка година се преразпределяха до момента допълнително за здравни плащания. Не е проблемът приходната част и 8% здравна вноска, която се плаща. По-скоро ефективността на разпределение и изразходване на разходите. Като държавна политика \"Здравеопазване“ е секторът с най-голям ръст на средствата всяка фискална година спрямо предходната с над 6 до 10% има ръст в приходната част на бюджета“, посочи още председателят на Надзорния съвет на НЗОК.\r\nТя допълни, че срещу 8% вноска те получават основен пакет медицински дейности. \"Като казвам основният пакет имам предвид всички видове дейности, които касата финансира в областта на първичната медицинска помощ, защото досега говорихме само за болнична медицинска помощ. Тя е само 50 % от общите разходи, които касата плаща“, уточни още Начева.", "date": "2019.07.21", "title": "В новите здравни фондове ще се плащат същите дейности като в НЗОК"}
{"url": "https://www.dnes.bg/usa/2019/07/21/sasht-razocharovani-che-turciia-kupuva-ruska-raketna-sistema.417109", "text": "Държавният секретар на САЩ Майк Помпейо е разговарял в събота с министъра на външните работи на Турция Мевлют Чавушоглу и е изразил разочарование от придобиването от Турция на руска ракетна система С-400, съобщи в декларация Държавният департамент на САЩ, предаде Ройтерс.\r\nВашингтон се противопоставяше на купуването от Турция на руска ракетна отбранителна система и заплаши да наложи санкции.\r\nОттогава президентът на САЩ Доналд Тръмп не даде ясно да се разбере дали неговата администрация планира подобни действия.\r\n ", "date": "2019.07.21", "title": "САЩ разочаровани, че Турция купува руска ракетна система"}
{"url": "https://www.dnes.bg/notifikacii/2019/07/21/kamion-sys-slama-izgoria-krai-rojen-gorata-e-spasena.417111", "text": "Камион със слама се запали на пътя Проглед- Чепеларе, затваряйки за около час движението по едно от трасетата към Роженския събор, съобщиха от Областната дирекция на МВР.\r\nЕкипи на пожарната са реагирали незабавно, ограничавайки пожара преди да се разпространи върху гора край пътя. Товарният автомобил е изгорял напълно.\r\nДвижението по пътя се възстановява, контролирано се пропускат автомобили през участъка, където е станал пожарът.\r\n ", "date": "2019.07.21", "title": "Камион със слама изгоря край Рожен, гората е спасена"}
{"url": "https://www.dnes.bg/sofia/2019/07/21/stolichni-kvartali-ostavat-bez-voda-utre.417104", "text": "\"Софийска вода” временно ще прекъсне водоснабдяването в някои части на столицата утре, 22 юли, съобщиха от дружеството.\r\nВъв връзка с превключване на уличен водопровод на ул. 646 кв. \"Горна баня\", се налага спиране на водоподаването от 09:00 до 21:00 часа на клиентите на \"Софийска вода”, живеещи в района на: по ул. \"Дон“ от ул. 646 до ул. \"Лозище“,\r\nпо ул. 646 - от ул. \"Дон“ до ул. \"Орхидея“ и част от местност \"Подлозище“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Дон“ ъгъла с ул. 755.\r\n                    \n                    \n                \r\n                \r\n                \r\n                Във връзка с изпълнение на инвестиционен проект за подмяна на уличен водопровод на ул. \"Света Мария Магдалена“ вилна зона \"Симеоново - север“, се налага спиране на водоподаването от 09:00 до 21:00 часа на клиентите на \"Софийска вода”, живеещи в района на: ул. \"Света Мария Магдалена“, ул. 82, ул. 83, ул. 85, ул. \"Шумако“\r\nпо ул. 82 - от №7 до ул. \"Света Мария Магдалена“, по ул. 83 - от №1 до №4А. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Света Мария Магдалена“ ъгъла с ул. 82. След възстановяване на водоснабдяването е възможно временно повишаване мътността на водата.\n\r\nВъв връзка с превключване на уличен водопровод на ул. \"Къпинка“, кв. \"Драгалевци“, се налага спиране на водоподаването от 09:00 до 19:00 часа на клиентите на \"Софийска вода”, живеещи по ул. \"Къпинка“ от №20 до ул. \"Акад. Петър Динеков“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Къпинка“ №20.\r\nВъв връзка с подмяна на сградно водопроводно отклонение на ул. \"Васил Левски“, с. Панчарево, се налага спиране на водоподаването от 09:30 до 16:30 часа на клиентите на \"Софийска вода”, живеещи по ул. \"Васил Левски“ - от ул. \"Елин Пелин“ до ул. \"Ленището“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Васил Левски“№12.", "date": "2019.07.21", "title": "Столични квартали остават без вода утре "}
{"url": "https://www.dnes.bg/muzika/2019/07/21/vnezapno-pochina-muzikantyt-bugi-barabata.417106", "text": "Марио Събев, по-известен като Буги Барабата, е починал тази нощ, съобщиха неговите колеги от радио Z-Rock в скръбен статус във Facebook. Той си отиде от този свят на 58-годишна възраст\r\n\r\nПричината за смъртта все още не е ясна, но в социалните мрежи фенове на музиканта вече изказват съболезнования за внезапната му смърт.\r\nБуги Барабата е основател е на „Бараби Блус Бенд“ и автор на всичките песни в шестте албума на групата.\r\nЗа Георги Минчев е написал песента „Равносметка“.\r\n ", "date": "2019.07.21", "title": "Внезапно почина музикантът Буги Барабата"}
{"url": "https://www.dnes.bg/obrazovanie/2019/07/21/nad-30-medala-specheliha-nashi-matematici-ot-systezanie-v-iaponiia.417105", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        България със забележителни резултати от състезания по математика в Япония и Китай. Ученици от София, Русе, Стара Загора и Бургас донесоха на страната над 30 медала и пребориха участници от цял свят. В надпреварата са участвали над 1900 деца, съобщава Bulgaria ON AIR.\r\nС 4 диамантени награди и 28 медала нашите ученици се завърнаха от олимпиадата по математика в Япония, където се изправиха срещу 1900 състезатели от 25 страни.\r\nПрез изминалата седмица в Хонг Конг се проведе и 22-то Световно математическо състезание за ученици до 13 години, в което взеха участие 36 отбора. \r\n\r\nБългария беше представена от учениците от Столичната математическа гимназия, 125-о Средно училище \"Боян Пенев\" и Природо-математическата гимназия в Бургас. \r\n\r\nА след седмица друг отбор на Математическата гимназия в София ще замине за Южна Африка за ново оспорвано състезание.", "date": "2019.07.21", "title": "Над 30 медала спечелиха наши математици от състезание в Япония"}
{"url": "https://www.dnes.bg/index/2019/07/21/trymp-izpolzva-rasovata-vrajdebnost-shte-byde-li-preizbran-za-prezident.416886", "text": "Президентът на САЩ Доналд Тръмп поставя расовата враждебност в центъра на кампанията си за преизбиране и дори някои от неговите критици смятат, че това може да му помогне да спечели втори мандат.\n\r\nВсяка успешна модерна президентска кампания се базира на презумпцията за привличане, спечелване на избиратели извън електоралното ядро от твърди поддръжници. Тръмп обаче избира пътя на внасянето на разделения, изхождайки от убеждението си, че поляризираната страна, която ръководи, просто ще направи своя избор кого да подкрепи въз основа на теми като расата, пишат Стив Пийпълс и Зийк Милър от Асошиейтед прес.\n\r\nВ сряда той засили нападките си срещу 4-те млади цветнокожи парламентаристки по време на предизборен митинг в Грийнвил, щата Северна Каролина. Тълпата отвърна с възгласи \"Изгонете я!\" за всяка от тях, повтаряйки като ехо туитовете на Тръмп през уикенда, в които той писа, че въпросните депутатки - всички те американски гражданки,- трябва \"да се върнат\" в страните, от които са дошли.\r\n                \r\n                \r\n                \r\n\"Мисля, че наистина печеля политическата битка, - каза Тръмп в Белия дом. - Мисля, че я печеля решително.\"\n\r\nНито един кандидат за президент след кампанията на Джордж Уолъс през 1968 г. - и, разбира се, нито един действащ президент, не е поставял расовата поляризация в центъра на призивите си към избирателите. Въпреки че изявленията на Тръмп предизвикаха възмущение и дори порицаваща резолюция в Камарата на представителите, президентът и екипът на неговата кампания са убедени, че тази стратегия носи много повече преимущества, отколкото рискове.\n\r\n\"Независимо дали неговите туитове са расистки или не - не казвам, че те не са - той постига медиен ефект, като превръща тези изключително либерални, глупави парламентаристки социалистки в лице на Демократическата партия, - каза Тери Съливан, чест критик на Тръмп, който оглавяваше кандидат-президентската кампания на друг републиканец - сенатора Марко Рубио, през 2016 г. - Това, което той прави сега, е тъжно, но е хитра политика.\"\n\r\nИ все пак, този подход е свързан с очевидни опасности.\n\r\nОбразованите избиратели от предградията, особено жените, завършили колеж, и малцинствата в ключови щати като Пенсилвания, Мичиган и Уисконсин, вече заплашват с бунт срещу президента републиканец. Тръмп смята, че неговата подстрекателска реторика ще засили подкрепата му сред бялата работническа класа и ще привлече една нова група от разочаровани избиратели, които се страхуват от културните промени, протичащи в Америка.\n\r\nТози подход вероятно ще се натъкне на силни \"насрещни ветрове\" в тези три ключови за предизборната битка щати, които той спечели с общо мнозинство от 78 000 гласа през 2016 г. Демократите ще се целят много по-агресивно в гласовете на жените и на малцинствата. Повечето анализатори приемат, че потенциалният електорат на клонящите към демократите избиратели е по-голям, ако те излязат да гласуват. Тръмп залага на това те да не излязат.\n\r\nПрезидентът доказано владее умението да прилепва етикет на герой-злосторник и сега се фокусира върху законодателките демократки Александрия Окасио-Кортес от Ню Йорк, Илхан Омар от Минесота, Аяна Пресли от Масачузетс и Рашида Тлаиб от Мичиган, вместо върху някой от кандидатите за президент на демократите. Предизвикателството пред него е дали ще може успешно да поддържа тази линия през следващите 16 месеца.\n\r\nТръмп каза на свои помощници тази седмица, че чрез този предизвикал толкова дебати казус е успял да затвърди имиджа на 4-те прогресивни депутатки като лица на Демократическата партия, и е убеден, че това е укрепило шансовете му за преизбиране. Президентът не само че не отстъпва от думите си, ами той и неговата партия сега представят законодателките демократки от малцинствата като истинските расисти.\n\r\n\"Сега те са водещите, най-видимите демократи от Камарата, които вече са свързани с тези ожесточеност и омраза\", похвали се Тръмп в Туитър.\n\r\nПомощниците и съюзниците на Тръмп признават, че много избиратели може да възразяват срещу изявленията на президента, но за онези избиратели, от които те се нуждаят през 2020 г., това всъщност може да се окаже стимулиращ фактор.\n\r\nТези, които вече са убедени, че Тръмп е расист и негоден за президент, така или иначе няма да гласуват за него. Що се отнася до избирателите, които се колебаят, екипът на Тръмп смята, че те може да бъдат достатъчно отблъснати, чрез внушаване на страх, от прогресивната програма и да гласуват за Тръмп или, в най-лошия случай, да си останат вкъщи, обезсърчени, че никоя партия не поставя техните проблеми. А за мнозина други, които изобщо не гласуваха пред 2016 г., има надежда, че неговото драматично президентство плюс страха от левия уклон на демократите, ще ги накара да се явят пред урните.\n\r\nСъюзниците на Тръмп казват, че според тях много избиратели - както републиканци, така и демократи - се отнасят хладно през 2019 г. към т. нар. \"култура на съпричастност\", т. е. на чувствителност към проблеми като социалната несправедливост и расовите предразсъдъци, така както се отнасяха и към фокусирането върху политическата коректност през 2016-а.\n\r\nЦентърът за социологически проучвания \"Пю\" констатира през май, че 8 от 10 републиканци смятат, че твърде много хора днес са прекалено обидчиви от думи. Същото са казали и 4 от 10 демократи.\n\r\n\"Президентът не се побоя да се впусне в тези войни на култури и не го е страх да го направи повторно. Той ще отстоява нашето знаме и ще бъде срещу откритите граници. Патриотизмът винаги ще побеждава\", каза Кели Садлър, говорителка на подкрепящия Тръмп независим КПД (Комитет за политическо действие - PAC на английски) \"Политики за Америка на първо място\". Този КПД планира да похарчи милиони долари през идната година, за да регистрира вероятни избиратели на Тръмп в шест от т. нар. колебаещи се щати.\n\r\nСменяйки рязко посоката от инклузивния тон (за привличане на повече избиратели), за който лидерите на републиканците призоваваха през 2012 г., много организации из цялата страна, действащи за избирането на републиканци в различни управляващи структури през 2020 г., възприеха конфликтния стил и посланието на Тръмп, който отдавна разчита на демонизирането на имигрантите и малцинствата.\n\r\nТова послание може да достига до някои избиратели.\n\r\nСпада процентът на американците, които смятат, че откритостта на страната към хората от цял свят, е \"от ключово значение за самовъзприемането ни като нация\", сочи ново проучване на \"Пю\". То констатира, че 62 на сто от американците смятат отвореността към другите по света за изключително важна - спад с 6 процентни пункта за последните 10 месеца. Близо 6 от всеки 10 републиканци и клонящи към републиканците независими, са отговорили, че ако САЩ бъдат твърде отворени към хората по света, \"ние рискуваме да изгубим нашата идентичност като нация\".\n\r\nАнкетьори от двете партии казват, че гласоподавателите от бялата работническа класа се чувстват изоставени от фокуса на Демократическата партия върху равенството по раса и \"пол\". Хардлайнерската позиция на Тръмп по расовите и имиграционните проблеми пък отблъсква много избиратели от малцинствата.\n\r\nРепубликанските анкетьори смятат, че истинското предизвикателство за президента ще бъдат американските предградия, където образованите в колежи жени се отвърнаха рязко от партията на Тръмп на междинните избори през 2018 г., давайки мнозинство на демократите в Камарата на представителите.\n\r\n\"Той превключи към расизъм и разделяне преди 2018-а и загуби 40 места в Камарата - включително в Средния запад, - каза Джош Шверин, главен стратег на \"Приоритети за САЩ\" - най-големия КПД в лагера на демократите. - Той вече изпробва това. Страната не иска повече да бъде разделяна.\"\r\n/БТА/", "date": "2019.07.21", "title": "Тръмп използва расовата враждебност. Ще бъде ли преизбран за президент?"}
{"url": "https://www.dnes.bg/mish-mash/2019/07/21/razbivat-mitove-za-kafeto-ne-predizvikva-i-ne-pazi-ot-rak.417112", "text": "Специалисти от медицинския институт Бергхофер в Куинсланд, Австралия, заключиха, че ежедневната консумация на кафе не намалява риска от рак или смърт вследствие на ракови болести, съобщи сайтът MedicalXpress.\r\nТе анализирали данни за 46 000 души, на които е поставена диагноза рак, включително за около 7000 души, които умрели от рак. Генетичната информация и хранителните им предпочитания били сравнени с данните за други 270 000 души, които също участвали в изследването, но не са били засегнати от болестта.\r\nБили взети предвид ракови образувания на млечната жлеза, яйчниците, белите дробове и простатата. Учените констатирали, че консумацията на кафе нито увеличава, нито намалява риска от рак.\r\n                    \n                    \n                \r\n                \r\n                \r\n                Кафето съдържа потенциално канцерогенни биохимични съставки, както и антиоксиданти, които допринасят да се предотврати поява на рак. Ползите за здравето дълго бяха предмет на разгорещени дебати сред учените.\r\nРъководителят на изследването Цзюешън Онг е изненадан от получените резултати, като се имат предвид противоречивите данни за канцерогенните рискове, свързани с консумацията на кафе.\r\n\"Това бе донякъде шокиращо за нас, защото винаги сме смятали, че напитката е свързана или с терапевтични ползи, или с рак\", каза той.\r\nПо думите на учените, макар някои изследвания да показват, че консумацията на кафе намалява риска от колоректален рак, съществуват също данни, че хората, при които любовта към кафето е заложена в гените им, по-често са засегнати от този вид рак.\r\nПодобно несъответствие навежда на мисълта за необходимост от допълнителни изследвания. Резултатите показват, че склонността към консумация на кафе не е нито рисков фактор, свързан с рак, нито защитава от болестта, пише БТА.", "date": "2019.07.21", "title": "Разбиват митове за кафето: Не предизвиква и не пази от рак"}
{"url": "https://www.dnes.bg/politika/2019/07/21/nap-shte-puska-prilojenie-za-proverka-na-izteklite-danni-pri-atakata.417107", "text": "Скоро НАП ще предостави на гражданите приложение, с което могат да проверят какви лични данни са изтекли при хакерската атака, заяви пред БНР говорителят на агенцията Росен Бъчваров.\r\nТой допълни, че при хакерската атака около 3% от всички информационни масиви на НАП са засегнати. Това са данни – имена и ЕГН-та на над 4 милиона живи български граждани и над 1 милион починали.\n\r\nБъчваров обясни още, че атаката е показала уязвимостта на компютърната система и отговорност за нея ще се поеме, но непосредствената задача е агенцията да каже на гражданите: първо, има ли техни данни (сред изтеклите), второ, какви са тези данни и трето, какво може да направи един гражданин, чийто данни са в този текст, така че да намалим дотолкова, доколкото е възможно неблагоприятните последици от това.\n\n\n\r\n                    \n                    \n                \r\n                \r\n                \r\n                Може ли някой да изтегли кредит от мое име или да продаде имота ми - тези сценарии според Бъчваров изглеждали малко вероятно. По думите му при всички тези системи се изисква физическото присъствие на човека, неговата лична идентификация, така че най-тежките, най-сериозни заплахи, които били споменавани към момента, изглеждали малко вероятни.\r\nТой обяснси още, че се извършват тестове за уязвимости в НАП. \"Ако това налага спиране на някои електронни услуги, това ще бъде направено\", каза още Бъчваров.\r\n\"Паралелно с това за нас е важно да продължи нормалното опериране на останалата част от дейността на НАП, свързана с деклариране, плащане, администриране на данъци\", посочи той.\r\nСпоред него при хакерската атака не става дума за катастрофа, нито за нещо безобидно. \"Нашият фокус е насочен в тези дни върху две основни теми Първата е да оценим има ли други уязвимости на информационните системи на НАП и ако такива бъдат намерени, те да бъдат затворени веднага, така че да се елиминира всеки риск за продължаващо нарушение и злоупотреба. Вторият ни основен фокус е да дадем възможно най-много и най-подробна и полезна за гражданите, чиито данни са изтегли, информация“, посочи още Бъчваров.", "date": "2019.07.21", "title": "НАП ще пуска приложение за проверка на изтеклите данни при атаката"}
{"url": "https://www.dnes.bg/world/2019/07/21/protesti-v-honkong-iskat-razsledvane-na-policiiata.417113", "text": "Десетки хиляди се включиха в протест в Хонконг с искане за независимо разследване на тактиките на полицията, предадоха Асошиейтед прес и Ройтерс.\r\nВъпреки горещината облечените в черно протестиращи вървяха зад голям плакат с надпис \"Независимо разследване за върховенство на закона\". \r\nШествието премина от парка Виктория до спирката на метрото Ван Чай. Полицията съкрати оригиналния маршрут, позовавайки се на съображения, свързани със сигурността, а Административният съд отхвърли възраженията на организаторите на протестите.\r\nПродемократичните протести започнаха миналия месец. Целта им беше да спрат спорен закон за екстрадицията, който щеше да позволи екстрадиране на хонконгски граждани в континентален Китай. Според критиците това можеше да доведе до неспазване на правата им, пише БТА.\r\n                    \n                    \n                \r\n                \r\n                \r\n                Местната лидерка Кари Лам спря законопроекта, но някои протестиращи искат оставката й.\r\nСлед спирането на законопроекта протестиращите отправиха искания за демократични реформи и разследване на обвиненията за полицейска бруталност. \r\n ", "date": "2019.07.21", "title": "Протести в Хонконг искат разследване на полицията"}
{"url": "https://www.dnes.bg/kino/2019/07/21/romantichni-i-nihilistichni-v-kurier.417114", "text": "Във всекидневието на обикновения човек ни вмъква режисьорът Карен Шахназаров във филма по негова книга \"Куриер\".\r\nСюжетът ни среща с Иван Мирошников. След като се проваля на кандидатстудентските изпити, героят започва работа като куриер в списание \"Въпроси на познанието\". Още в първия си работен ден героят се среща с професор Кузнецов, известен професор по педагогика и неговата дъщеря  студентката в Московския университет Катя. За разлика от баща си, който вижда в Иван типичния представител на младите хора, съчетаващи нихилизъм с грубост, момичето харесва новия си познат. Младите започват да се срещат, Иван израства и постепенно започва да възприема света по друг начин.\r\n                    \n                    \n                \r\n                \r\n                \r\n                Продукцията е заснета през първата година на перестройката на Горбачов. Шахназаров снима трагикомедия за младите хора, живели през 80-те години на миналия век. Режисьорът ни потапя в една среда, в която хората още не използват интернет, текстовете се печатат на пишещи машини, а дъщерите на богатите не карат луксозни автомобили. Това, което провокира новото поколение е рок музиката, дрехите с маркови лозунги, първият карате филм.\r\nРежисьорът Шахназаров е един от водещите фигури в съветското и постсъветското руско кино, оставил ни творби като \"Ние от джаза\", Град Зеро\", \"Сънища\", Американска дъщеря\", \"Денят на пълнолунието\", Палата №6\" и др. А неговият \"Цареубиец\" е в конкурсната програма в Кан.\r\nФилмите му не могат да бъдат събрани в един жанр, а талантът му е разгърнат в различни тематични сфери.\r\n\"Куриер\" получава Специалната награда на Московския международен кинофестивал. Също така получава доста отличия, сред които в Гренобъл, Лодз, Чикаго, Белград, Атина и др.\r\nЗа успеха му огромен принос имат и актьорите Федор Дунаевски, Владимир Меншов, Олег Басилашвили, Инна Чурикова, Светлана Крючкова.\r\nГледайте \"Куриер\" на 21 юли от 22.30 часа по телевизия .\r\n ", "date": "2019.07.21", "title": "Романтични и нихилистични в \"Куриер\""}
{"url": "https://www.dnes.bg/notifikacii/2019/07/21/ukrainskiiat-prezident-niama-da-raboti-sys-stari-politici.417115", "text": "Украинският президент Владимир Зеленски заяви, че иска нови лица в предстоящата парламентарна коалиция, предаде ТАСС.\n\n\n\r\n\"Искам да има само нови лица. Не си представяме коалиция с никого от старата власт\", заяви президентът, след като гласува на извънредните парламентарни избори, добавяйки, че се надява на \"честен и справедлив резултат от изборите\".\n\r\n\"Хората ще покажат отношението си към партията\", подчерта той, визирайки политическа сила, към която \"има добро отношение\", но не може да нарече поименно в изборния ден, защото това би противоречало на закона.\n\r\nЕдин от първите законопроекти, които Зеленски планира да предложи на новия парламент, ще бъде закона за отнемане на депутатски имунитет. \"Длъжни сме най-накрая да премахнем неприкосновеността\", подчерта той.\r\n                \r\n                \r\n                \r\nЗеленски заяви още, че в момента се провеждат консултации за кандидатурата на новия премиер. \"Ще ви кажа честно, това може да не се хареса на някои. Смятам, че този човек трябва да бъде професионален икономист. Искам да бъде независим човек\", добави украинският лидер, пише БТА. \n\r\nНеобходимо е да се промени системата на властта в Украйна, заяви Дмитро Разумков, оглавяващ президентската партия \"Слуга на народа\", преди да гласува на изборите. \"Виждайки такъв правов нихилизъм и липса на отговорност сред членове на кабинета и почти пълната липса на дейност в парламента, стигаш до разбирането, че е нужна глобална промяна на системата. Надявам се, че днес ще успеем в това\", подчерта той.\n\r\nРазумков добави, че съставът на новото правителство вече няма да се определя на принципа \"Свой-чужд\", а на основа на професионализма.\n\r\nСлед като гласува, лидерката на партията \"Баткившчина\" Юлия Тимошенко заяви пред медиите, че страната \"няма излишно време за експерименти\" и нацията е допускала грешки, \"избирайки лидери на клановата система или техни марионетки. Толкова пъти сме грешили, че сега няма време за грешки\", подчерта тя.\n\r\nБившият президент Петро Порошенко заяви, че е гласувал за партия, \"способна да спре руския реванш и да движи страната напред\", към ЕС и НАТО.\n\r\nКъм 12 часа местно време активността на предсрочните парламентарни избори в Украйна достигаше 13,61 на сто по данни на ЦИК.\n\r\nКъм 13 ч. във вътрешното министерство са постъпили над 800 сигнала за нарушения.", "date": "2019.07.21", "title": "Украинският президент няма да работи със стари политици "}
{"url": "https://www.dnes.bg/muzika/2019/07/21/muzikata-lekuva-nervite-dokazano.417116", "text": "Музиката може да служи като алтернатива на лекарствата за успокояване на пациентите, съобщи Прес асосиейън.\n\n\r\nПреди много интервенции пациентите получават седатива мидазолам за успокояване. Клинично изпитание в САЩ показа, че музиката може да е също толкова ефикасна. Изследването е направено с пациенти, подлагащи се на регионална блокада на нерви.\n\r\nБезпокойството преди операция е много често. То може да повиши нивата на стресовите хормони, а това да се отрази на възстановяването. Седативите срещу безпокойство обаче имат странични ефекти, които могат да повлияят на дишането и кръвния ток, пише БТА. \n\r\nУчените от университета на Пенсилвания са работили със 157 души, една част от които са получили мидазолам, инжектиран три минути преди блокадата на нерви. Втората група е слушала \"Weightless\" на \"Маркони юниън\". Нивата на безпокойство в двете групи били сходни, което показва, че музиката е ефикасна като седатива. Пациентите, получили лекарството обаче, са се чувствали по-добре от другите. Възможно е това да се обяснява с факта, че хората не са можели да избират сами какво да слушат.\n                    \n                    \n                \r\n                \r\n                \r\n                \r\nЛекарите и пациентите също са казали, че са общували по-лесно без слушалките на ушите. ", "date": "2019.07.21", "title": "Музиката лекува нервите, доказано! "}
{"url": "https://www.dnes.bg/usa/2019/07/21/pompeo-iran-da-reshi-dali-shte-se-dyrji-kato-normalna-dyrjava.417117", "text": "Американският държавен секретар Майк Помпео заяви, че Иран трябва да реши дали иска да се държи като „нормална държава“, но към момента не е показала „никакви знаци“ че смята да промени поведението си след последното покачване на напрежението, пише американският вестник The Hill, цитиран от Агенция „Фокус“. \n\n\r\n\n\r\n„Иранският режим трябва да реши дали иска да се държи като нормална нация“, каза Помпео по време на пресконференция с еквадорския президент. Според държавния секретар, ако Техеран вземе такова решение „САЩ са готови да започнат преговори по широк набор от въпроси без да поставят никакви условия“. Помпео обаче подчерта, че към момента „няма никакви знаци показващи готовността на Иран да промени цялостно посоката“ в която отива страната.\n                    \n                    \n                \r\n                \r\n                \r\n                \r\n„Ако направят нещата, които сме поискали от тях във връзка с ядрената програма, във връзка с ракетната програма, във връзка с тяхното заплашващо поведение в света – искам да кажа, може просто да видите действията им. Това са действия които целят да заплашат“, категоричен бе първият дипломат. ", "date": "2019.07.21", "title": "Помпео: Иран да реши дали ще се държи като нормална държава"}
{"url": "https://www.dnes.bg/notifikacii/2019/07/21/koaliciiata-na-shindzo-abe-poluchi-podkrepata-na-iaponcite.417118", "text": "Управляващата коалиция на японския премиер Шиндзо Абе ще запази мнозинството си в горната камара на парламента, според екзит пол, публикуван след края на състоялите се днес избори, съобщи Асошиейтед прес.\r\n\r\nКоалицията, включваща Либерално-демократическата партия на Абе и партията \"Комейто\", ще получи 63 от оспорваните 124 места на днешните избори, пише БТА. \r\n\r\nКамарата на съветниците /Сангиин/ (горна камара) се състои от 242 депутати, избирани чрез общи и преки избори за срок от 6 години. Съставът на Камарата на съветниците се обновява наполовина на всеки 3 години.", "date": "2019.07.21", "title": "Коалицията на Шиндзо Абе получи подкрепата на японците "}
{"url": "https://www.dnes.bg/akoshtete-vqrvaite/2019/07/21/vtora-sreshta-se-pecheli-sys-spodeliane-na-deserta.417119", "text": "Чарът и добрият външният вид могат да помогнат, но най-безотказният начин да си осигурим втора среща, е да споделим храната си, обикновено десерта, съобщи в. \"Майл он сънди\".\n\r\n\r\nПсихолози от университета в Лийдс анализираха как се хранят участниците в телевизионно шоу за първи срещи, в които потенциални партньори отиват с непознати в ресторант. 60 от двойките са дали на другия да опита храната им, а 49 не са. Повечето от хората, споделили храната си, са се уговорили за втора среща, при 42 процента от другите, пише БТА. \r\n\r\nНай-често току-що запозналите се хора са споделяли десерта си.\r\n\r\n\"Даването на храна на другия може да е един вид ухажване, да сигнализира сексуален интерес\" - пишат учените в сп. \"Апетит\".", "date": "2019.07.21", "title": "Втора среща се печели със... споделяне на десерта"}
{"url": "https://www.dnes.bg/index/2019/07/21/otvoriha-plaj-blizo-do-aec-fukushima-1-chista-li-e-vodata.417120", "text": "Деца и сърфисти влязоха вчера във водата близо до ядрената електроцентрала \"Фукушима 1\" за първи път след аварията през 2011 г., съобщи ДПА.\n\n\r\n\r\nПлажът Китаидзуми, който е на около 25 км северно от ядрената електроцентрала, се изпълни със хора, след като кметството на гр. Минасома вдигна забраната. Този плаж беше много популярен сред сърфистите преди бедствието. Там се провеждаха национални и световни шампионати, пише БТА. \r\n\r\n\"Израснах, гледайки тук морето - каза Саяка Мори пред агенция Киодо. Къщата им е била отнесена от вълната цунами. - Изпитвам носталгия да се върна тук за първи път от девет години\".\r\n\r\nПрез март 2011 г. силно земетресение с магнитуд 9 и последвала го вълна цунами опустоши брега в префектурата Фукушима и предизвика тройно изтичане в ядрената електроцентрала. Загинаха около 18 000 души.", "date": "2019.07.21", "title": "Отвориха плаж близо до АЕЦ \"Фукушима 1\", чиста ли е водата?"}
{"url": "https://www.dnes.bg/index/2019/07/21/politolog-za-f-16-bylgariia-kupuva-sigurnost-chlenove-sme-na-nato.417099", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Архивът на НАП е непокътнат въпреки хакерската атака през седмицата, заяви в студиото на \"Опорни хора\" по Bulgaria ON AIR политологът доц. Стойчо Стойчев, цитирайки проф. Михаил Константинов.\r\n\"Не са възможни изчезване на записи на данъчни задължения - платени, неплатени. Тоест - някой не може да си направи данъчна амнистия или друг да бъде натоварен с данъци, които не дължи\", каза Стойчев.\r\nТой обясни, че е направил проверка за себе в изнесената база дании и там са фигурирали негови стари данъчни декларации, подадени по електронен път - от 2005 до 2015 година.\r\r\n                \r\n                \r\n                Реално дали с нашите данни може да се злоупотреби, засега никой в държавата не може да даде такъв отговор, смята политологът и допълни, че в момента отговорите са политизирани до крайност.\r\n\"По света сериозните системи за защита се изграждат, когато имат пробив. В България досега сме имали лукса, че сме нямали пробив\", каза още той.\r\nДържавата може да направи обществена поръчка и да си купи такъв тип сигурност, не е необходимо да има човек на заплата, предложи той като вариант за сектора.\r\nПо повод сделката с F-16 политологът обясни, че България купува сигурност. \"Тя се гарантира от участието ни в НАТО. В момента САЩ и останалите страни от Алианса са реалният гарант за сигурността ни. И 500 самолета Gripen да купим те няма да са съизмерими с турската изтребителна мощ\", обясни той.\r\nТова е политическо и геостратегическо решение, смята той. \"САЩ имат важен, геостратегически интерес България да има боеспособна авиация, защото тя ще участва в бъдещи операции на НАТО в региона\", обясни Стойчев.\r\nСпоред него в България ще бъде печеливш моделът на Зеленски в Украйна. Такива кандидати за местния вот ще \"вървят\" и у нас. Актьори, спортисти и общественици лесно печелят доверието на обществото, заяви доц. Стойчев.\n\r\n\"София със сигурност ще остане \"синя крепост\". Добре е, че отпадна машинното гласуване. Ние нямаше как да се справим.\r\nА \"отвореното финансиране\" не крие големи рискове, както някои се опитват да му пришият. Напротив- ще се изсветлят тези, които финасират партиите\", коментира още той пред Ганиела Ангелова.\n\r\n\r\n ", "date": "2019.07.21", "title": "Политолог за F-16: България купува сигурност, членове сме на НАТО!"}
{"url": "https://www.dnes.bg/stranata/2019/07/21/ima-ogranicheniia-na-dvijenieto-mejdu-pamporovo-i-sokolovci.417100", "text": "Във връзка с провеждането на традиционния събор \"Рожен 2019“ до 06.00 часа на 22 юли е има наложени ограничения за движението на моторни превозни средства от отклонението за Пампорово до село Соколовци. Това съобщиха от пресцентъра на Агенция „Пътна инфраструктура“ (АПИ).\r\nАлтернативният маршрут за движение на транзитния трафик е Проглед – к. к. Пампорово – Смолян – Соколовци и обратно,\r\nЗа периода до 22 юли т. г. отпада забраната за движение на МПС над 3.5 т по пътя Пампорово – Смолян.\r\nОчаква се движението в участъка Пловдив – Смолян да бъде натоварено и поради това на шофьорите на товарни автомобили се препоръчва да използват обходни маршрути:\r\n                    \n                    \n                \r\n                \r\n                \r\n                - Пловдив – Кричим – Девин – Стойките – к. к. Пампорово – Смолян и обратно;\r\n- Пловдив – Кърджали – Ардино – Смолян и обратно.\r\nАПИ призовава шофьорите да се движат със съобразена скорост и повишено внимание, спазвайки пътна сигнализация и указанията на контролните органи.\n\r\n ", "date": "2019.07.21", "title": "Има ограничения на движението между Пампорово и Соколовци"}
{"url": "https://www.dnes.bg/index/2019/07/21/trima-astronavti-pristignaha-na-mks-navryh-50-ata-godishnina-ot-kacaneto-na-lunata.417093", "text": "Трима астронавти пристигнаха на Международната космическа станция рано тази сутрин, около шест часа след излитането си от космодрума Байконур в Казахстан, предаде ДПА.\r\nАстронавтите  излетяха от космодрума Байконур в Казахстан. Излитането им, което се излъчваше в реално време от НАСА, бе осъществено точно 50 години след деня - 20 юли 1969 г., в който стъпиха първите хора на Луната.\r\nИталианецът Лука Пармитано, американският астронавт Андрю Морган и руският космонавт Александър Скворцов пристигнаха в орбиталната лаборатория по график след пътуване, продължило около шест часа.\r\nИ тримата имат военна кариера зад себе си.\n\r\nВчера Съединените щати отбелязаха 50-годишнината от стъпването на американски астронавти на Луната с партита, състезания, игри и концерти, съобщи Асошиейтед прес.\r\r\n                \r\n                \r\n                В космическия център на НАСА \"Кенеди\" астронавтът Бъз Олдрин показа на вицепрезидента Майк Пенс стартовата площадка, откъдето е потеглила неговата мисия \"Аполо 11\" към Луната през 1969 г.\r\nВ родния град на астронавта Нийл Армстронг в щата Охайо близо 2000 души участваха в състезанието \"Бягане към Луната\". Участникът в 10-километровата надпревара Робърт Роко, 54-годишен пенсиониран служител на военновъздушните сили, каза че стъпването на Луната на Армстронг и Олдрин е \"може би най-историческото събитие в живота ми, може би и в живота на всички\". \r\n\"Аполо 11\" е единственото събитие от 20 век, което има шанс да бъде масово помнено и през 30 век\", каза вицепрезидентът Пенс. Той приветства Армстронг, Олдрин и третия астронавт от мисията Майкъл Колинс, както и всички 400 000 американци, работили неуморно за успеха на \"Аполо 11\", пише БТА.\r\nОсемдесет и девет годишният Олдрин хвана ръката на големия син на Нийл Армстронг, Рик, когато Пенс спомена думата \"герои\". Армстронг почина през 2012 година. Осемдесет и осем годишният колинс не участва в церемонията във Флорида.\r\n\"Малко моменти в американската история предизвикват по-голяма гордост от мисията на Аполо 11\", заяви президентът на САЩ Доналд Тръмп в посланието си по повод Деня на космическите изследвания. Той обеща отново, че ще се стреми към изпращането на астронавти до Луната през идните пет години, след което следващата голяма цел ще бъде изпращането на американски астронавти на Марс.\r\n ", "date": "2019.07.21", "title": "Трима астронавти пристигнаха на МКС навръх 50-ата годишнина от кацането на Луната "}
{"url": "https://www.dnes.bg/notifikacii/2019/07/21/london-spira-poletite-do-kairo-za-sedem-dni.417092", "text": "Британската авиокомпания Бритиш еъруейз спира за седем дни полетите си до египетската столица Кайро поради причини, свързани със сигурността, предаде Франс прес.\r\n\"Постоянно преразглеждаме мерките си в областта на сигурността във всички летища по света и спряхме полетите към Кайро за седем дни като предпазна мярка с цел извършването на по-задълбочена оценка\", се казва в изявление на британската компания.\r\nНа страницата на британското външно министерство със съвети към пътуващите към Египет се отправя предупреждение за \"повишен риск от терористично нападение срещу авиацията\".\r\n\"Въведени са допълнителни мерки за сигурност за полетите от Египет към Великобритания\", добавя британската дипломатическа служба, цитирана от БТА.\r\r\n                \r\n                \r\n                Лондон съветва да се избягват всички полети, освен най-наложителните, към или от курорта Шарм ел Шейх. Много вероятно е терористи са се опитат да извършат атентат в Египет и вероятно имат намерение и възможност да нападнат самолети, предупреждава външното министерство. Най-голямата опасност е на полуостров Синай, но \"терористите са активни и в континентален Египет, включително в столицата\" \r\n ", "date": "2019.07.21", "title": "Лондон спира полетите до Кайро за седем дни"}
{"url": "https://www.dnes.bg/politika/2019/07/21/anton-kutev-ninova-sama-shte-padne-tepyrva-idva-chistka-v-bsp.417090", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Вътрешната опозиция няма да бутне Корнелия Нинова, тя сама ще се бутне, ако продължава в същия дух! Тепърва ще виждаме чистка в БСП, заяви бившият зам.-председател на ПГ на БСП Антон Кутев в студиото на \"Опорни хора\" по Bulgaria ON AIR.\r\n\"Много пъти  съм разговарял с нея, в началото се вслушаваше в думите ми повече. БСП  допусна грешки, които костват доверието в партията. Ако за местния вот  се разберат и преглътнат различията Манолова и Нинова - това ще бъде  печеливш ход за БСП\", отбеляза още той пред Ганиела Ангелова.\r\nПо повод подадената и след това оттеглената оставка на Нинова той е категоричен, че: \"Елементарно познание в политическата култура е, че председателят на партията се избира от организацията, ако работи в условия на демокрация.\"\r\n                    \n                    \n                \r\n                \r\n                \r\n                По думите му в БСП демократичните принципи са святи, \"тя претендира да е най-демократичната партия и все още е такава\".\r\nВъпреки упреците Кутев призна, че вярва в добрите намерения на Нинова, че тя иска да промени партията по начина, по който вижда, но нейните виждания далеч не са това, което е нужно на Левицата. \"Често тя работи популистки\", определи бившият зам.-председател.\r\nВ момента Нинова се опитва да направи БСП лидерска партия. Тя прави грешки, които реално застрашават съществуването на БСП, защото ние не сме власт, за да имаме целия управленски ресурс за това, допълни Кутев.\r\nНинова търси младите хора да им даде път в партията и това е правилно, каза още Кутев, но уточни: \"друг е въпросът, че ги взема и ги хвърля в дълбокото сами да се оправят\".\r\nКутев е катогеричен, че БСП трябва да остане от големите партии в България, тя има 130-годишна история, и трябва да е определяща за бъдещето на страната ни. \"Ако я няма БСП, това значи разпадане на лявото. Ако нас ни няма, няма кой да защити бедните, капитализмът превзема всяка част от обществото\", каза Кутев.\r\nНа въпрос може ли София да стане червена, Кутев категорично заяви: \"Може да стане! Надявам се Мая Манолова да поиска, защото това е шанс\". Относно предложенията за кмет на БСП, той е убеден, че те трябва да са \"по-външни\" и даде пример с успешната кандидатура на Румен Радев.", "date": "2019.07.21", "title": "Антон Кутев: Нинова сама ще падне. Тепърва идва чистка в БСП"}
{"url": "https://www.dnes.bg/sport/2019/07/21/ludogorec-pobedi-s-lekota-beroe-4-2.417096", "text": "Шампионът Лудогорец победи лесно с 4:2 като гост Берое в двубой от втория кръг на футболния шампионат. Жоржиньо реализира дебютното си попадение за разградчани в осмата минута на срещата в Стара Загора.\n\r\nНовото попълнение на \"орлите\" се разписа след дълъг пас на Рафаел Форстър, преодолявайки Душан Перниш. Десет минути преди почивката отново Жоржиньо се разписа във вратата на домакините след многоходова атака.\n\r\nСтарозагорци върнаха едно попадение в продължението на първата част от дузпа, отсъдена за нарушение на Антон Недялков в наказателното поле срещу Яя Меледже. Зоран Йосипович беше точен от бялата точка при първия гол за домакините.\n\r\nСлед почивката шампионите продължиха да бъдат по-активни и реализираха нови два гола чрез Клаудиу Кешерю. Румънският национал реализира за 3:1 в 53-ата минута след асистенция на Недялков.\n                    \n                    \n                \r\n                \r\n                \r\n                \r\nСамо две минути след това Клаудиу Кешерю вкара втория си гол в срещата, възползвайки се от подаване на Жоржиньо.\n\r\nДо края на двубоя отборът от Разград пропусна да реализира още голове, като с добри изяви се отличи Душан Перниш. В 90-ата минута на срещата Зоран Йосипович с глава фиксира крайното 2:4.\n\r\nСлед двете си поредни победи Лудогорец има актив от 6 точки, докато Берое остава с 3 спечелени точки през новия сезон.\r\nПодробности за срещата четете в ", "date": "2019.07.21", "title": "Лудогорец победи с лекота Берое - 4:2"}
{"url": "https://www.dnes.bg/world/2019/07/21/zaginalite-pri-gazovata-eksploziia-v-kitai-veche-sa-15-dushi.417091", "text": "Китайските власти съобщиха, че броят на загиналите при газовата експлозия в петък вечерта е достигнал 15 души, а още 15 са сериозно ранени, предаде Асошиейтед прес.\r\nКитайското министерство за управление на извънредните ситуации съобщи, че 270 пожарникари са претърсили три пъти мястото на експлозията, станала в газов завод в провинция Хънан.\r\n(БТА)\r\n ", "date": "2019.07.21", "title": "Загиналите при газовата експлозия в Китай вече са 15 души "}
{"url": "https://www.dnes.bg/world/2019/07/21/v-ukraina-glasuvat-na-predsrochni-parlamentarni-izbori.417098", "text": "Започна гласуването на предсрочните парламентарни избори в Украйна, предадоха ДПА и ТАСС. Избирателните секции в 199 окръга отвориха врати в 5 часа по Гринуич.\r\nТова са последните избори, които се провеждат по мажоритарно-пропорционалната система. След това ще влезе в сила новият избирателен кодекс, според който следващите депутати ще бъдат избрани от партийните листи.\r\nИзборите бяха свикани от 41-годишния президент Володимир Зеленски, телевизионна звезда без политически опит. Той спечели президентските избори през април с голямо мнозинство, но се сблъска с парламент, подкрепящ предишното ръководство, припомня ДПА.\r\nОбщо в избирателните списъци са включени 34 милиона украински граждани. В изборите обаче няма да могат да участват около 3 милиона жители на Донбас, както и приблизително същия брой украинци, живеещи в Русия, защото избирателните секции в украинските дипломатически мисии са затворени, отбелязва ТАСС.\r\n                    \n                    \n                \r\n                \r\n                \r\n                Според най-новото допитване на център \"Социален мониторинг\" и Украинския институт за социални изследвания \"Яременко\", извършено между 3 и 10 юли, в Радата ще влязат само четири партии. Президентската формация \"Слуга на народа\" запазва водачеството си с 42,5 процента, втора остава \"Опозиционна платформа - За живота\" с 15,1 процента.\r\nСлед тях се нареждат партията на бившия президент Порошенко \"Европейска солидарност\" (8,1 процента) и \"Баткившчина\" на Юлия Тимошенко (7,6 на сто).  (БАТ)\n\r\n ", "date": "2019.07.21", "title": "В Украйна гласуват на предсрочни парламентарни избори"}
{"url": "https://www.dnes.bg/stranata/2019/07/21/neka-da-e-liato-ochakva-ni-slyncheva-i-topla-nedelia.417095", "text": "Очаква ни слънчева и топла лятна неделя. След обяд на зеста ще има временни увеличения на облачността. В Източна България ще духа слаб до умерен югоизточен вятър. Според максималните температури ще са между 30° и 35°, в София - около 30°.\r\n\r\nНад Черноморието ще бъде слънчево. Ще духа слаб до умерен югоизточен вятър. Максималните температури ще са между 26° и 29°. Температурата на морската вода е 25-27°. Вълнението на морето ще бъде 1-2 бала.\r\nНад планините ще бъде предимно слънчево, след обяд с временни увеличения на облачността. Ще духа слаб до умерен северен вятър. Максимална температура на 1200 метра около 24°, на 2000 метра – около 16°.\r\nАтмосферното налягане e по-високо от средното за месеца и през деня ще се задържи почти без промяна.", "date": "2019.07.21", "title": "Нека да е лято! Очаква ни слънчева и топла неделя"}
{"url": "https://www.dnes.bg/notifikacii/2019/07/21/london-planira-sankcii-sreshtu-iran.417097", "text": "Британски министри планират да наложат на Иран санкции след задържането  на плаващ под британски флаг петролен танкер в Персийския залив, съобщи  в. \"Дейли телеграф\", цитиран от Ройтерс.\r\nБританският външен  министър Джереми Хънт се очаква да обяви днес дипломатически и  икономически мерки, включително евентуално замразяване на авоари в  отговор на инцидента.\r\nВеликобритания може да призове ООН и ЕС  да върнат санкциите върху Иран, които бяха отменени през 2016 г. след  сделката за иранската ядрена програма, отбеляза вестникът.\r\nВчера Великобритания е съобщила на Съвета за сигурност на ООН, че иранските сили са предприели действия по задържането на плаващия под британски флаг танкер, когато се е намирал в омански териториални води.\r\r\n                \r\n                \r\n                \"Корабът е изпълнявал законното си право на транзитно преминаване през международен проток, съгласно международното право\", каза постоянното представителство на Обединеното кралство в писмо до Съвета за сигурност.\r\n\"Международното право изисква правото на транзитно преминаване да не бъде нарушавано и следователно иранските действия представляват незаконна намеса\", добави британската мисия.\r\nПисмото е изпратено и до генералния секретар на ООН Антониу Гутериш, съобщава БТА.\n\r\n\r\n ", "date": "2019.07.21", "title": "Лондон планира санкции срещу Иран"}
{"url": "https://www.dnes.bg/notifikacii/2019/07/21/prolivni-dyjdove-v-zapadna-iaponiia-desetki-hiliadi-sa-evakurani.417094", "text": "Властите издадоха днес заповед за евакуация на десетки хиляди жители в Западна Япония, където вали проливен дъжд, предаде ДПА.\r\nСиноптиците предупредиха за опасност от кални свлачища, наводнения и прииждане на реки на остров Кюшу и региона Чугоку, тъй като тайфунът Данас, който преминава над Корейския полуостров, донесе рекордни количества дъжд в някои части на Западна Япония.\r\nОколо 300 милиметра дъжд са паднали в градовете Тосу и Куруме на Кюшу от 22 часа вчера до 10 часа тази сутрин според метеорологичната агенция.\r\nВластите издават заповед за евакуация на десетки хиляди жители в префектурите Фукуока и Хирошима.\r\nКъм 9 сутринта окото на бурята над Корейския полуостров се движеше на североизток с 30 километра в час, с максимални устойчиви ветрове от 65 км/ч и пориви от 90 км/ч.\r\n(БТА)\r\n ", "date": "2019.07.21", "title": "Проливни дъждове в Западна Япония, десетки хиляди са евакурани"}
{"url": "https://www.dnes.bg/za-da-se-razbirame/2019/07/21/koi-faktori-uvelichavat-veroiatnostta-da-rodite-bliznaci.416977", "text": "Генетичната предразположеност и хормоналната стимулация при намален фертилитет – това са най-честите предпоставки за бременност с близнаци или поне така сме свикнали да смятаме. Съществуват обаче и някои други фактори, които увеличават шансовете ви да имате многоплодна бременност. Ето кои са те.\r\n\r\n \r\nОсвен хормоналната стимулация, възрастта също е от значение. Жените над 30-годишна възраст имат по-големи шансове да заченат с близнаци или повече. Причината е в хормона FSH, който се повишава с възрастта. Пълното наименование на FSH е фоликулостимулиращ хормон, тоест хормон, който подпомага овулацията и отделянето на годни за оплождане яйцеклетки.\r\n \r\nПо-високите нива на FSH се дължат на това, че при по-възрастните жени е необходимо повече стимулиране на яйцеклетките, отколкото при по-младите. В някои случаи фоликулите реагират прекомерно на тази стимулация и отделят 2 или повече яйцеклетки.\r\n \r\n\r\n \r\nЖените с по-висок ръст е по-вероятно да имат близнаци. Изследване, цитирано от verywellfamily.com констатира, че жените с ръст равен или по-висок от 164,8 см имат по-големи шансове да родят близнаци от тези с ръст, по-малък от 161,8 см. Причината за това наблюдение не е ясна. Една от теориите е, че значение има и начинът на хранене, както и генетичната предразположеност и фамилните фактори.\r\n \r\n\r\n\r\n\r\n\r\n\r\n\r\n\r\n                    \n                    \n                \r\n                \r\n                \r\n                 ", "date": "2019.07.21", "title": "Кои фактори увеличават вероятността да родите близнаци?"}
{"url": "https://www.dnes.bg/football/2019/07/21/transfer-v-ludogorec-arabi-vadiat-milioni-za-toprealizatora-kesheru.417101", "text": "Клуб от Арабския свят е пожелал топреализатора на Лудогорец за изминалия сезон Клаудиу Кешеру. Името на въпросния отбор се пази в тайна, но е ясно, че условията, които арабите предлагат на тарана, са повече от изкушаващи=\n\r\nАко румънецът отиде в Близкия Изток, той ще повтори своето приключение там през 2015 г., когато подписа с катарския Ал Гарафа. За въпросния тим Кешеру имаше стряскащ актив — 9 гола в 9 мача.\n\r\nТой отиде в Катар след успешния си престой в Стяуа, а веднага след шестте месеца в Ал Гарафа, бе купен от Лудогорец за около милион евро, припомня „Меридиан мач“.\n\r\nКешеру бе оставен резерва и в двата мача с Ференцварош, като треньорът Стойчо Стоев предпочете да заложи на неговия конкурент Якуб Швиерчок, който пропиля дузпа по комичен начин в реванша.\n                    \n                    \n                \r\n                \r\n                \r\n                \r\nОще в края на миналия сезон се появи информация, че 32-годишният таран не иска да продължава успешния си престой в Разград, ако Стоев остане начело на „орлите“.\n\r\nВ началото на 2018 г. беше последният път, когато се говореше, че Кешеру ще напусне Разград. Тогава оставаха 6 месеца до края на неговия договор, а „орлите“ тъкмо бяха привлекли Якуб Швиерчок. В крайна сметка румънецът реши да парафира нов договор и сега е обвързан с клуба до 2020 г.\r\nОще за спорт четете в ", "date": "2019.07.21", "title": "Трансфер в Лудогорец? Араби вадят милиони за топреализатора Кешеру "}
{"url": "https://www.dnes.bg/eu/2019/07/21/plyhove-smrad-bokluci-vechniiat-grad-e-pred-ekokatastrofa.416504", "text": "След подпалването на няколко сметища, Рим се огъва под тонове изоставени отпадъци. Това е повтарящо се бедствие за вечния град, което обаче това лято достигна такова равнище, че лекарската колегия би тревога, а прокуратурата започна разследване.\r\nВсяко лято, когато тълпи от туристи трябва да слаломират между купчини вмирисващ се в задушаващата жега боклук, жителите на Рим се бунтуват. В Туитър започна конкурс за намирането на най-отвратителните кофи за боклук в града.\r\nТази година Антонио Маджи, председателят на лекарската колегия в Рим, обаче сезира властите, като спомена пред АФП за \"хигиенна тревога\", която има риск да се превърне в \"санитарна\".\r\nВ действителност отпадъците привличат необичайна фауна почти до историческия център на италианската столица - гълъби, плъхове, диви прасета, която залива тротоарите, а миазмите се лепят по подметките на минувачите.\r\nСлед като получи множество жалби, тази седмица римската прокуратура започна разследване, за да установи има ли евентуални пропуски.\r\n                    \n                    \n                \r\n                \r\n                \r\n                Това не се дължи на липсата на средства: според доклад на фондация ОупънПолис (OpenPolis), през 2017 г. град Рим е похарчил над 597 евро на глава от населението за обработка на битовите отпадъци, далеч над средното за страната, преди Венеция (353 евро) и Флоренция (266 евро).\r\nСпоред водещия римски всекидневник \"Месаджеро\" през 2018 г. данъкът за битовите отпадъци е възлизал средно на 394 евро на домакинство в Рим, при средно 300 евро за Италия като цяло.\r\nГрадът обаче не разполага с инфраструктура за премахване на отпадъците. От трите главни сметища, едното е затворено, а другите две бяха унищожени от пожар през последните месеци. А двата обекта за биологично третиране намалиха дейността си заради дейности по поддръжка.\r\nПотребителите също носят своя дял от отговорността: неспазването на разделното изхвърляне усложнява обработката на отпадъците, да не говорим за матраците, хладилниците и диваните, изхвърлени край контейнерите за боклук.\n\r\n\n\r\nОбработката на отпадъци е основен фактор за конфликт между кмета на Рим Вирджиния Раджи, издигната от антисистемното \"Движение \"Пет звезди\" (ДПЗ), и губернатора на област Лацио Никола Дзингарети, който е и председател на левоцентристката Демократическа партия.\r\nНа среща миналия вторник, в присъствието на министъра на околната среда Серджо Коста, и двамата увериха, че са се съгласили \"до 15 дни\" да има връщане към нормален режим. За да го постигне обаче, градът, който произвежда близо 5000 тона отпадъци дневно, ще трябва да транспортира още от тях навън, за да бъдат изгаряни в други региони или в чужбина.\r\n\"Всички се оплакват от отпадъците, но никой не иска устройство за изгарянето им\", обяснява за АФП жител на града. \"Изпращаме отпадъци в чужбина - в Австрия и Германия\". \"Разбира се, вината е на кметството, на кого другиго може да е? Но със сигурност не е на гражданите. Те са тези, които произвеждат отпадъци и трябва да ги изхвърлят, а държавните служби трябва да ги събират. Не е сложно. Плащаме данъци за това\", уверява друг.\r\nПапа Франциск, който е епископ на Рим, от своя страна говори през юни за град, \"който страда от деградация и изоставяне\". Дори министърът на вътрешните работи Матео Салвини, ръководител на крайнодясната партия \"Лига\", увеличи атаките.\r\nДълго време неговата партия, която е за отцепване на части от страната, не се интересуваше от Рим. Но сега, когато има победоносна националистическа формация, той изглежда решен да започне кампания, за да завоюва столицата на следващите местни избори, предвидени за 2021 г.\r\nПредизвикателството е голямо: десницата и левицата, а сега и ДПЗ, се провалиха в управлението на този свръхзадлъжнял град, подложен на натиска на мощни групи за влияние.\r\nМеждувременно боклукът е само една от грижите за местните жители, принудени да търпят автобуси, които се подпалват или изобщо не идват, лошо поддържани дървета, които се сгромолясват при първия порив на вятъра, както и повсеместни дупки по пътищата.\r\n(БТА)\r\n ", "date": "2019.07.21", "title": "Плъхове, смрад, боклуци...Вечният град е пред екокатастрофа"}
{"url": "https://www.dnes.bg/stranata/2019/07/21/pss-okazala-pomosht-na-jena-sys-schupen-krak-na-vitosha.417102", "text": "Планински спасители са оказали помощ на жена със счупен крак на Витоша. Сигналът е подаден от нейния съпруг вчера следобед.\r\nГрупа от осем души от Софийския отряд на ПСС отиват да окажат помощ на пострадала в района на Комините под връх Камен дел по пътеката за хижа \"Кикиш“, съобщиха от Планинската спасителна служба (ПСС) към Българския червен кръст (БЧК).\r\nЕкипът достига до пострадалата, установява, че е със счупен крак, мобилизират я и със специализиран превоз я качват нагоре по пътеката до района на Платото, където ги чака автомобил на ПСС.\r\nЖената е транспортирана до хижа \"Алеко\". Акцията приключва в 19.10 ч.", "date": "2019.07.21", "title": "ПСС оказала помощ на жена със счупен крак на Витоша"}
{"url": "https://www.dnes.bg/world/2019/07/21/nad-900-pojarnikari-se-boriat-s-ognenata-stihiia-v-portugaliia.417103", "text": "Над 900 пожарникари се бориха вчера с пожари, бушуващи в планински район в централната част на Португалия, където огнена стихия отне живота на стотина души през 2017 г., предаде Франс прес.\r\nЧетирима огнеборци пострадаха, един от които е в тежко състояние.\r\nЕдно село бе евакуирано и още три са застрашени в провинция Кащелу Бранку, на 200 км северно от Лисабон.\r\nВ гасенето на пожара участват 300 машини. Полетите на пожарникарски самолети и хеликоптери бяха спрени с падането на нощта.\r\nНяколко национални пътища бяха затворени, съобщи БТА.\r\n\r\n ", "date": "2019.07.21", "title": "Над 900 пожарникари се борят с огнената стихия в Португалия"}
