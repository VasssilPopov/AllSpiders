{"url": "https://www.dnes.bg/stranata/2019/03/21/naglec-zastrelia-shtyrkel-grozi-go-globa-do-5000-lv.405310", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБял щъркел е бил прострелян смъртоносно с въздушна пушка в град Хаджидимово. Властите са започнали проверка, а ако извършителят бъде открит го заплашва глоба до 5 хиляди лева.\n\r\nВ град Хаджидимово край Гоце Делчев щъркели гнездят на всяка улица. Преди ден случайно местните откриват ранен щъркел. От екоинспекцията са категорични, че въпросният случай е първият по рода си от доста години.\n\r\nДимитър Попов от Българското дружество за защита на птиците идва в Хаджидимово веднага, след като разбира за случая. Качва снимките на птицата в социалните мрежи, които моментално предизвикват стотици гневни коментари. За извършителя законът предвижда глоба от 100 до 5000 лева.\n                    \n                    \n                \r\nМестните власти и полицията са информирани за случая. Извършителят се издирва, \n\r\n ", "date": "2019.03.21", "title": "Наглец застреля щъркел, грози го глоба до 5000 лв."}
{"url": "https://www.dnes.bg/eu/2019/03/21/germaniia-s-merki-za-zashtita-na-kliuchovi-kompanii-ot-kitaiska-ekspanziia.405287", "text": "Китай е втората по големина икономика в света, а Германия е четвъртата. Напълно е вероятно и възможно втората по големина икономика в света да има по-голяма финансова мощ, с което да придобива интересни и добри активи. Това каза Виктор Манев, член на УС на Българска асоциация на управленските консултантски организации, партньор в Impetus Capital, в ефира на .\r\nЧаст от философията на китайските инвеститори, които често са подкрепяни от държавата, е да се насочват към компании в затруднение, обясни Манев.\r\n\"Тези компании на национално равнище трудно намират подкрепа, но притежават ужасно много технологични познания и патенти. Китайските фирми придобиват технологии и патенти, които автоматично използват за своето развитие\", отбеляза експертът.\r\n                    \n                    \n                Поради това Германия предприема протекционистки мерки в защита на своята икономика и в подкрепа на своето развитие, смята той. \"Големите суверенни фондове инвестират в големи частни предприятия\".\r\nГерманската икономика се забавя, отбеляза Манев.\r\n\"Поради това държавата ще се стреми да подпомага частния сектор. Когато инвестициите на равнище частен сектор се понижат, единственият друг източник е от държавата. Това е политика, която ще наблюдаваме и в САЩ\".\r\n", "date": "2019.03.21", "title": "Германия с мерки за защита на ключови компании от китайска експанзия"}
{"url": "https://www.dnes.bg/notifikacii/2019/03/21/hubchev-otseche-ne-sym-dovolen-ot-formata-na-igrachite.405306", "text": "Селекционерът на националния отбор на България по футбол Петър Хубчев заяви, че почти във всеки лагер не е доволен от физическото състояние на играчите, които вика, но за 3-4 дни няма как да направи нещо повече за подобряване на тези качества.\r\nХубчев говори преди мача на България с Черна гора, с който утре от 19.00 часа на националния стадион се откриват Европейските квалификации. \n\r\nДнес стана ясно, че и вратарят Пламен Илиев напуска лагера на тима, като съмненията са за скъсан менискус. Той е вторият играч, който си тръгва заради травма след Кирил Десподов.\n\r\n\"Не мога да кажа кога точно е станала контузията, но 4-5 човека дойдоха с оплаквания от първия ден на лагера. Но всички играчи са много важни, много ценни. Държа на всички играчи, а всяка една контузия обърква плановете ни, в това число такова е положението и с Пламен Илиев\", посочи селекционерът.\n                \n                \r\n\"Аз разчитам на отбора, който е от 11 човека. Утре може и Ивелин Попов да не е в отбора по някаква причина. Но отборът е важният\", посочи Хубчев. Той беше попитан как би коментирал изказването на нападателя на Етър Велко Батрович, според когото България трябва да се радва, ако вземе равенство от Черна гора.\n\r\n\"Той не е първият човек, който изказва подобно мнение. И аз съм казал на нашия отбор, че трябва да свикват с такива мнения. Нямаме големи имена, от дълго време не сме били на голям форум. Но ние се стараем да надградим това, което сме постигнали до тук в Лигата на Нациите - и технически, и тактически, да се развием. Момчето играе тук, знае нашето първенство и познава нашия футбол\", коментира Хубчев.\r\n\r\n ", "date": "2019.03.21", "title": "Хубчев отсече: Не съм доволен от формата на играчите"}
{"url": "https://www.dnes.bg/obshtestvo/2019/03/21/novite-tehnologii-prevyrnali-bylgarkite-ot-igrachka-v-igrach.405259", "text": "Мъжът следи новините повече, но жената следи новостите повече. Жената беше играчка, но става играч. Мъжът е по хардуерните неща, жената се справя все по-добре със софтуерните. Жената стои у дома, мъжът се грижи за периметъра извън него, но се оказва, че тя, докато е вкъщи, излиза всъщност повече навън – защото изкарва много повече време в мрежите, т.е. в света.  Това са основните изводи от от провокативно изследване на \"Галъп интернешънъл\".  \n\r\nСпоред анализаторите новите технологии изравняват шансовете на мъжете и жените. \n\r\nТехнологиите улесняват възможността за достъп до новото, който изненадващо се оказва по-скоро афинитет на българките. \n\r\n\"Живеем в преломно време и това се илюстрира от отношението към новите средства и платформи за комуникация. Те наистина носят равенство на половете, макар и да водят до неравенство на поколенията\", посочват от \"Галъп\".\r\n                    \n                    \n                Над половината от мъжете, които имат връзка, споделят, че по-често следят новините, а над половината от жените го потвърждават. \n\r\nПо една четвърт казват \"и двамата поравно\", а около една десета от случаите жената следи повече новините. Останалите се колебаят.  \r\n \r\nИ двете страни решават къде да се ходи в свободното време, а когато не е така – по-скоро решават жените - в една трета от случаите. Като че ли жените са и тези, които организират самите пътувания. \n\r\nОсвен това повече предлагат новите неща въобще. Мнозинствата не са отчетливи, но мъжко превъзходство няма. Това е изненада, защото открай време прогресът и пробивите се очакват от мъжете. Оказва се обаче, че новостите вече влизат в дома по-скоро чрез жената – пътуванията, новите вещи за бита и нововъведения въобще. \r\n \r\nПри въпрос кой прекарва повече време в социалните мрежи, на една трета и от мъжете, и от жените им е трудно да преценят, но една трета от мъжете казват, че това е партньорката. Една трета от жените мислят същото. Останалата една трета се поделя между другите опции. Така, всъщност се оказва, че жените са тези, които прекарват повече време в социалните мрежи.\r\n \r\nВ близо 80% от двойките у нас мъжът е този, който се занимава с електричеството или поправя електроуредите. По-скоро мъжете разбират повече от компютри, смартфони и подобни устройства, но ако при електричеството ставаше дума за близо 80% от случаите, тук говорим за около 40%, като над една четвърт не могат да преценят, а останалите отговори се поделят между \"и двамата поравно\" или \"жената\". Очевидно, старите технологии са прерогатив на мъжете, новите също – но далеч не толкова. Мъжете са хардуер, а жените софтуер.", "date": "2019.03.21", "title": "Новите технологии превърнали българките от играчка в играч"}
{"url": "https://www.dnes.bg/zvezdi/2019/03/21/djesika-simpsyn-stana-maika-za-treti-pyt.405298", "text": "Певицата Джесика Симпсън роди третото си дете. Бебето е момиченце. Радостната новина сподели самата звезда като публикува на страницата си в социалната мрежа Instagram фотос.\r\nДетето се е родило с внушителните 4,900 кг. Малката се е появила на бял свят на 19 март и вече има име – Бърди Мей Джонсън. Така написала под снимката на новороденото щастливата майка.\r\n \r\nНапомняме, че за 39-годишната Джесика Симпсън и съпругът й Ерик Джонсън това е трето дете. Двойката сключи брак през 2014 г. и вече си има дъщеря – Максуел Дрю Джонсън и син Ейс Кнут Джонсън.\r\n \r\nДжесика Симпсън често споделяше за състоянието си по време на бременността в социалните мрежи. Тя се оплакваше от отоци, задържане на вода и съвсем скоро показа колко голямо е станало коремчето ѝ.\r\n \r\nПреди да се омъжи за Ерик, Джесика имаше брак с Ник Лачи. Двамата бяха семейство от 2002 до 2006 г.\r\n \r\n\r\n ", "date": "2019.03.21", "title": "Джесика Симпсън стана майка за трети път "}
{"url": "https://www.dnes.bg/notifikacii/2019/03/21/jena-pomogna-na-policiiata-s-4800-leva.405267", "text": "Жена от Омруртаг даде 4800 лева на телефонни измамници. Тя е била въведена в заблуждение вчера по известната схема \"помощ на полицията\", съобщиха от МВР-Търговище.\n\n\r\n72-годишната жена получила обаждане по стационарен телефон, при което мъж, представящ се за полицейски служител, съобщил, че \"името й е на второ място в списък на телефонни измамници\". По-късно тя получила обаждане, в което \"престъпниците\" я заплашили и спешно потърсила помощ от мнимия полицай.\n\r\nБила убедена да даде парите, които изтеглила от банка. На служителите в институцията по внушение на \"полицая\" обяснила, че й трябват за купуване на лек автомобил, уточниха от ОД на МВР.\n                \n                \r\nЖената предала парите на непознат на детска площадка в града. Образувано е досъдебно производство.\n\r\nОт началото на годината това е втора телефонна измама в Омуртаг. На 20 януари 82-годишна жена е дала при измама 2245 лева. Ден по-късно криминалистите задържат 40-годишен мъж, участвал в измамата като куриер, пише БТА. ", "date": "2019.03.21", "title": "Жена \"помогна на полицията\" с 4800 лева"}
{"url": "https://www.dnes.bg/obshtestvo/2019/03/21/vreme-e-za-vino-i-kulinariia-gotovi-sa-12-te-vineni-destinacii.405252", "text": "12 –те винено-кулинарни дестинации са дигитализирани и достъпни на сайта на Министерството на туризма. Те са разработени по проект „Сподели България“, който се реализира съвместно от Министерството на туризма и Министерството на земеделието, храните и горите.\n\n\r\nИнтерактивната карта дава възможност с един клик на избрана дестинация да се получава информация за туристически атракции, в региона, за типични кулинарни специалитети и виното, характерни за района. Включено е и описание на туристическите забележителности в дестинацията, всяка е отбелязана с точното си географско местоположение. Това може да помогне на туристите по-лесно да намерят тези обекти, които искат да посетят. \n                    \n                    \n                \r\nОсвен в интерактивна карта проектът е включен и в платформата iLoveBurgaria. През нея може информацията да се споделя от всички потребители на Вайбър, чрез Chat Extension, благодарение на услугата, която беше създадена по съвместния проект на iLoveBulgaria и Министерството на туризма, през миналата година.\n\r\nВинено-кулинарните дестинации са избрани да бъдат 12, за да отговарят на броя на месеците в годината. Те включват 55 общини, на територията на цялата страна, близо 120 туристически забележителности и характерните за всеки регион вино и кулинария, над 80 характерни храни и 12 традиционни вина. \n\r\nОчакваните ефекти от проекта са допринесе за насърчаването на пътуванията във вътрешността на страната, както и за популяризирането на по-малко познати туристически обекти и атракции. Ще повлияе за повишаване на разпознаваемостта на регионите, ще има положителен ефект върху развитието на редица общини както в областта на туризма, така и за разрастването на местната икономика като цяло. Очакваме инициативата насърчи и развитието на крилата на сезоните и утвърждаване на България като дестинация за четири сезона.", "date": "2019.03.21", "title": "Време е за вино и кулинария – готови са 12-те винени дестинации"}
{"url": "https://www.dnes.bg/sofia/2019/03/21/jiteli-na-mladost-otnovo-na-protest.405309", "text": "\n\r\nЖители на столичния квартал \"Младост\" отново излязоха на протест. Те се обявиха срещу презастрояването на квартала и унищожаването на зелените площи.\r\nСпоред протестиращите планираното застрояване ще доведе до невъзможност за паркиране, отровен въздух, допълнителен трафик и унищожаване на зелената площ.\r\n", "date": "2019.03.21", "title": "Жители на \"Младост\" отново на протест"}
{"url": "https://www.dnes.bg/notifikacii/2019/03/21/uslovna-prisyda-za-pensioner-pomagal-na-alo-apashi.405299", "text": "73-годишен варненец получи година и 4 месеца условно с 4 години изпитателен срок за участие в телефонни измами.\n\r\nПенсионерът действал като помагач на неустановени до момента измамници. Те успели да го убедят по телефона да прибира парите на жертвите им, оставяни на различни места във Варна и областта. По този начин възрастния мъж осигурявал за себе си по 10% от парите на пострадалите в схемите, пише \"\".\n\r\nВ конкретния случай престъплението е извършено на 5 септември 2017 г. във варненско село. Тогава неизвестно лице позвънило на домашния телефон на възрастна жена, като се представило за длъжностно лице от МВР. Мнимият „полицай“ успял да я убеди да му предостави още мобилния си номер за непрекъсната връзка и да съдейства с всичките си наличните пари за залавяне на група ало-измамници. \n                \n                \r\nТака жената била заблудена и оставила край контейнер за смет близо до дома си торба с обща сума от 17000 лева. Пенсионерът взел торбата с пари и я занесъл до бензиностанция край Каспичан.\n\r\nВарненският районен съд уважи предявения по делото граждански иск и осъди пенсионера да заплати на пострадалата обезщетение в размер на 17 000 лева за претърпените в резултат на деянието имуществени вреди. \n\r\nВ негова тежест са още държавната такса и разноски по делото. Присъдата подлежи на обжалване в 15-дневен срок.", "date": "2019.03.21", "title": "Условна присъда за пенсионер, помагал на ало апаши"}
{"url": "https://www.dnes.bg/eu/2019/03/21/v-berlin-se-jalvat-poslanikyt-na-sasht-komisar-na-okupacionna-sila.405278", "text": "Той не за първи път провокира, коментира и се разпорежда. Американският посланик в Берлин Ричард Гренел редовно създава скандали. Германските политици твърдят, че се държи като \"комисар на окупационна сила\".\n\r\nАмериканският дипломат реагира доста остро на обявения от финансовия министър Олаф Шолц бюджет да отбрана. Съгласно проектобюджета делът на отбранителните разходи трябва да се повиши леко до 1,37 процента от БВП. \n\r\nСредносрочното финансово планиране обаче предвижда до 2023 година спад в разходите за отбрана до 1,25 процента от БВП. И то въпреки че САЩ отдавна настояват Германия да се ангажира по-силно финансово в НАТО. \"Страните-членки на НАТО ясно се задължиха да увеличат разходите си за отбрана на два процента до 2024 година, а не да ги намаляват\", заяви Гренел за агенция ДПА.\n                    \n                    \n                \r\nМного германски политици съзират в критиките на американския посланик намеса във вътрешните работи на Германия, пише . Зам.-председателят на партията на Свободните демократи (FDP) Волфганг Кубики дори настоява германският външен министър Хайко Маас незабавно да обяви Ричард Гренел за персона нон грата: „Когато един американски дипломат се държи като върховен комисар на окупационна сила, е редно да усети, че нашата толерантност има граници\", заяви Кубики във вторник. Той допълни, че американският посланик нарушава Виенската конвенция, според която един посланик няма право да се меси във вътрешните работи на чужда държава.\n\r\nКарстен Шнайдер от парламентарната фракция на германските социалдемократи също отхвърля критиките на американския посланик: \"Това е тоталното падение на един дипломат. Всичко това напомня за поведението на хлапак\", заяви Шнайдер. \n\r\nАлександър Добринт от ХCС заяви, че американското посолство няма право да дава никакви нареждания на управляващите в Германия: „В крайна сметка съставянето на държавния бюджет става въз основа на суверенно решение на Федерална република Германия и на германския Бундестаг. Германското правителство няма нужда от никакви съвети отвън\", каза той още.\n\r\n\n\r\nИсторията с американския дипломат си има и предистория. Откакто 52-годишният Гренел беше назначен за посланик в Германия, което стана през май 2018 година, той постоянно предизвиква скандали с това, че коментира германската политика и дори си позволява да поставя условия. Малко след встъпването си в длъжност той заяви, че германските фирми не бива да правят бизнес с Иран, след като САЩ  денонсираха ядреното споразумение с ислямската република.\n\r\nПрез февруари 2019 години той отново предупреди Германия и другите европейски страна да не заобикалят американските санкции срещу режима на моллите в Техеран. Освен това Гренел предизвика удивление с думите си, че смята да подкрепя \"другите консерватори в цяла Европа\", което беше неприкрит намек в подкрепа на дяснопопулистките партии. \n\r\nГренел се намеси и по темата за изграждането на газопровода \"Северен поток 2\". Той заплаши със санкции участващите фирми, защото проектът поставял Украйна в неравностойно положение и засилвал опасността от руска интервенция. А само преди няколко дни посланик Гренел изпрати заплашително писмо до германския министър на икономиката Петер Алтмайер, в което обяви, че ще ограничи достъпа  на германските служби за сигурност до разузнавателни информации от САЩ, ако Германия допусне китайския концерн Хуауей до участие в търга за новата мобилна мрежа 5G.\n\r\n\n\r\nЕдна от малкото, които не коментират стила на американския посланик, е канцлерката Ангела Меркел. Затова пък тя коригира изявлението му по същество. Меркел се позова на факта, че Германия постоянно увеличава разходите за отбрана до предвидените за 2020 година 1,37%. Канцлерката подчерта и друго: данните от средносрочното финансово планиране не са показателни, „решаващи са реалните разходи. А те винаги са били повишавани\", каза Меркел.\r\n \r\n", "date": "2019.03.21", "title": "В Берлин се жалват: Посланикът на САЩ - комисар на окупационна сила"}
{"url": "https://www.dnes.bg/obshtestvo/2019/03/21/trevojno-skok-na-domashnoto-nasilie-zavyrshvashto-sys-smyrt.405308", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПоредното убийство на жена от съпруга й, извади на преден план темата за насилието. Оказва се, че Камелия от Ботевград е 86-а жертва на домашно насилие за последните три години. \n\nСпоред данните на МВР, трайно се очертава тенденцията за увеличаване на агресията в дома с фатален край.\n\r\nСтатистиката сочи, че в почти всички случаи на домашно насилие с фатален край жените са убити от свои партньори или близки роднини, а най-често мотивът е ревност. \n\r\nЛипсата на публични данни и анализи по темата принуждава неправителствени организации да събират информация за всеки един случай в страната.\n                    \n                    \n                \r\nВъпреки завишените наказания в наказателния кодекс за домашно насилие, юристи забелязват значителен отлив на потърпевшите, които търсят правата си в съда.\n\r\nСпоред Българския фонд за жените за тази година при домашно насилие са загинали 9 души.\n\r\n", "date": "2019.03.21", "title": "Тревожно: Скок на домашното насилие, завършващо със смърт"}
{"url": "https://www.dnes.bg/notifikacii/2019/03/21/turisticheska-baza-v-asparuhovo-kyta-polovin-ton-nelegalen-alkohol.405247", "text": "480 литра нелегален алкохол откриха митнически служители в килера на дом, използван за Туристическа база в село Аспарухово, област Варна, съобщават от Агенция \"Митници\".\n \r\nТуристическата база е функционираща. При извършената проверка на 10 март са открити десетки пластмасови туби, пълни с алкохолни напитки.\r\nСобственикът не е предоставил никакви документи за платен акциз, както се изисква в Закона за акцизите и данъчните складове. \r\nНелегалният алкохол е иззет. Взети са проби за лабораторен анализ. \r\nПредстои да бъде образувано административнонаказателно производство по случая.", "date": "2019.03.21", "title": "Туристическа база в Аспарухово къта половин тон нелегален алкохол "}
{"url": "https://www.dnes.bg/index/2019/03/21/pylnolunie-vyv-vezni-eto-za-kakvo-da-vnimavate.405300", "text": "След настъпването на астрономическата пролет, точно в 03:44 часа на 21 март, Луната навлиза в знак Везни и ще промени плановете на някои представители на зодиака. Освен това Слънцето ще навлезе в Овен, с което идва новата астрологическа година. \r\nДевизът на Везните е \"Аз уравновесявам\", но днес и утре представителите на тази зодия трудно ще могат да се контролират и не е препоръчително да разчитат на интуицията си. Водени от планетата Венера, те обичат хармонията и спокойствието, но заради връзката с Марс ще изпаднат в някои ситуации, които \r\nще \"опънат\" им до краен предел. \r\n \r\nПървото нещо, върху което ще повлияе пълнолунието във Венера, е личният живот. Двойки и семейства ще бъдат подложени на изпитание днес и утре. Очакват се конфликти между партньoрите и членовете на дома, както и при приятели. \r\n \r\nБъдете внимателни какво говорите, защото под афект ще кажете нещо, за което може да съжалявате. Много хора ще преосмислят интимните си връзки и ще прекъснат токсични приятелства.  \r\n \r\nНе е изключено част от представителите на Везни и Овен (в който се намира пролетното равноденствие), да се чувстват доста объркани преди и след настъпването на пълнолунието. При някои ще се прокрадват съмнения, които могат да влошат взаимоотношенията им с близките. \r\n\r\n", "date": "2019.03.21", "title": "Пълнолуние във Везни: Ето за какво да внимавате"}
{"url": "https://www.dnes.bg/eu/2019/03/21/700-000-podpisa-pod-peticiia-za-ostavane-na-ostrova-v-es.405281", "text": "Повече от 700 000 души подписаха вече петиция, поместена вчера на сайта на британския парламент, с искане правителството да оттегли заявлението си за излизане от Европейския съюз и да остане в блока, предаде Ройтерс.\n\r\nСамо за няколко минути петицията събра хиляди подписи, след като късно снощи министър-председателката Тереза Мей направи телевизионно обръщение. Тя упрекна законодателите, че не са успели да се споразумеят по стратегия за Brexit и призова парламента да направи окончателен избор. Крайно време е да вземем решение\", каза Мей на британците и добави: \"Аз съм на ваша страна\".\n\r\nГоворител на камарата на общините каза, че парламентарният сайт се е сблъскал с \"технически проблеми\", заради значителното и продължително натоварване на системата\", предаде Франс прес, цитирана от БТА.\n\n\n\r\n                    \n                    \n                Сред подписалите е и актьорът Хю Грант. \"Подписах като всеки разумен човек в страната. Налице е извънредна ситуация\", написа Грант в Тwitter.\n\r\nПетицията бързо надхвърли 100 000 подписа, нужни, за да бъде проведен дебат в парламента.\n\r\n\"Правителството многократно е заявявало, че напускането на ЕС е \"желание на народа\". Трябва да сложим край на това изтъкване, като докажем силата на сегашната обществена подкрепа за оставане в ЕС\", пише в текста, придружаващ петицията. Втори референдум \"не би могъл да бъде организиран, затова гласувайте сега\", призовава документът.\n\r\nИнициаторка на петицията е Маргарет Ан Георгиаду. \"За много хора е сега или никога\", обясни тя пред Би Би Си.\n\r\nГеоргиаду каза, че след референдума през юни 2016 г., на който 52 процента се обявиха за напускане, гласът на привържениците на оставане в ЕС като нея е бил заглушен, а те са били пренебрегнати.\n\r\nБританските депутати не можаха да се споразумеят по условията за напускането, което накара министър-председателката да поиска от Брюксел отсрочване на Brexit до 30 юни.\n\r\nТези седмица парламентът в Лондон отхвърли възможността за втори референдум за Brexit.\r\n ", "date": "2019.03.21", "title": "700 000 подписа под петиция за оставане на Острова в ЕС"}
{"url": "https://www.dnes.bg/evroizbori-19/2019/03/21/socialist-upravliavashtite-sami-praviat-skandali.405311", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТемата с имотите на ключови политици от ГЕРБ отново стана причина за нападки по оста ГЕРБ-БСП. Самият Цветан Цветанов, който се оказа пряко замесен в скандала, коментира създалата се ситуация, определяйки публикациите в медиите като поредна атака преди евровота през май, а премиерът Бойко Борисов заговори пък за имотното състояние на лица от левицата у нас. \n\n\nПрезидентът Румен Радев пък каза, че няма как да се очаква антикорупционната комисия, назначена от Цветан Цветанов, да разследва самия шеф на ПГ на ГЕРБ.\n\r\nС това се съгласи и народният представител от БСП Христо Проданов, който каза, че управляващите продължават да предизвикват гейтове и скандали, които пречат на дебатите за политики и подчерта, че присъдата за това ще бъде дадена вота на гражданите на предстоящите избори за Европейски парламент.\n                    \n                    \n                \r\n\"Това е тактиката от много години на ГЕРБ, когато има нещо реално като факти и доказателства, те се връщат през комунизма и през отминали времена. Това е абсурд\", каза Проданов в студиото на \"Денят ON AIR\".\n\r\nНародният представител каза, че е убеден, че БСП ще спечели надпреварата за повече места в Европейския парламент с лидера на своята листа - Елена Йончева. \"Елена е символ, тя е знаме на борбата против корупцията, което е доказателство всеки един ден. Всеки един ден излизат сделки и корупция около това управление. Елена е борец, тя стана символ на тази борба през последните 2 години, затова смятам, че доста голяма част от българските граждани ще дадат подкрепата си за нея\", \n\r\nДепутатът допълни още, че дали Сергей Станишев ще попадне в листата, ще се реши отново чрез вътрешно гласуване.\n\r\nТой определи БСП като демократична партия, в която всичко се решава от Национален съвет и подчерта, че това е разликата с ГЕРБ, където по думите на народния представител, става каквото нареди Бойко Борисов и всички го слушат.\n\r\nЗа пример той даде очертаващата се коалиция между ГЕРБ и СДС за евровота и това, че Борисов наредил да се дадат две места в листата на хора от новия им коалиционен партньор.", "date": "2019.03.21", "title": "Социалист: Управляващите сами правят скандали"}
{"url": "https://www.dnes.bg/index/2019/03/21/ne-mafiiata-pratila-6-kurushuma-na-bosa-franko-boi-a-bolen-ot-liubov.405283", "text": "Първото мафиотско убийство в Ню Йорк от 35 години насам може дори да не е свързано със самата мафия. Франческо Кали, познат като Франко бой, бе застрелян с шест куршума пред дома си преди седмица, а нападателят му решил да се увери, че си е свършил работата, като го прегазил с пикапа си. \n\r\nУбийството на боса на клана Гамбино предизвика страх у американците от възможността да се зададе нова мафиотска война. Всички чакаха кога подчинените на Франко бой ще отвърнат на удара на някоя от останалите пет мафиотски фамилии.\r\nНо мястото на престъплението е пълно с отпечатъци и скоро полицията задържа своя заподозрян – 24-годишният Антъни Комело, който засега се твърди, че няма нищо общо с мафията. Но пък бил влюбен в племенницата на Франческо Кали. Подобно на Ромео и Жулиета, любовта между тях явно била забранена, а пречката трябвало да бъде отстранена.\r\n                \n                Веднага след убийството експерти от ФБР заявиха, че престъплението не изглежда като поръчано от мафията. От край време, според клановете, е проява на лош вкус, ако убиеш противника си пред дома му. А много хора твърдят, че мафията въобще не съществува, твърдение, което погребението на Франческо Кали доказа, че е невярно.\r\nСякаш извадени от \"Кръстника“, роднините и приятелите на боса на Гамбино се събраха около лъскавия му ковчег, облечени в стилни черни костюми, потънали в пълна тишина. Всеки един от тях остави по една бяла роза пред мраморната крипта, в която бе положено тялото на Франческо. На излизане журналист на Times се опитал да поговори с тях, но бил изгонен с думите: \"Разкарай се, преди да сме ти пръснали мозъка.“\r\nА на няколко метра от там, на улицата били паркирани няколко коли на ФБР, които наблюдавали сцената от далеч. По този начин те искали да разберат, кои са все още активните мафиоти и кой най-вероятно ще заеме мястото на Франческо като бос на Гамбино.\r\nКолкото до момчето, което за нещастие се е замесило с тази фамилия, според охранителите на затвора Комело вече е \"маркиран“ от последователите на клана. И ако те не се \"погрижат за него в затвора“, то ще го направят извън него.", "date": "2019.03.21", "title": "Не мафията \"пратила\" 6 курушума на боса Франко Бой, а болен от любов"}
{"url": "https://www.dnes.bg/evroizbori-19/2019/03/21/koi-sa-trite-kliuchovi-kriteriia-za-elektronnoto-glasuvane.405290", "text": "Три са ключовите критерии, на които трябва да отговарят машините за електронно гласуване по време на изборите за Европейски парламент, коментира Ваня Нушева, Асоциация „Прозрачност без граници“, в ефира на .\r\n„Ключовите критерии са да бъдат гарантирани тайната на вота, правилният отчет на гласовете и верификацията в случай на съдебно оспорване“.\r\nВажно е бързо да се организира обществена поръчка за асемблирането на машините, тъй като на пазара съществуват вариации в много широк ценови диапазон – от 500 долара до 2000 евро, каза още Нушева.\r\nТя изрази увереност, че новият състав на Централната избирателна комисия (ЦИК) ще успее да се отърси от лошите практики на своите предшественици, за да стартира успешно петгодишния си мандат с евроизборите през май.\r\n                    \n                    \n                ", "date": "2019.03.21", "title": "Кои са трите ключови критерия за електронното гласуване?"}
{"url": "https://www.dnes.bg/crime/2019/03/21/mitnichari-spriaha-nelegalna-pasta-za-nargile-za-nad-100-000-lv.405246", "text": "Митничари спряха контрабанда на 375 кг паста за наргиле на пункта Капитан Андреево, съобщиха от Агенция \"Митници\".\r\nСлучаят е бил разкрит в понеделник при проверка на товарен автомобил \"Mercedes benz с турска регистрация. Пред митническите органи шофьорът, турски гражданин, представил редовни документи за превозваната стока.\r\nКамионът е селектиран за щателна митническа проверка, при която се установява, че в товарното помещение сред групажна стока - предимно дрехи и обувки, са укрити 26 кашона с 375 пакета, всеки по 1 кг паста за наргиле, без акцизен бандерол.\r\nАкцизната стока с пазарна стойност 113 300 лева е задържана. Стойността на дължимия акциз е 57 000 лева.\r\nШофьорът и превозното средство са задържани. По случая е образувано досъдебно производство от разследващ митнически инспектор от Териториален отдел „Митническо разузнаване и разследване Южна морска“ към ГД „МРР“ на Агенция Митници, под надзора на Окръжна прокуратура Хасково.", "date": "2019.03.21", "title": "Митничари спряха нелегална паста за наргиле за над 100 000 лв."}
{"url": "https://www.dnes.bg/notifikacii/2019/03/21/gazyt-poskypva-minimalno-ot-1-april.405261", "text": "С под 1% ще се повиши цената на природния газ от 1 април, ако Комисията за енергийно и водно регулиране одобри предложението на \"Булгаргаз\". Това съобщи председателят на регулатора Иван Иванов след обществено обсъждане.\r\nКЕВР ще реши каква да е цената на синьото гориво на закрито заседание на 28 март.\r\nЗаради подобно малко увеличение няма да се повишава цената на парно отопление, топла вода и на електроенергията на регулиран пазар, каза Иванов, циитран от БТА.\r\nПо думите му през юни КЕВР прави годишен преглед на електроенергийните дружества, който ще определи цените за енергията от втората половина на годината.\r\n\"Дружествата многократно заявяват големи увеличения и ако се съобразим с тях, цената на тока може да скочи и два пъти\", подчерта той. \"През последните години решенията на КЕВР са консервативни и ние не допускаме сериозни изменения на цената на електроенергията\", каза Иванов.\r\n                \n                \"Булгаргаз\" поиска увеличение с 0,82% от първи април заради повишение на цената на петрола и на щатския долар.\r\nДългът на \"Топлофикация София\" към газовия доставчик към момента е 140 млн. лева. От дружеството бяха поели ангажимент да ни плащат от януари до март по 60 млн. лева месечно, но явно и тяхната събираемост не им позволява да погасяват дълга си, обясни шефът на \"Булгаргаз\" Николай Павлов. За задълженията на топлофикациите в Бургас, Плевен и Враца има споразумения за разсрочване и те плащат текущите и просрочените си задължения, както и лихвите по тях, добави Павлов.\r\nТой посочи, че не може да прогнозира какво ще стане с цената на природния газ от юли, защото всичко зависи от международните пазари, но е възможно да има леко поевтиняване на суровината, вероятно с около един процент.\r\nДружеството е обявило на 15 март търг за покупка на 144 млн. куб. метра природен газ. Това е първата процедура за покупка на природен газ с ясни правила по европейските стандарти и всички могат да дадат оферти.Точката на доставка ще позволи синьото гориво да бъде доставено от всички възможни посоки и да бъде складирано в хранилището в Чирен, съобщи Николай Павлов.\r\n ", "date": "2019.03.21", "title": "Газът поскъпва минимално от 1 април"}
{"url": "https://www.dnes.bg/obshtestvo/2019/03/21/bg-grajdanstvo-sreshtu-investicii-skoro-niama-da-moje.405303", "text": "Министерството на правосъдието публикува за обществено обсъждане проект на Закон за изменение и допълнение на Закона за българското гражданство, съобщиха от институцията. \n\nС приемането на новите текстове ще отпадне възможността чужденците, получили статут на постоянно пребиваващи у нас срещу инвестиции, да получават впоследствие гражданство при значително облекчени условия. \n\r\nСъщото ще важи и за членовете на техните семейства. Условията ще са валидни и за бизнесмените, увеличили инвестицията си при същите условия на закона до стойност най-малко два милиона лева.\n\r\nПрактиката показва, че кандидатстващите за придобиване на гражданство на тези основания са получили разрешение за постоянно пребиваване поради направени вложения предимно в закупуване на държавни ценни книжа на стойност над един милион лева или са вложили сума над един милион лева в лицензирана кредитна институция по договор за доверително управление, съответно са увеличили инвестицията при същите условия до два милиона лева. Към момента на подаване на молбата за придобиване на българско гражданство или на някой от следващите етапи на производството често се оказва, че инвестицията не е налична поради извършена продажба на закупените ценни книжа, отчитат от МП.\n                    \n                    \n                \r\nУстановени са случаи, в които при направено вложение чрез договор за доверително управление лицето не притежава банкови сметки и не е регистрирано като инвеститор в съответната банка, посочена от него за вложение на своя капитал под формата на парични средства или други финансови активи. Същевременно лицата, кандидатстващи за придобиване на българско гражданство на това основание, го получават значително по-бързо и без да са длъжни да владеят български език и да се откажат от досегашното си гражданство, което ги облекчава значително.\n\r\nС промените се регламентират и нови съкратени срокове за произнасянето на Министерството на правосъдието, ДАНС и МВР в отделните етапи на производството. За да се избегне нерегламентираното забавяне при възлагане на допълнителни проверки на кандидатите, срокът на процедурата по получаване на гражданство спира да тече по време на проверките, отчитат от правосъдното министерство.", "date": "2019.03.21", "title": "BG гражданство срещу инвестиции? Скоро няма да може!"}
{"url": "https://www.dnes.bg/temida/2019/03/21/desi-slava-v-syda-zaradi-smyrten-sluchai-na-pytia.405280", "text": "Фолкпевицата Деси Слава бе призована в Бургаския окръжен съд в качеството си на основен свидетел по дело за катастрофа на АМ \"Тракия\", отнела живота на 21-годишен мъж от Карнобат, съобщава \"\". \n\r\nФаталният инцидент става около 5:45 сутринта на 9 септември 2016 г., на магистралата в района на Карнобат.\r\nФолкпевицата и шофьорът й – Димитър Илиев, се връщали от участие във Варна, когато внезапно на платното изскочил млад мъж. След удара в колата на Деси Слава пешеходецът изхвърчал встрани, а мантинелата отрязала единия му крак. 21-годишният Божидар е издъхнал от остра кръвозагуба няколко часа по-късно. Според показанията на Димитър те опитали да му помогнат до пристигането на линейката.\n                    \n                    \n                \r\nВ съда Деси Слава обясни, че след катастрофата не е смеела да влезе сама в банята, защото се страхувала, че духът на момчето я преследва. Налудничавото твърдение се коментира от нея като травма от изживяното.\r\nФолкпевицата не може да разбере защо той е излязъл на магистралата, след като там няма никакви заведения или бензиностанции. Деси Слава смята, че действията му са породени от някаква психическа неуравновесеност. Според нея, тя и шофьорът й нямат никаква вина за нелепия инцидент.  \n\r\n\"Държавата няма никакви претенции към нас\", заяви Деси Слава. Това й изказване буди недоумение, защото образуването на наказателно дело е повдигнато именно от прокуратурата.  \n\r\n\"Притеснителното е, че подсъдимият беше попитан в залата дали се признава за виновен, при положение, че делото не е  във фаза на съкратено съдебно следствие\", допълни адвокат Станислав Иванов, който представлява подсъдимия Димитър Илиев.\n\r\nСледващото заседание е насрочено за 25 април.", "date": "2019.03.21", "title": "Деси Слава в съда заради смъртен случай на пътя"}
{"url": "https://www.dnes.bg/notifikacii/2019/03/21/bil-geits-vtoriiat-chovek-s-12-cifrovo-bogatstvo.405236", "text": "Американската агенция за финансови новини Bloomberg следи състоянието на около 2800 милиардери по света. От тях 145 имат богатство на стойност най-малко 10 млрд. долара. Сега в света обаче има едновременно два милиардера, които имат 12-цифрово богатство.\r\nСъоснователят на Microsoft Corp. Бил Гейтс, някога най-богатият човек в света, отново мина прага от 100 млрд. долара, като се присъедини към Джеф Безос от Amazon.com Inc.\r\nСъстоянието на Гейтс, сега в размер на малко над 100 милиарда долара, не е достигало толкова високи нива след дотком бума, когато Безос бе едва в началото си на своя поход към световната класация на богатството. Основателят на Amazon сега има състояние на стойност 145,6 млрд. долара, като само за тази година е добавил 20,7 млрд. долара. А Гейтс е спечелил 9,5 млрд. долара от началото на годината.\r\n                \n                Тези две богатства подчертават разширяването на състоянието в САЩ, където тези с най-голям капитал натрупват най-бързо богатство. Това е и световна тенденция. Францизинът Бернар Арно разполага с богатство от 86,2 млрд. долара, което се равнява на около 3% от икономиката на страната. Нетните активи на испанеца Амансио Ортега представляват 5% от брутния вътрешен продукт на страната. Но какво да кажем за Бидзина Иванишвили, чието богатство се равнява на около една трета от грузинския БВП.\r\nКакво може да се случи с огромните активи на Гейтс и \r\n ", "date": "2019.03.21", "title": "Бил Гейтс – вторият човек с 12-цифрово богатство"}
{"url": "https://www.dnes.bg/obshtestvo/2019/03/21/istoriiata-na-zori-pobedi-medali-do-kontuziia-i-zavryshtane-v-goce-delchev.405254", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Историята ѝ е достойна за филм. Усетила тръпката от победите и медалите в големия спорт, само на 22 години тя е принудена да прекрати състезателната си кариера заради тежки контузии. Вече бившата състезателка Зорница Мълчанкова се завръща в родния Гоце Делчев, където в момента е треньор по баскетбол.\n\r\nОсновава собствен клуб, където тренира млади таланти. Трудът й не остава незабелязан и неоценен. Зорница е отличена като вдъхновител и млад предприемач за 2018 г.\n\r\n\"Тренирах в \"Левски\". Първата контузия получих  на 15 години, изкара ме за една година от спорта. Втората получих на 22 години и това тотално ме отказа от спорта. Първата контузия преживях много тежко, защото точно бях повикана в националния отбор\", сподели Зорница в \"България сутрин\".\n                    \n                    \n                \r\nВтората контузия обаче я кара да се замисли, че трябва да се случи нещо различно с живота ѝ. След като завършва образованието си в НСА, по съвет на своя баща тя се прибира в Гоце Делчев.\n\r\n\"Прекарах 12 години от живота си в София, вече трета година съм в Гоце Делчев. Беше много трудно, още ми е трудно\", каза още бившата професионална баскетболистка пред \n\r\nПървоначално тя води тренировките заедно със своя баща, но след той напуска този свят Зори остава сама. Намира сили и продължава борбата за съществуването на баскетболен клуб \"Яворов\", а баща ѝ продължава да живее в нейното сърце и да ѝ дава сили.\n\r\nВ момента клубът има нужда от втори треньор, а засега БК \"Яворов\" не среща финансови затруднения само благодарение на наградата, която печели за предприемачество.\n\r\n ", "date": "2019.03.21", "title": "Историята на Зори - победи, медали, до контузия и завръщане в Гоце Делчев "}
{"url": "https://www.dnes.bg/notifikacii/2019/03/21/cska-rushi-bylgarska-armiia-stroi-nov-stadion.405295", "text": "ЦСКА ще разруши настоящия си стадион \"Българска армия\" и ще построи на негово място фантастично съоръжение, с което България ще кандидатства за домакин на европейското през 2028-а и световното през 2030 година.\n\r\nСпоразумението е било постигнато миналата седмица на среща, на която са присъствали министърът на спорта Красен Кралев и шефът на \"червените\" Гриша Ганчев.\n\r\nПроектът ще стартира през есента, което означава, че ЦСКА ще играе домакинските си мачове през следващите поне два сезона най-вероятно на \"Васил Левски\". Издигането на новия стадион, който ще е изцяло футболен, ще струва близо 30 милиона евро, а капацитетът му ще бъде за 25-30 000 зрители, предаде .\n                \n                \r\nСъществува голяма вероятност ЦСКА да вземе на концесия от държавата новия стадион не за 30 години, а за по-дълъг период, като \"червените\" ще имат малък процент участие с идеята за бъдещи инвестиции.\r\nОще новини за спорта, четете в .\n\r\n ", "date": "2019.03.21", "title": "ЦСКА руши \"Българска армия\". Строи нов стадион"}
{"url": "https://www.dnes.bg/notifikacii/2019/03/21/otkriha-moderna-narkolaboratoriia-v-bivsho-zavodsko-hale.405264", "text": "\nПолицейска акция в Габрово откри модерна нарколаборатория в заводско хале, намиращо се в околностите на града, съобщава МВР. \n\n\r\nСпециализираната операция е открила 730 саксии с коноп, над 90 кг зелена и 35 г суха тревиста маса, реагираща на марихуана при проведен наркотест. В лабораторията са задържани 52-годишен габровец и 21-годишна столичанка. \r\nПомещението е било обзаведено с изключително модерно оборудване за отглеждането на растенията -  лампи с подходяща цветна температура, поливна система, вентилация, филтри, уреди за контрол на температурата и влажността, и др. \r\nВ рамките на разследването е установено, че в собствен имот в с. Драгановци габровецът е изградил миниоранжерия за отглеждане на марихуана.\r\nПо случая е образувано досъдебно производство.", "date": "2019.03.21", "title": "Откриха модерна нарколаборатория в бившо заводско хале "}
{"url": "https://www.dnes.bg/zvezdi/2019/03/21/v-ochakvane-na-momche-poli-genova-s-bebeshko-parti.405301", "text": "\"Момче е!\". Това написа Поли Генова във Facebook и сподели снимка от специално парти с близки и приятели, на което е обявила пола на бебето. \r\nНа кадъра певицата държи торта със син надпис: \"It`s а boy\", а около нея има други сладкиши и бонбони.\r\n \r\n\"Прекрасно, мило, сладко Поли. Леко раждане на едно здраво и щастливо момченце!\", пожела ѝ нейна приятелка.\r\n \r\nИзпълнителката е решила да спази чуждестранната традиция и направи така наречения \"babyshower\". На него украсата е изработена специално според пола на бебето.\r\n \r\nПоли Генова трябва да роди момченцето през април. Преди няколко месеца тя съобщи, че очаква дете и сподели, че с приятеля ѝ, който е чужденец, вече живеят заедно.\r\n \r\n\"Бременността ми беше голяма изненада. Не е като да не сме си говорили, но не сме си представяли кога точно ще се случи\", коментира тя по-рано.\r\n \r\nБъдещата майка ходи на йога за бременни и иска да даде на сина си по-модерно и интернационално име.\r\n \r\n", "date": "2019.03.21", "title": "В очакване на момче: Поли Генова с бебешко парти"}
{"url": "https://www.dnes.bg/evroizbori-19/2019/03/21/prognozi-za-evrovota-gerb-s-8-mandata-bsp-s-6-za-dps-3.405238", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Два месеца преди евровота ГЕРБ влезе в нова коалиция. Този път със СДС. Никой обаче не знае колко точно ще продължи прегръдката между двете партии.\n\n\n\n\r\nСпоред политолога Първан Симеонов и анализатора проф. Михаил Константинов коалицията между ГЕРБ и СДС е много хитър ход от страна на премиера Бойко Борисов.\r\nПричината е, че до края на годината предстоят местни избори и избор на нов главен прокурор. Затова и коалицията със сините щяла да позволи на ГЕРБ да има преднина пред конкурентите си в тези два вота. Симеонов и Константинов също така са категорични, че на предстоящите евроизбори ГЕРБ най-вероятно ще вземе 8 мандата, БСП ще е с 6, а ДПС с 3.\n                    \n                    \n                \r\n\"Вдясно винаги е имало по-тъмно синя и по-светло синя част. В \"Демократична България\" все още няма единно мнение дали коалицията със СДС ще допринесе или ще отнеме от гласовете на ГЕРБ. СДС можеше да допринесе повече, ако бе в коалиция с \"Обединени патриоти\", тъй като ГЕРБ сами могат да спечелят тези избори. Възможно е след тези избори СДС да се претопи в ГЕРБ, които с тази коалиция взимат гласовете на малките десни партии\", каза политологът Симеонов в \"България сутрин\".\r\nИнтересно е Ангел Джамбазки колко гласове ще спечели. Той е най-разпознаваемият и одобряван евродепутат. Патриотите също могат да се обединят, но там думата имат Волен Сидеров и Валери Симеонов, тъй като Каракачанов каза, че ВМРО може да се яви и самостоятелно. ДПС най-вероятно ще вземе три мандата, а БСП шест\", допълни той.\n\r\nПрофесор Михаил Константинов също изрази мнение, че ходът на ГЕРБ да влезе в коалиция със СДС е много добър. Анализаторът отбеляза, че е възможно преди евроизборите БСП да потърси коалиция с АБВ.\n\r\n\"Има разум в коалицията между ГЕРБ и СДС. Според последното изследване мандатите са 8-7-2. Много е възможно обаче да станат 8 мандата за ГЕРБ, 6 да са за БСП и 3 за ДПС. Тогава няколко десетки хиляди гласа могат да бъдат решаващи. ГЕРБ влиза за първи път в коалиция. Това може да значи и бъдещо партньорство. Партията на Борисов и СДС печелят от тази коалиция. Можем да видим обединения и между БСП и АБВ, заяви Константинов.\r\n\"Скоро предстои избор на главен прокурор. Управляващите искат да имат свой човек на този пост и затова коалицията между ГЕРБ и СДС е много важна.  Освен това идват и местни избори. Затова и двете партии решиха да се обединят\", коментира още Константинов пред .\r\nТой допълни, че предсрочни избори може да предизвика гнева на българския народ. \"Трябва да гледаме какво става около нас, защото тези неща са заразни - Сърбия, Черна гора, Гърция. Това са механизми, които не ги познаваме, но са мощни. Не очаквам големи турболенции до края на годината\", обясни още той.\r\n \r\n\n\r\n ", "date": "2019.03.21", "title": "Прогнози за евровота: ГЕРБ с 8 мандата, БСП с 6, за ДПС - 3"}
{"url": "https://www.dnes.bg/obshtestvo/2019/03/21/ot-dea-ni-hvaliat-bylgariia-e-edin-ot-nai-dobrite-ni-partniori.405302", "text": "България е един от най-добрите ни партньори и ние ще продължим да разширяваме нашата съвместна дейност, заяви Утам Дилън, и.д. ръководител на американското Управление за борба с наркотиците (ДЕА) по време на среща с министър Младен Маринов, съобщи пресцентърът на МВР.\n\r\nДвамата обсъдиха състоянието на двустранното сътрудничество по противодействие на престъпления, свързани с производството и разпространението на наркотични вещества, както и перспективите за развитие на това взаимодействие. \n\r\nДвамата бяха единодушни по време на срещата, че транснационалният характер на тази престъпна дейност изисква все по-тясно взаимодействие между правоохранителните органи, бърз обмен на информация и уеднаквяване на професионалните стандарти. \n                    \n                    \n                \r\nОткрити и последователни сме в нашата работа. Изградили сме високо ниво на доверие помежду си и затова постигаме резултати, изтъкна българският вътрешен министър. \r\nПо време на посещението бе договорено продължаване на обучението, предоставяно от ДЕА. Министър Младен Маринов отправи покана към Утам Дилън за посещение в България, която той прие с благодарност.", "date": "2019.03.21", "title": "От ДЕА ни хвалят: България е един от най-добрите ни партньори"}
{"url": "https://www.dnes.bg/eu/2019/03/21/ekspert-brexit-otvlicha-vnimanieto-ot-vajnite-temi-v-es.405293", "text": "Brexit несъмнено е най-важната тема за Европейския съюз (ЕС) в последните няколко години, но практически това отнема вниманието от другите важни въпроси пред икономическата общност. Това каза , , в ефира на .\r\nБританският министър-председател Тереза Мей официално поиска тримесечна отсрочка, което би могло да означава, че Лондон трябва да стартира процедура по организиране на вот.\r\n\"Има и сценарии, при който британското правителство да не се включи в този процес, но всичко зависи от напредъка по споразумението\", отчита експертът.\r\n                    \n                    \n                Стойчев говори и за въвеждането на мерки за борба с фалшивите новини преди евроизборите през май.\r\n\"Макар в момента да сме в период на затишие с наближаването на вота за ЕП се очаква нова вълна информационни атаки\", заяви той.\r\n.", "date": "2019.03.21", "title": "Експерт: Brexit отвлича вниманието от важните теми в ЕС "}
{"url": "https://www.dnes.bg/obshtestvo/2019/03/21/manolova-tvyrda-shte-stoia-do-medicinskite-specialisti.405304", "text": "\"Ще стоя до медицинските специалисти, докато бъдат изпълнени справедливите им искания\", заяви омбудсманът Мая Манолова на протеста на медицинските специалисти пред Министерството на здравеопазването. \n\n\nПо думите й проблемите на съсловието са трупани с години, но е дошло времето за тяхното разрешаване, защото положението на професионалистите по здравни грижи е станало нетърпимо, съобщават от пресцентъра на омбудсмана.\n\r\n\"Отговорността е пред цялото общество, пред тези, които управляват държавата и няма как медицинските специалисти да бъдат заблудени или излъгани, това, което искат е абсолютно справедливо и трябва да им бъде дадено\", посочи Манолова. \n                    \n                    \n                \r\nПреди ден, заедно с протестиращите, тя се срещна с министъра на здравеопазването Кирил Ананиев, където е начертан план за решаване на проблемите. Според Манолова този план трябва да се започне незабавно.\n\r\n\"Би следвало ръководството на здравното министерство да разбере, че имаме нужда от тези специалисти, трябва да ги задържим в България и трябва да се направи всичко възможно техните искания да бъдат удовлетворени\", отбелязала Манолова. \n\r\nСпоред нея трудът на медиците е подценен, а заплащането им – унизително.\r\n ", "date": "2019.03.21", "title": "Манолова твърда: Ще стоя до медицинските специалисти"}
{"url": "https://www.dnes.bg/knigi/2019/03/21/u-licata-s-desi-iordanova-chetete-na-decata-si.404413", "text": " \n\r\nМакар да няма самочувствие на литературовед, Деси Йорданова вярва, че може да слиза на нивото на децата, да усеща какво те харесват и да им го поднася непринудено. От няколко години предлага забавни истории за най-малките под формата на комикси. В малкото й издателство излизат поредицата за \"Мумините\" и \"Ана Ана\". Грабват я, защото не са твърде нравствени и са изпълнени със закачки и с чувство за хумор към читателя. \"От всяка история е възможно да се извади поука, но ако може да не се обяснява назидателно би било чудесно. Най-добре е децата да си вземат поуките сами от света\", разяснява тя. По думите й, книгите за най-малките трябва да са преди всичко повод за забавления. Именно така децата, покрай удоволствието, ще усетят, че една книга дава много повече, дори от урок в училище. Именно с това я грабват поредиците \"Ана Ана\" и \"Мумините\". Деси вярва, че комиксите са идеални за деца, които все още не искат да четат големи текстове. Има спомени, че самата тя е чела избирателно къси думи от комикси, за да се прехвърли по-късно уверено към големите книги.\n                    \n                    \n                \r\n\n\r\nПреди книгите, Деси е зарибена от игрите. Дори има идея с кого да ги прави – Диляна Лулчева. Много причини възпрепятстват стартирането. После Деси \"изпада\" в майчинство. Първи път, втори път... и за да не се завърне в системата, осъзнава, че ако сега не се захване с нещата, които иска – може и никога да не го направи. С Диляна се запознават в Германия, докато за известно време живеят там. Започват да разработват игри, вследствие на което се свързват с немски издателства. Едно от тях откликва и се съгласява да издаде тяхна идея. Игрите, които правят там са специализирани - за деца със специални потребности и са на немски. Те са под формата на книга, от която преподавателят си взима съответната част, която му е нужна. \"Като формат нямат нищо общо със стандартните игри, които хората са свикнали да виждат.\", уточнява Деси. Но, покрай това вече знае как да изглежда първата й детска игра за смятане. Нея вече създава в България. \"Исках да е обвързана с хубава история.\", спомня си Деси. Получава се пиратска, която вдъхновява и двете й деца. Тогава синът й е бил на 8 години, а дъщеря й на 3. Деси сама измисля правилата. Внимава да са лесноразбираеми и занимателни. Изпробва ги върху собствените си наследници и отбелязва, че добре й се е получило. Оказва се, че по-малкото й дете често предпочитало да променя правилата, да печели винаги и покрай това Деси я прави и с вариант за по-малки деца, които не обичат да се съревновават, не са готови още да губят. \"Пиратска схватка\" е със забавни картинки и истории, научава децата да смятат съвсем неусетно, докато се забавляват. Редактор е Диляна Лулчева, в която Деси често се вслушва, тъй като се занимава с деца със специални потребности и е детски психолог, и логопед. \n\r\n\n\r\nОсвен издател и илюстратор, Деси Йорданова прави стъпки и в писането. Предстои да стане факт първата й книга, насочена към най-малките. Пише и поредица от къси разкази. Първата част от поредицата пише при раждането на сина си. Следващата история е, когато той е на 2 г., по-следващата, когато навършва 3... и така броят им расте с годините на децата й. Идеите я провокират, покрай всекидневието. Усеща писането като медитация. Записва всякакви случки и мисли на малки листчета, които постепенно подрежда в история. \r\nСред последните е тази за \"Село Тича и село Гледа“:\r\n\"- Мамо, разкажи ми приказка.\r\n- Уф. Прочети си нещо сам.\r\n- Ама някоя много кратка.\r\n- Добре. Хмммм. \n\r\nИмало едно време две села Тича и Гледа. Село Гледа все гледало село Тича. А село Тича било свенливо и хич не обичало да го гледат. Един ден докато село Гледа гледало село Тича, село Тича си вдигнало фустата и хукнало да тича. \r\n- Брех, защо тича това ти ми село Тича? - се запитало село Гледа.\r\nА село Тича се обръщало да гледа дали село Гледа го гледа. \r\n- Докога село Гледа ще ме гледа? - се питало село Тича.\r\nИ докато тичало и невнимавало се спънало в едни железопътни релси и се разтлало чаааак до морето. От тогава двете села се прекръстили официално на село Немегледайбепростактакъв и село Всичковиждамсновитесителескопскиочила.\r\n-Заспивай. А утре ще ти разкажа за село Души и село Мирише\".\n\r\nОбикновено, покрай текста се появява и образа. Дори рисуването е било умението, което е вярвала че притежава от по-рано. Писането било спънка за нея, заради учител по български в гимназията. Нанася й доста щети, докато след раждането неприятните спомени и предразсъдъци остават в миналото. \"Един следобед написах нещо. Показах го на мъжа ми. Попитах го: \"Хубаво ли е според теб?\". Той каза: \"Да!\" и историите продължават. \n\r\nДеси Йорданова вярва, че ако детето вижда, че книгата е ценена от възрастния в семейството, то няма как и то да няма отношение към нея. По повод задължителната литература е сигурна, че особено в началото не трябва да се поставя ограничение в избора на четене. Дори още повече. Никой не трябва да бъде принуждаван да чете, защото това ще има обратен ефект в дългосрочен план. \"Детето е достатъчно находчиво и разбира какво предлага книгата. Кога и как ще започне да чете, зависи от много неща, но в основата трябва да стои удоволствието и удволетворението от четенето.“\r\nСпоред Деси все още е трудно за част от възрастните да се \"разчупят\" и да поднесат на малките съвременни автори. \"Новата литература носи със себе си духа на съвремието. Поднася на децата информация, която отговаря на ежедневието им. Затова е важно децата да да четат и съвременни книги.\", разяснява Деси.\r\nПо думите й в момента у нас има достатъчно издателства, които внасят ценни книги. Съществуват, обаче и такива, които търсят големи продажби, поддържайки ниски цени и за тях съдържанието не е особена ценност. Други пък държат изключително на качеството и типа съдържание. Затова е добре родителят да е критичен и да внимава какво предлага на децата.\r\nСъщо така тя смята, че е изключително ценно възрастните да четат на децата, особено в периода, в който те не са така уверени в собствените си способности. Дори, когато се научат, възрастният не трябва да спира, а да продължава . Така четенето ще стане семейна ценност. Според издателят, литературата не се крие само в \"сериозните\" романи.  Тя се намира във всеки текст, дори в разписанието на автобусите по спирките. Четенето е умение, инструмент, което ни отваря вратите към знанието. А децата са жадни за знание! Мечтаят и да са самостоятелни. Само им дайте пространство и малко подкрепа и те ще го направят, но в своето темпо.\r\n ", "date": "2019.03.21", "title": "У-лицата с Деси Йорданова: Четете на децата си! "}
{"url": "https://www.dnes.bg/balkani/2019/03/21/pensioniran-gryk-ubi-bylgarskata-si-jena-v-atina.405297", "text": "Пенсиониран гръцки военен застреля жена си, която е българка, и себе си в Атина. Жертвата и стрелецът не са загинали на място от куршумите, а са отведени в болница в Атина. И двамата били в критично състояние. Час и половина след инцидента гръцките медии съобщиха, че мъжът и жената са загинали от раните си, съобщава \"\". \n\n\nСпоред медии военният е бил на приблизителна възраст от 70 години, а жена му на 50-60, пише keeptalkinggreece.com. Кървавата случка се разиграла пред дома на двойката в предградие на Елинико, Южна Атина.\n\r\nМалко преди 12 часа на обяд мъжът прострелял съпругата си с 12-милиметровото си оръжие. Жената е била на улицата пред техния дом. По първоначални данни, след като застрелял партньорката си, гъркът влязъл в двора на имота и се самоубил.\n                    \n                    \n                \r\n\"Видях жената на земята, беше ранена и в шок\", разказа ученик пред CNN.gr. Българката станала от земята и се опитала да се качи в такси, крещейки \"Той ме уби, той ме уби!\".\n\r\nТаксиметровият шофьор е заявил, че чул два изстрела, но не е видял извършителя. Медиите твърдят, че таксиджията е казал на ранената жена да излезе от колата му и че той не може да й помогне.\n\r\nПолицията разследва случая и мотива на стрелеца. Позовавайки се на свидетели, медиите добавят, че двойката е имала сериозен спор преди изстрелите.\n\r\nДвамата били женени от няколко месеца.", "date": "2019.03.21", "title": "Пенсиониран грък уби българската си жена в Атина "}
{"url": "https://www.dnes.bg/science/2019/03/21/trusove-v-leda-na-antarktida-uchenite-ne-mogat-da-gi-obiasniat.405237", "text": "Учени от Чикагския университет регистрираха нощни трусове в леда в Антарктида, съобщи Сайънс алърт. Произходът на сеизмичния феномен засега е неизвестен.\n\n\r\nПрез летния сезон в Австралия от ноември 2016 г. до януари 2017 г. учените са инсталирали сеизмометри на две места в шелфовия ледник Макмърдо, които са на разстояние 20 км едно от друго. Те са обозначени като \"суха\" или \"мокра\" станция в зависимост от характерното за тях топене. Денем въздействието на слънчевата светлина върху \"мократа\" станция допринасяло за поява на локви от ронливия повърхностен лед, пише БТА. \n\r\nОказало се, че нощем сеизмографите в района на \"мократа\" станция регистрирали стотици и дори хиляди трусове с естествен произход и продължителност по-малко от секунда. За пръв път е установено наличие на трусове в леда, които зависят от част от денонощието и вероятно са свързани с топенето на шелфовия ледник.\n                    \n                    \n                \r\nЗа да обяснят феномена, учените предлагат хипотезата, че вследствие на застудяването ледът над получената в резултат на топенето вода започва да се свива. Водата под него замръзва и се разширява. Това деформира повърхностния слой, който в края на краищата се разрушава. Нужни са обаче допълнителни наблюдения, които да потвърдят или опровергаят това виждане.", "date": "2019.03.21", "title": "Трусове в леда на Антарктида, учените не могат да ги обяснят "}
{"url": "https://www.dnes.bg/politika/2019/03/21/simeon-si-iska-carska-bistrica-kazusyt-prodyljava.405249", "text": "Спорът за царските имоти не е приключил. Състав на гражданската колегия на Върховния касационен съд по делото за \"Царска Бистрица\" изпрати питане до Конституционния съд по повод решението им от 1988 г.\r\nС него бе обявен за противокоституционен закон от 1947 г., с който държавата обявява царските имоти за държавни. Предстои да стане ясно дали Конституционният съд ще допусне делото по искане на ВКС, предаде .\r\nДелото бе образувано по жалба на Симеон Сакскобургготски и сестра му Мария Луиза Хробок, с което се обявява Царска Бистрица за държавна собственост.\n\n\n\r\n                    \n                    \n                След \"Кричим\", \"Ситняково\", \"Саръгьол\", \"Царска бистрица\" държавата  прибра и двореца \"Врана\". До този момент на Симеон Втори му остава така наречената Царска къща в градчето Баня.\r\nСакскобургготски пусна жалба до Европейския съд по правата на човека, който отхвърли претенциите за реституция на имота на базата на подробното и добре мотивирано решение на българското правосъдие.\r\nПрез 2008 г. Симеон Сакскобургготски и сестра му Мария Луиза поискаха реституирането на 7 имота, като се позоваха на решение на Конституционния съд, с което през 1998 г. беше обявен за противоконституционен Законът за обявяване за държавна собственост на имотите на семействата на бившите царе Фердинанд и Борис и на техните наследници.\n\r\nПрез 2013 г. Симеон Сакскобурготски загуби окончателно делото срещу държавата, с което искаше да си върне двореца \"Кричим\". Върховният касационен съд (ВКС) отказва да преразгледа решението си от 2012 година, според което Сакскобурготски и сестра му не са собственици на двореца, построен с пари на интендантството в началото на миналия век.\n\r\n\n\r\n\n\r\n\r\n ", "date": "2019.03.21", "title": "Симеон си иска  \"Царска Бистрица\": Казусът продължава"}
{"url": "https://www.dnes.bg/obshtestvo/2019/03/21/radev-za-imotite-na-vlastta-ne-prosto-sdelki-problem-na-dyrjavnostta.405256", "text": "Президентът Румен Радев заяви, че случаят с апартаментите на управляващите далеч надхвърля обхвата на една имотна сделка, защото пряко рефлектира върху доверието в политическата класа и държавността.\n\"Спомняте си, че само преди два месеца на своя годишен отчет призовах Комисията за борба с корупцията и отнемане на незаконно придобито имущество и другите органи да навлязат и в старателно отбягвания периметър на властта. И много ясно казах, че ако това не се случи, то търсенето на справедливост и възмездие може да излезе извън рамките и механизмите на закона\", каза държавният глава в Кюстендил.\r\nПо думите му няма как антикорупционната комисия, която е назначена и контролирана от зам.-председателя на ГЕРБ Цветан Цветанов, да разследва именно него по \"беззъбия\" закон, наложен от самия Цветанов.\r\n                    \n                    \n                \"Затова според мен поредно гарантирано оневиняване на Цветанов ще се размине с моралната присъда на обществото. Това е големият проблем, който ни очаква\", добави президентът.\r\nРадев коментира, че създаденият от него Стратегически съвет не е нито  партия, нито служебно правителство в сянка, а ще търси идейна  алтернатива на статуквото, стратегически решения за бъдещето на  България.\r\nДържавният глава е поканил на среща утре ръководството на ЦИК, за да се обсъди тяхната готовност и всички необходими мерки за провеждането на спокойни, честни и прозрачни избори.\r\nЦветан Цветанов вече категорично отрече да има нещо незаконно в покупката му  на нов апартамент и настоя, че сделката е извършена изцяло по  българското законодателство. Така той опроверга съмнения в публичното  пространство, че е придобил луксозното жилище в квартал \"Изток\"  на много по-ниска от пазарната цена.\r\nЦветанов обясни, че е направил замяна със строителя на два свои  апартамента в същия район и е доплатил заради разлика в квадратурата.  Прокуратурата ще провери сделките. \r\nПравосъдният министър Цецка Цачева също е купила апартамент със същата фирма в  същия кв. \"Изток\". И Цачева отрече по думите й спекулативни  твърдения, че цената на този имот е доста по-ниска от пазарната. Тя  уточни, че става въпрос за имот в груб строеж преди акт 16 и ще доплаща.  За да се сдобие с имота, тя продала семейното жилище в Плевен.\r\nСпоред Антикорупционния фонд фирмата на Вежди Рашидов е купила апартамент и два гаража в същия квартал с обща площ 155 квадратни метра за цена от 90 000 евро или 580 евро на квадратен метър. В позиция до медиите Рашидов заяви, че парите му са честно спечелени и обявени публично.", "date": "2019.03.21", "title": "Радев за имотите на властта: Не просто сделки, проблем на държавността!"}
{"url": "https://www.dnes.bg/obshtestvo/2019/03/21/otlichiha-nai-dobrite-na-pazara-na-imoti-u-nas.405235", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Кои са най-добрите брокери и на кои можем да се доверим, за да сбъднем мечтата си? Работата им през годината най-задълбочено следят от Imoti.net. Вчера те отличиха най-всеотдайните от тях.\n\n\r\n\"В четвърото издание на \"Годишни награди на Imoti.net\" бяха отличени 14 компании и брокери със статуетки за добри практики в сектора на недвижимите имоти\", сподели пред  мениджърът на  Снежана Стойчева.\n\r\nТя отбеляза, че през последните години все по-добри агенции за недвижими имоти се появяват на пазара.\n                    \n                    \n                \r\n\"Това е сектор, в който няма нито саморегулация, нито държавна регулация. Въпреки това потребителите сами успяват да се ориентират кои са брокерите, на които могат да се доверят и компаниите, с които да работят. А Imoti.net безспорно има заслуги за това, тъй като отличаваме най-добрите сред тях\", допълни още Снежана Стойчева.\n\r\nЕкспертно 21-членно жури, състоящо се от водещи експерти от различни сфери, определи победителите в отделните категории. В надпреварата се включиха над 200 компании. За втора поредна година председател на журито е доц. Маню Моравенов, преподавател във ВУЗФ.\n\r\nПотребителите също гласуваха за своите фаворити. Над 3000 души дадоха гласа си в категориите \"Агенция на годината\", \"Брокер на годината\" и \"Сайт на агенция\". Един от всички гласували ще спечели уикенд за двама в хотел \"Астера\" в Банско.", "date": "2019.03.21", "title": "Отличиха най-добрите на пазара на имоти у нас "}
{"url": "https://www.dnes.bg/notifikacii/2019/03/21/zloveshto-pod-everest-globalnoto-zatopliane-razkriva-trupove.405244", "text": "С покачването на температурите, глетчерите по склоновете на Еверест се топят все повече и повече. А по този начин разкриват и неприятна гледка за онези, които искат да изкачат върха.\r\nБлизо 300 души са загинали от първият опит за покоряване на Еверест до днес. Телата на повечето от тях така и не са открити от спасителните служби и остават дълбоко погребани под снега. Но с интензивното топене на ледовете, планината разкрива труповете на изгубените души.\r\n\"Опитахме се да изчистим онези тела, които намерихме, но по-старите излизат тепърва наяве. - казва пред BBC Анг Шерпа, бивш президент на планинската асоциация на Непал. - Всичко това се дължи на глобалното затопляне\".\r\n                \n                Един от офицерите от местната полиция твърди, че през последните години е помогнал за прибирането на поне 10 тела, но от скоро, труповете, които ледовете разкриват, стават все повече и повече.\r\nПроблемът е най-вече от страната на Непал, където законите правят прибирането на труповете все по-трудно. Ръце и крака започват да се показват от снега около Лагерите за почивка и най-вече в района на ледника Кумбу – място, през което всеки, който иска да стигне до върха трябва да премине.\r\nСпоред експертите, в последните години температурата на Еверест се е покачила с близо 2 градуса. Но топенето на ледовете не е единствената причина. Ледника Кумбу също се движи, а изместването му разкрива телата под него.\r\nТъй като процедурата по свалянето на труповете от планината е скъпа и трудна, много от тях остават там като маркировка за следващите туристи, оказвайки им пътя. Цената за прибирането на едно мъртво тяло е между 40 и 80 хиляди долара според експертите. Много от планинарите също настояват, ако умрат в подножието на върха, телата им да бъдат оставени там.\r\n\"Това е много лично нещо. Не се заемаме със свалянето на трупове от Еверест, освен ако не пречат на пътя на другите алпинисти или семействата им не пожелаят. В противен случай ще сме неуважителни към последната им воля“, казва Анг.", "date": "2019.03.21", "title": "Зловещо под Еверест: Глобалното затопляне разкрива... трупове"}
{"url": "https://www.dnes.bg/stranata/2019/03/21/api-otgovori-pytiat-v-rakitovo-e-grija-na-obshtinata.405260", "text": "АПИ отговори на наша публикация по повод запълването на дупки с подръчни средства от граждани в община Ракитово: \r\n„По повод публикацията „“ Ви информираме, че показаният път Костандово-Ракитово не е част от републиканската пътна мрежа, а е общински и за неговото поддържане отговаря съответната община.“\r\nТака стана ясно, че проблемът не е в компетенцията на Агенция пътна инфраструктура. Хората от Ракитово трябва да се обърнат към местните власти, за да бъде оправен разбитият път. Недоволството им няма да бъде чуто само от постове в социалните медии.", "date": "2019.03.21", "title": "АПИ отговори: Пътят в Ракитово е грижа на общината "}
{"url": "https://www.dnes.bg/evroizbori-19/2019/03/21/zaedno-ili-otdelno-siderov-iska-razgovor-v-op-za-evrovota.405263", "text": "Лидерът на \"Атака\" Волен Сидеров настоя, че резултатите от евровота не трябва да се експонират върху вътрешната политика и изрази увереност, че ГЕРБ няма да загубят евровота. Въпросът за него обаче бил какво правят патриотите и как ще се явят. \n\n\n Той посочи, че Каракачанов е готов за такъв разговор и че се чака и съгласието и на Валери Симеонов.\n\r\n\"Искам да се съберем мъжки да кажем не през медиите \"Явяваме се заедно\" или \"Явяваме се поотделно\". При това положение няма да се нападаме, няма да има скандали, любими за медиите. Ще довършим управленската програма\", обясни Сидеров.\n\r\nТой добави и че не гледа на председателското си място в \"Обединени патриоти\" като на някакъв пост и е склонен да има съпредседателство и с другите две партии.\n\r\n\"Да ръководиш парламентарна група от 3 партии е доста сложна работа и ако настояват за съпредседателство и от ВМРО са съгласни, нямам нищо против\", призна лидерът на \"Атака\".\n\r\nТой коментира и темата с луксозния апартамент на Цветан Цветанов, за който се твърди, че е купен на по-ниска от пазраната цена. Все пак Сидеров призна, че не разбира от недвижими имоти и живее под наем.\n\r\n\"Ще го питам как да си купя и аз евтин апартамент, тъй като до момента продължавам да живея под наем, а малкият расте. Трябва някакво жилище да му взема. Не се вглеждайте в битовизми и апартаменти - важното е, че Цветан Цветанов в дипломацията върши голяма работа. Цветанов мога да го сравня с Кисинджър\", каза Сидеров.\n\r\nХамид Хамид от ДПС пък посочи, че има органи, които да разследват и проверяват имуществото на публичните фигури. На въпроса за броя на жилищата на Цветанов, той отговори \"Колкото повече, толкова повече\" и направи шеговита препратка към \"Мечо Пух\".", "date": "2019.03.21", "title": "Заедно или отделно? Сидеров иска разговор в ОП за евровота"}
{"url": "https://www.dnes.bg/notifikacii/2019/03/21/moshtna-eksploziia-izbuhna-v-himicheski-zavod-v-kitai.405265", "text": "Силна експлозия разтърси днес химически завод в Източен Китай, предаде Франс прес, като се позова на местните власти. Засега се съобщава за ранени, но не се уточнява колко са.\n\r\nВзривът е отекнал около 14,50 ч. местно време (06,50 ч. по Гринуич) в обект на компанията Тянцзяи кемикъл, намиращ се в град Янчън, на около 260 километра северно от Шанхай, съобщават общинските власти на града в социалната мрежа Вейбо.\n\r\nНа видео, разпространено в интернет от няколко китайски медии, се вижда огромно огнено кълбо, издигащо се на няколко десетки метра височина над завода. После се вижда и стълб от гъст сив дим.\n\r\n\"След взрива спасителните служби, пожарникари и медицински персонал бяха изпратени на мястото на произшествието за участие в спасителни операции\", се казва в съобщението на общината във Вейбо.\n                \n                \r\n\"Жителите на района спонтанно се организираха, за да откарат ранените в болница\", се допълва в съобщението.\n\r\nНационалният център по сеизмология на Китай е регистрирал в града в 14,48 ч. местно време (06,48 ч.) земетресение с магнитуд 2,2. Това може да е потенциална индикация за мощността на взрива.\n\r\nПрез ноември миналата година в град Чжанцзякоу на около 200 километра северозападно от Пекин при изтичане на газ в химически завод последва взрив и загинаха 23 души, припомня БТА.\n\r\nЕдин от най-тежките инциденти в китайската промишленост стана през 2015 г. в Тянцзин, в северната част на страната. В огромна експлозия в склад за химически продукти тогава загинаха най-малко 165 души.\r\n ", "date": "2019.03.21", "title": "Мощна експлозия избухна в химически завод в Китай"}
{"url": "https://www.dnes.bg/notifikacii/2019/03/21/ot-london-do-sidni-za-51-minuti-vmesto-23-chasa-vyzmojno-e.405262", "text": "Илон Мъск си постави нова амбициозна цел – да сложи край на дългите полети. Благодарение на пътническата ракета, която SpaceX строи, пътят от Лондон до Ню Йорк ще отнема едва 29 минути, а до Сидни – по-малко от час.\r\nСпоред експертите от швейцарската компания UBS, използването на космическото пространство, за да са намалят полетите от поне 10 часа на само няколко минути, напълно ще \"канибализира“ съществуващата вече индустрия.\r\nПо думите на Мъск, подобни полети ще се извършват до 2030 г., а според UBS, тогава този бизнес ще струва 15 милиарда долара.\r\nБъдещето на пътуването на дълги разстояния ще включва ракета, която ще пътува на ръба на земната атмосфера и после ще се връща обратно на Земята. А според експертите, вероятността космическият туризъм да се превърне от научна фантастика в реалност е огромна, не само заради напредването на технологиите, но и заради състезанието между SpaceX и Virgin Galactic.\r\n                \n                А с оглед на това, много хотели обмислят да създадат свои филиали в космическите станции.", "date": "2019.03.21", "title": "От Лондон до Сидни за 51 минути вместо 23 часа? Възможно е!"}
{"url": "https://www.dnes.bg/stranata/2019/03/21/na-shofiorski-izpit-s-chujda-lichna-karta-zadyrjaha-trima.405243", "text": "Служител на \"Автомобилна администрация\" в Ловеч е бил задържан по време на теоретичен шофьорски изпит заради документи с невярно съдържание.\r\nАкцията на ДАНС, Икономическа полиция и ОД на МВР в Ловеч е била проведена вчера следобед.\r\nОсвен него са задържани още двама души. Единият - 30-годишен мъж от село Борима, полагал изпит с чужда лична карта. Задържан е и 26-годишен мъж от Луковит, на когото е личният документ.\r\nПо случая е образувано досъдебно производство, предаде БТА.\r\nПредстои наблюдаващият прокурор да реши какво обвинение да им повдигне и дали да бъдат взети постоянни мерки за задържане.", "date": "2019.03.21", "title": "На шофьорски изпит с чужда лична карта, задържаха трима "}
{"url": "https://www.dnes.bg/politika/2019/03/21/maksim-izkara-taksimetrovite-shofiori-na-protest.405266", "text": "Таксиметрови шофьори излизат на протест заради приложение в интернет, чрез което се извършват нерегламентирани таксиметрови превози. Става въпрос за такситата на \"Максим\", които според протестиращите браншови организации обаче нямат необходимите лицензи. \n Час преди да започне демонстрацията им представители на браншовите организации, осъществяващи таксиметров превоз, бяха на среща в парламента с шефката на бюджетната парламентарна комисия Менда Стоянова.\n\r\nПротестиращите настояват, че тези нерегламентирани превози чрез интернет приложението, се осъществяват както от таксита, които имат лицензи, така и от обикновени граждани, които работят нелегално. Това обаче крие риск и за клиентите, тъй като няма сигурност за качествата на водача, както и автомобила, в който се возят, аргументират се таксиметровите шофьори.\n                    \n                    \n                \r\n\"Протестът ни цели институциите да се сезират и да се реши проблемът с нерегламентираните превози\", заяви Спас Атанасов, председател на Браншовата камара на таксиметровите превозвачи.\n\r\nОт своя страна Менда Стоянова уточни, че проблемът не може да се реши чрез промяна в заканодателството. \n\r\nРешението било да се съберат достатъчно доказателства, за да КЗК да вземе решение за прекратяване на тази дейности и приложението да бъде свалено от интернет.\n\r\n\"Още от май Министерството на транспорта  и Автомобилна администрация са предприели действия в тази посока и работят съвместно с НАП, с автомобилна инспекция и е въпрос на време да се съберат доказателства. Това обаче е трудно - собственикът на този сайт е офшорна компания, чиито сървъри не се намират в България. На финала сме, надяваме се КЗК да излезе скоро с решение и да спре тази измама\", коментира шефката на бюджетната комисия.", "date": "2019.03.21", "title": "\"Максим\" изкара таксиметровите шофьори на протест"}
{"url": "https://www.dnes.bg/obshtestvo/2019/03/21/cvetanov-za-apartamentite-taktichesko-meropriiatie-na-bsp.405274", "text": "Цветан Цветанов видя атаката за апартаментите му като тактическо мероприятие на БСП с цел да се фокусира вниманието върху ГЕРБ. Той отвърна задочно и на критиките на президента Радев и обвини, че това са опорните точки на политическите му опоненти преди изборите.\n\nПо-рано държавният глава заяви, че случаят с апартаментите на управляващите далеч надхвърля обхвата на една имотна сделка, защото пряко рефлектира върху доверието в политическата класа и държавността.\r\nТой настоя и че няма как \"Антикорупционната комисия, назначена от Цветанов, да разследва Цветанов по беззъбия закон, наложен от самия Цветанов\".\n\r\n\"След като Румен Радев вече взима страна за апартаментите, може да си направите равносметка преди изборите каква е опорната точка на политическите ни опоненти. Тази тема е продължение на опорната точка на БСП. Мога да задам много въпроси на г-н Румен Радев и той няма да може да отговори и няма да има кой да му каже какво да каже\", заяви пък на свой ред Цветанов.\n                    \n                    \n                \r\nПо думите му анонимният сигнал е бил внесен от лидера на БСП, а днес атаката срещу него е изкристализирала, след като вече е излязъл и Румен Радев. А целта била отклоняване на вниманието.\n\r\n\"Два дни вече не говорим за БСП. Това е тактическо мероприятие, което може да отклони обществото от тези теми и да фокусира вниманието върху ГЕРБ\", настоя Цветан Цветанов.\n\r\nШефът на депутатите от ГЕРБ обясни за пореден път и начина, по който е придобил новия си имот. Той подчерта, че е направил замяна за два свои апартамента и е доплатил 100 000 лева, тъй като е имало разлика в квадратурата от 40 квадрата. Цветанов бе категоричен, че всичко това е станало съгласно законите на страната.\n\r\n\"Не съм крил нищо, свързано с апартаментите си, всичко е направено съгласно закона\", отсече Цветанов.\n\r\nТой настоя и че не знае фирма \"Артекс\" на какви цени продават жилища на своите клиенти. \n\r\n\"С всяка строителна фирма, която предлага жилища, всеки гражданин може да влезе в някакви отношения и да подпише някакъв договор\", добави Цветанов.\n\r\nПо повод информацията, че в същата сграда има апартамент и зам.-министърът на спорта Ваня Колева, Цветанов уточни, че в имуществената си декларация тя е упоменала всичко това.", "date": "2019.03.21", "title": "Цветанов за апартаментите: Тактическо мероприятие на БСП!"}
{"url": "https://www.dnes.bg/muzika/2019/03/21/dara-ekimova-vdyhna-nov-jivot-na-pesenta-moi-sviat.405257", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        11 години след смъртта на Дими от група \"Сленг\", 16-годишната му дъщеря вдъхна нов живот на една от най-обичаните български песни - \"Мой свят\". А след ден ще застане рамо до рамо с група музиканти в един емоционален и носталгичен концерт.\n\r\nВ \"България сутрин\" гостуваха Дара Екимова, пианистът Станислав Петров и китаристът Светослав Славков. Заедно с още музиканти те ще изнесат концерт на 22 март от 23 часа в столичен клуб.\n\r\nИзпълнителката е категорична, че когато се връщаме назад във времето и си спомняме за баща ѝ, трябва да го правим с усмивка. Както и заради хубавата българска музика, която се е правела тогава.\n                    \n                    \n                \r\n\"Изпитвахме отговорност към \"Мой свят\", защото това е песен, която много докосва хората\", сподели Дара.\n\r\nИ уточни, че не се е захванала с проекта заради печелене на слава, а заради любовта към баща си. В тази връзка тя подчерта, че не бяга от факта, че е дете на известни родители, а се гордее с това.\n\r\nНа въпрос какво свърза музикантите с изпълнителката, те отговориха така:\n\r\n\"Подтикна ни основно това, че обичаме смислената българска музика.\"\n\r\nРазкриха също, че на концерта ще изпълнят 10 песни на група \"Сленг\", включително \"Синьо\" и \"Мой свят\".\n\r\nМеждувременно Дара Екимова подготвя самостоятелна песен, озаглавена \"Пробвай се\". Клипът към нея е в процес на заснемане. Певицата издаде, че има поп и рап звучене.\n\r\nМладата изпълнителка увери зрителите на Bulgaria ON AIR, че е готова да навлезе в музикалния бизнес и не се страхува от конкуренцията.", "date": "2019.03.21", "title": "Дара Екимова вдъхна нов живот на песента \"Мой свят\""}
{"url": "https://www.dnes.bg/world/2019/03/21/trymp-ne-e-zagyrbil-nato-iska-i-braziliia-tam.405245", "text": "Според руски сенатори идеята за членството на Бразилия в НАТО не е само една от \"странностите\" на Доналд Тръмп - президента на САЩ, пише \"Газета\".\n\r\nВашингтон разглежда сериозно възможността Бразилия да стане \"голям ненатовски съюзник\" или дори \"съюзник от НАТО\", заяви Тръмп във вторник, след като посрещна в Белия дом бразилския си колега Жаир Болсонаро.\n\r\nТръмп се опитва \"да покаже, че не е загърбил НАТО\" и думите му \"не са поредните странности на екстравагантния стопанин на Белия дом\", а може да се превърнат в реалност, коментира във Facebook Константин Косачов, председател на комисията по външна политика към горната камара на руския парламент. Предложението на американския лидер има ред различни измерения, посочва той, цитиран в руски издания.\n                    \n                    \n                \r\n\"Поканата на новия десен лидер на Бразилия за военен алианс, било то в рамките на НАТО или в отделен формат - това е предложение за създаване на един вид \"Антикоминтерновски пакт\", добавя Косачов.\n\r\nСтава дума за \"известното японско-германско споразумение от 1936 г., сключено с цел да не се допусне по-нататъшно разпространение на комунистическата идеология в света. Целите впрочем доста си приличат - противодействие срещу левите на американския континент, а както се знае, към тях не спада само Венецуела\", отбелязва \"Росийская газета\".\n\r\nОсвен това според руския сенатор идеята на Тръмп е \"ясен сигнал към европейските съюзници на САЩ (. . .), че продължат ли да демонстрират непокорство, най-вече във финансовите въпроси, водещата страна в НАТО може да измести акцентите в самата концепция на алианса\", премахвайки \"днешната му евроцентричност\".\n\r\nКосачов вижда тук и намерение \"да се внасят раздори в често дразнещото Запада обединение БРИКС\" - икономическия блок, включващ Бразилия, Русия, Индия, Китай и Южна Африка.\n\r\nБразилците не оцениха диалога на своя президент с Доналд Тръмп за евентуално влизане на страната им в НАТО, констатира \"Вести\". Това сочат резултати от допитване, пише онлайн изданието. \"Рейтингът на Жаир Болсонаро падна с 15 на сто. Никой от предходните бразилски лидери не е бил толкова непопулярен. А няма и три месеца, откакто е на поста\", допълва \"Вести\". Според последната анкета на института Ибопе 51 процента от бразилците одобряват начина, по който президентът управлява, в сравнение с 67 процента през януари.\n\r\nРуският сенатор Алексей Пушков нарече Тръмп \"новатор\", защото лидерът на САЩ иска да присъедини към НАТО страна, която географски няма нищо общо с организацията, пише вестник \"Известия\", цитиран от БТА.\n\r\n\"Най-добрият път към заглъхване на НАТО е чрез разтваряне (на пакта, б. р.) в безбрежния Атлантик\", цитира всекидневникът коментар на Пушков в Тwitter.\n\r\nДумите за членство на Бразилия в НАТО са \"едно от екзотичните изявления на Доналд Тръмп\", защото \"не може да става и дума за институционално съюзничество\" - според Северноатлантическия договор в алианса могат да членуват само САЩ, Канада и европейски страни, обяснява социологът Татяна Пархалина пред \"Московский комсомолец\".\n\r\nБразилия обаче може да тръгне по пътя на Колумбия, която миналата година първа от страните в Южна Америка се присъедини към НАТО като \"глобален партньор\". Това не е съвсем пълноценно членство - страната не е задължена да участва във военни действия. Подразбира се сътрудничество примерно в сферите на кибернетичната сигурност и разминирането, прогнозира вестникът.\n\r\nПроблемът дали Бразилия ще участва или не в решаването на венецуелската криза изглежда вече по нов начин - защото, ако поканата за НАТО бъде приета, съюзническите отношения явно ще задължат страната да действа \"солидарно\" с другите членки на алианса, отбелязва \"Независимая газета\".\n\r\nТемата за членство на Бразилия в НАТО стои с особена острота за Русия. Как хипотетичното членство в НАТО ще се съчетава с членството на страната в БРИКС - ето един голям въпрос, който все още остава без отговор, подчертава изданието.\r\n ", "date": "2019.03.21", "title": "Тръмп не е загърбил НАТО, иска и Бразилия там"}
{"url": "https://www.dnes.bg/health/2019/03/21/blagotvoritelna-kampaniia-sybira-pari-za-pyrviia-daun-sindrom-centyr-v-bylgariia.405250", "text": "Едно на всеки 1000 деца по света е засегнато от Синдрома на Даун. Той е най-честата аномалия, която се среща сред хората, а от 2012 г. насам,  на 21 март се отбелзява Международния ден на Синдрома на Даун. През последните 7 години, основната цел на ООН  е да обясни, че хората с Даун не са болни, а просто генетично  различни.\r\nВ България, преди броени дни, Сдружение “Даун Синдром България” стартира кампанията  “И аз съм тук… и имам нужда от теб!”, чиято крайна цел е да създаде  първия в страната център за специализирана грижа за “слънчевите деца”.\r\nНай-голямата организация в България на родители на деца с генетичната аномалия избра да работи с HelpKarma, тъй като видя в платформата уникален за страната шанс за бързо и прозрачно набиране на средства за каузата си. \n                    \n                    \n                \r\nОсновна цел на Сдружението през годините е да промени обществената нагласа спрямо децата с Даун и да покаже, че състоянието им не е присъда за тях и техните семейства. \n\r\nЕкипът на HelpKarma подпомага инициативата, като събра някои от най-талантливите български илюстратори и ги помоли да създадат по една рисунка, която да се отпечата на тениски и аксесоари и да се продава с благотворителна цел в базара на платформата. Там можете да откриете серия от тениски с уникален дизайн, както и 600 копия от книгата “Разказът на прислужницата” на Маргарет Атууд, предоставени от издателство Orange Books. \n\r\nЦялата печалба от продадените дрехи и книги ще отиде в подкрепа на създаването на първия у нас Даун Синдром център - слънчево място, което ще промени живота на децата с допълнителна хромозома и на техните родители.\n\r\nВсеки има възможност също да добави свои артикули в базара към тази кампания, или други в платформата, и да ги продаде с благотворителна цел.\n\r\nДецата с Даун се отличават с деформация на части или цялата 21-ва хромозомна двойка, изразяваща се в появяването на трета хромоза. Оттам идва и терминът Тризомия 21, с който медиците описват аномалията. Това е и причината при децата да се появяват проблеми, които забавят развитието им спрямо това на техните връстници.\n\r\nДа си различен не трябва да е повод за социална изолация. Важни е обществото да бъде информирано, че тези деца не са болни, а генетично различни. Те са способни да бъдат активна част от обществото и трудовия пазар, стига да им бъде помогнато и да получат възможности за развитие, адаптирани към техните нужди и силни страни.", "date": "2019.03.21", "title": "Благотворителна кампания събира пари за първия Даун Синдром Център в България"}
{"url": "https://www.dnes.bg/eu/2019/03/21/borisov-za-burov-toi-pryv-prozira-che-bydeshteto-na-bylgariia-e-evropa.405275", "text": "Една историческа несправедливост беше изтрита. Атанас Буров пръв прозира, че нашето място е в Европа, заяви премиерът Бойко Борисов в Европейския парламент в Брюксел. Там за първи път бе открито пространство, което ще носи името на български държавник – Атанас Буров. Бяха открити  бронзов бюст и мраморна плоча на негово име.\n\r\n\"Буров пръв прозира, че бъдещето на България е Европа. Той е личен приятел с посланика на СССР, защото знае, че нашето геостратегическо място е такова, че и с великата сила Русия не трябва да се караме, а да бъдем в добри прагматични отношения, но нашата пъпна връв трябва да бъде Европа - така, както е днес“, посочи премиерът. \n\r\n„Разделението в България продължава - тези, които приложиха геноцида срещу българския народ и изтребиха цялата интелигенция 1944-1945 г. по лагерите в Белене, Скравена, Ловеч, ги няма и днес“, отбеляза Борисов по повод отсъствието от церемонията на евродепутати от БСП.\n                    \n                    \n                \r\n„Сиреч никой не иска да се помирява. Техните деца и синове напъват да дойдат като троянски коне в ЕП и към ден-днешен“, допълни Борисов. \n\r\n„Забравихме ли колко семейства бяха унищожени и че живеехме в страх? Те живееха на \"Оборище\" и \"Позитано\". В село Банкя ни казваха, че английски не трябва да се учи, а партийният секретар - още е жив и здрав, Радев, казваше, че двигателят на Мерцедес не е добър\", заяви премиерът.\n\r\n„БСП не се е отказала от името си и историята си“, каза той.\n\r\nВ церемонията участваха и председателят на ЕП Антонио Таяни, председателят на групата на Европейската народна партия Манфред Вебер и евродепутатът Андрей Ковачев.  \n\r\nТаяни определи Буров като един от най-важните български политици, една от ключовите български политически фигури, с водеща роля в утвърждаването на страната ни в региона. Буров винаги действаше в интерес на своята държава и на Европа, той бе човеколюбец, защитник на демокрацията и противник на тоталитаризма, добави председателят на ЕП.\n\r\nВебер посочи, че Буров се е борил за свободна и демократична Европа. Днес си спомняме, че сме наследници на силни личности, създали днешна Европа, каза той. Вебер постави Буров редом до Конрад Аденауер и Робер Шуман.\n\r\nКовачев коментира, че с днешната церемония се извършва малка справедливост спрямо поколения българи, искали България да бъде част от семейството на свободните и демократични европейски държави, откъснати за десетилетия от тоталитарния режим.\r\n ", "date": "2019.03.21", "title": "Борисов за Буров: Той пръв прозира, че бъдещето на България е Европа!"}
{"url": "https://www.dnes.bg/notifikacii/2019/03/21/identificiraha-vsichki-jertvi-na-strelbata-v-kraistchyrch.405216", "text": "Новозеландската полиция съобщи, че всички 50 жертви на стрелбата в Крайстчърч са били идентифицирани, предаде Франс прес.\r\n\"Мога да обявя, че преди няколко минути приключи процесът по идентифицирането на всички 50 жертви и че семействата им бяха известени за това. Това е повратна точка в процеса\", заяви комисар Майк Буш.\r\nНовозеландската премиерка Джасинда Ардърн заяви снощи, че Нова Зеландия въвежда забрана за продажбата на всякакъв вид автомати и полуавтоматични огнестрелни оръжия след стрелбата в Крайстчърч, предаде Ройтерс.\r\nАрдърн изрази надеждата си новият закон, с който се въвежда забраната, да бъде приет до 11 април.\r\n\"Шест дни след нападението обявяваме забрана на всички автомати и полуавтоматични огнестрелни оръжия в Нова Зеландия\", посочи новозеландската премиерка.(БТА)\r\n ", "date": "2019.03.21", "title": "Идентифицираха всички жертви на стрелбата в Крайстчърч"}
{"url": "https://www.dnes.bg/notifikacii/2019/03/21/skok-na-zaplatite-pri-programistite-s-12-3.405218", "text": "Заплатите на IT специалистите нарастват най-бързо. През четвъртото тримесечие на 2018 г. заплатите в сектора “Създаване и разпространение на информация и творчески продукти; далекосъобщения” са с 12,3% по-високи от същия период на предходната година, обявиха от НСИ. Именно в този сектор са най-високите заплати, като през декември средното възнаграждение е 2926 лв.\n\r\nНа второ място с ръст на заплатите с 8,1% се нареждат заетите в сектора “Култура, спорт и развлечения”. През декември средната им заплата е 1053 лв. На трето място са работещите в “Производство и разпределение на електрическа и топлинна енергия и на газообразни горива”.\r\nСредната заплата в сектора е нараснала със 7,9%, като през декември е 2084 лв. Челната петица по ръст на заплатите се допълва от “Преработваща промишленост” с увеличение от 7,5% и “Финансови и застрахователни дейности” със 7,4%. Средната заплата на финансистите е 2047 лв.\r\n                \n                Така само финансистите, енергетиците и заетите в “Създаване и разпространение на информация и творчески продукти; далекосъобщения” могат да се похвалят със средна заплата над 2000 лв.\n\r\nСредното за страната увеличение на заплатите е с 4,8%. Но при два сектора има сериозен спад. Заплатите в сектора “Операции с недвижими имоти” са понижени с 9,7%, а в “Търговия; ремонт на автомобили и мотоциклети” намалението е с 4,2%.\n\r\nВъпреки че заплатите у нас са най-ниски в ЕС, България е чак на 11-то място в ЕС по ръст на възнагражденията. Евростат не обяви данни за увеличението на заплатите в Румъния, но общите разходи за труд в северната ни съседка са нараснали с 13,1%. Двуцифрен е ръстът на заплатите и в Португалия (+10,8%), Унгария (+10,4%) и Латвия (+10,2%).\r\nПо-бързо е увеличението на заплатите и в Литва (+9,9%), Чехия (+7,4%), Естония (+8,8%), Словакия (+6,9%), Полша (+6,5%) и Хърватия (+4,9%).", "date": "2019.03.21", "title": "Скок на заплатите при програмистите с 12,3%"}
{"url": "https://www.dnes.bg/notifikacii/2019/03/21/izrael-gyrciia-i-kipyr-obsyjdat-eastmed-tryboprovod.405217", "text": "На снощната среща между лидерите на Израел, Кипър и Гърция в Ерусалим бе обсъден проектът за Източносредиземноморски тръбопровод (EastMed), предаде ДПА.\r\nИзраел планира от 2025 г. да доставя газ в Европа с помощта на дълъг 2100 км тръбопровод, наречен Източносредиземноморски тръбопровод. Идеята е да се доставя газ от находищата в близост до бреговете на Израел до Италия, като се минава през Кипър и Гърция.\r\nТова бе шестата среща между лидерите на Израел, Кипър и Гърция, към които се присъедини американският държавен секретар Майк Помпейо, който е на обиколка в региона.\r\n\"Започнахме този проект преди няколко години, а сега той се разви и превърна в едно от най-добрите сътрудничества в света\", заяви израелският премиер Бенямин Нетаняху в началото на срещата.\r\n                \n                Нетаняху добави, че проектът ще има положително въздействие върху икономиките на трите страни, ще доведе до стабилност в региона и до диверсификация на енергийните доставки за Европа.\r\nЛидерите приветстваха участието на Майк Помпейо в срещата като израз на подкрепата на Съединените щати за регионалния проект.\r\nПрезидентът на Кипър Никос Анастасиадис изрази неизменната подкрепа на Кипър за това надеждно и солидно сътрудничество, което има за цел да донесе сигурност, стабилност и благоденствие на \"неспокойния ни регион\".\r\nГръцкият премиер Алексис Ципрас изтъкна, че проектът цели създаването на сигурна и надеждна мрежа за доставяне на енергийни ресурси от Източното Средиземноморие за Европа.\r\nТръбопроводът ще минава на дълбочина 3000 метра под морското дъно и се очаква да струва 6 милиарда евро. (БТА)", "date": "2019.03.21", "title": "Израел, Гърция и Кипър обсъждат EastMed тръбопровод "}
{"url": "https://www.dnes.bg/snimka-na-denia/2019/03/21/pyrviiat-den-na-proletta-oblachen-s-prevaliavaniia.405219", "text": "Днес над по-голямата част от страната облачността ще е предимно значителна. На места главно в планинските райони след обяд ще превали. Над Източна България облачността ще е разкъсана често намаляваща до предимно слънчево.\r\nЩе продължи да духа слаб до умерен север-североизточен вятър. Според максималните температури ще са предимно между 12° и 17°. Атмосферното налягане ще се задържи значително по-високо от средното за месеца.\r\nПо Черноморието облачността ще е разкъсана намаляваща до предимно слънчево. Ще духа слаб до умерен вятър от север-североизток, който след обяд ще се ориентира от изток и ще утихне. Максималните температури ще са между 9° и 12°. Температурата на морската вода е 8-10°. Вълнението на морето ще е 2-3 бала.\r\n                \n                Над планините ще е предимно облачно, на много места и мъгливо. Главно в следобедните часове, над масивите от Западна България ще превали дъжд, над 1700-1800 метра – сняг. Ще духа слаб до умерен вятър от север-североизток. Максималната температура на височина 1200 метра ще е около 6°, на 2000 метра - около минус 1°.", "date": "2019.03.21", "title": "Първият ден на пролетта: Облачен с превалявания"}
{"url": "https://www.dnes.bg/notifikacii/2019/03/21/miusiulmani-v-avstriia-iskat-syd-za-vicekanclera-shtrahe.405220", "text": "Най-многочислената мюсюлманска организация в Австрия поиска да бъде повдигнато обвинение срещу австрийския вицеканцлер Хайнц-Кристиан Щрахе за подбуждане към омраза, предаде ДПА.\r\nСпоред Общността на ислямската вяра коментарите на Щрахе при негово публично изказване на 14 март насърчават омраза към мюсюлманите и мюсюлманските организации.\r\nНа този ден Щрахе взе участие в представянето на книгата на противоречивия германски писател Тило Зарацин \"Враждебно превземане: Как ислямът пречи на прогреса и заплашва обществото\".\r\nЩрахе заяви, че във Виена съществуват радикални ислямски организации. Вицеканцлерът посочи, че в австрийската столица има 150 мюсюлмански дневни центрове, където деца се обучават да се превърнат в мъченици и се преобличат като бойци на терористичната организация \"Ислямска държава\".\r\n                \n                Общността на ислямската вяра разкритикува и думите на Щрахе за това как насилието си е проправило път в мултирелигиозния Ливан.\r\n\"Гражданите мюсюлмани първоначално били миролюбиви, но щом броят им достигнал определен процент (от населението), започнали да действат по-агресивно - знаем за гражданската война\", заяви Щрахе.\r\nПредседателят на Общността на ислямската вяра Юмит Вурал заяви, че тези изказвания са недопустими.\r\n \"След терористичните нападения в Нова Зеландия Общността на ислямската вяра казва: Достатъчно\", подчерта Вурал.\r\n \r\n(БТА)", "date": "2019.03.21", "title": "Мюсюлмани в Австрия искат съд за вицеканцлера Щрахе "}
{"url": "https://www.dnes.bg/eu/2019/03/21/i-lina-hiidi-ot-igra-na-tronove-iska-referendum-za-brexit.405221", "text": "Актрисата Лина Хийди от култовия сериал \"Игра на тронове\" обяви, че ще се присъедини към похода в събота в центъра на Лондон за втори референдум за Брекзит, предаде ДПА.\r\n\"Залозите са възможно най-високи. Моментът налага спешни действия повече от когато и да е било\", каза 45-годишната Хийди, превъплътила се в образа на злата кралица Церсей Ланистър в сериала.\r\n\"Нека вашият глас се чуе. Сега или никога\", призова актрисата привържениците на идеята за втори референдум, посветен на темата за Брекзит.\r\nГоворителят на опозиционната партия Либерални демократи Том Брейк призова младите гласоподаватели да се присъединят към похода в Лондон в събота. Според него младите ще бъдат най-засегнати от Брекзит.\r\n                    \n                    \n                Походът се организира от кампания, наречена \"Народен вот\". Нейният директор Джеймс Макгрори каза, че много британци са ядосани от това, че страната им напуска ЕС, като особено ядосани са младите хора.\r\nМакгрори смята, че народът трябва да се намеси, за да извади страната от катастрофалната бъркотия, в която се е озовала. Той се надява, че протестното събитие в събота ще привлече над 700 000 души. Толкова бяха хората излезли на подобен митинг в Лондон миналия октомври.\r\n\"Нашето искане е просто - всякакво споразумение за Брекзит да бъде представено на народа, така че той да има последната дума\", се казва в изявление на групата \"Народен вот\". (БТА)", "date": "2019.03.21", "title": "И Лина Хийди от \"Игра на тронове\" иска референдум за Brexit"}
{"url": "https://www.dnes.bg/index/2019/03/21/receptata-dnes-kakaovo-smuti-s-banan-i-bademovo-mliako.405139", "text": ":\r\n \r\n:\r\n \r\nСложете всички съставки в блендера и ги смелете до получаване на гладка смес.\r\n\r\n", "date": "2019.03.21", "title": "Рецептата Dnes: Какаово смути с банан и бадемово мляко"}
{"url": "https://www.dnes.bg/stranata/2019/03/21/tejko-ptp-31-godishna-jena-zagina-krai-kazanlyk.405222", "text": "Тежка катастрофа затрудни движението на Околовръстния път край Казанлък. При трагичния инцидент е загинала на място 31-годишна жена, а още двама души са пострадали, предаде Нова тв.\r\nПътният инцидент е станал около 07:.00 часа. Загиналата се престроявала с автомобила си за влизане в главния път, но изскочила пред друг автомобил, който я блъснал. \r\nПри инцидента са пострадали още двама души.", "date": "2019.03.21", "title": "Тежко ПТП: 31-годишна жена загина край Казанлък"}
{"url": "https://www.dnes.bg/eu/2019/03/21/enp-zamrazi-chlenstvoto-na-ungarskata-partiia-fides.405225", "text": "Европейската народна партия (ЕНП) замрази за неопределен срок членството на унгарската партия ФИДЕС. Това съобщи председателят на ЕНП Жозеф Дол.\n\r\nРешението е било прието със 190 гласа \"за\" срещу три \"против\". По силата на това решение ФИДЕС няма да участва в партийните заседания, няма да има право на глас и няма да може да излъчва кандидати за партийни постове.\n\r\nПредседателят на парламентарната група на ЕНП в Европейския парламент Манфред Вебер уточни, че на заседанието на държавните и правителствените ръководители от ЕНП в четвъртък унгарският премиер Виктор Орбан няма да има право да присъства. ЕНП ще създаде комисия, която да наблюдава дейността на ФИДЕС и да препоръча по-нататъшни стъпки.\n                    \n                    \n                \r\nПо думите на Вебер преговорите с партията на унгарския премиер са били честни и открити, но продължаването им е било невъзможно. Той уточни, че \"има надежда за бъдещето\", особено по въпроса със съдбата на Централноевропейския университет в Будапеща. Вебер отбеляза, че членството в ЕНП е свързано със споделянето на общи ценности. По неговите думи поведението на ФИДЕС напоследък няма нищо общо с програмата на ЕНП.\n\n\r\nВебер заяви, че чл.7 от договора за ЕС - лишаване от право на глас в общностните институции при липса на законност - не е достатъчен. Той настоя занапред ЕС да обвързва спазването на върховенството на закона с отпускането на средства от общностния бюджет заради \"днешната европейска действителност\".\n\r\nНа последвала пресконференция Орбан съобщи, че е бил готов да напусне ЕНП, но остава и ще подкрепя Вебер като кандидат на ЕНП за следващ председател на Европейската комисия. Той отрече да е водил кампания срещу настоящия председател на комисията Жан-Клод Юнкер. Орбан добави, че очаква докладът на комисията на ЕНП за дейността на ФИДЕС да бъде готов след изборите за евродепутати. Според него изводите в доклада ще бъдат положителни.\n\r\nСъперниците ни не биха могли да получат по-голям подарък. Основният въпрос беше дали можем да победим социалистите и да останем най-голямата група в ЕП, коментира той.\n\r\nНяма да променя политиката и политическия си подход. Полските и унгарските представители в ЕНП оставаме зад европейските ценности, но сме срещу миграцията и за защита на християнските ценности, обобщи Орбан, цитиран от БТА. \r\n ", "date": "2019.03.21", "title": "ЕНП замрази членството на унгарската партия ФИДЕС"}
{"url": "https://www.dnes.bg/index/2019/03/21/profesiia-striptiizior-na-moreto-3-bona-zaplata-che-i-osigurovki.405226", "text": "За млади и красиви дами, склонни да изкарват прехраната си като стриптийзьорки, има сезонна работа в нощните барове по морето. \n\r\nПо 3000 лева заплата на месец може да изкарат желаещите дами да танцуват пред зажаднелите погледи на наши и чужди туристи близо до плажа. Трудов договор, осигуровки и квартира в хотел са част от обявите за заетост.\n\n\n\n Работното време е 4 часа всяка вечер, но при договаряне с колежките, може да се получат почивни дни в края или в началото на седмицата, пише \"Монитор\".\n\r\nЖелаещите да се трудят по Черноморието обаче не са много и с всяка година намаляват, жалват се работодателите. \n                \n                \r\nЗатова се търсят и еротични танцьорки без опит, като им се обещава \"обучение\". \n\r\nВъпреки това за сезона нашите работници от женски пол с подобни качества се насочват към круизи или Кипър, където изкарват двойно, разказват работодатели, търсещи персонал по морето.\n\r\nДобре заплатена е работата на бармани и сервитьори, но извън големите хотелски комплекси. Задължителни са познания по алкохолните напитки и табиети за обслужване. Най-малко пари се получават в комплексите с ол инклузив обслужване, става ясно и от обявите. \n\r\nХотелиери разказват, че трудно задържат хора със стаж, но се опитват с възможностите за развитие и израстване във водещи хотелски вериги, от които са част местата им за настаняване. Извън тях сръчен и бърз персонал за бар или ресторант с два езика може да изкарва до 2500 лева с бакшиши, с до два почивни дни в седмицата.\n\r\nРаботата в кухня на едно от оборотните заведения в Синеморец като помощен персонал може да осигури доход от 1000 лева чисто на месец. Търсените качества са бързина и сръчност, а опитът е задължителен за позицията на мияч в ресторант.\n\r\nПо 25 кинта ще изкарват продавачите на фрешове, за надника трябва да се откажат задължително от вредни навици като тютюнопушенето, желае в свои обяви в интернет търговец на напитки от плодове и зеленчуци. \n\r\nДискриминация има в доста от афишите в нета, търсят се основно млади служители, като за позициите няма събота, няма неделя, а английският език трябва да се владее отлично.\n\r\nОт качествата на продавача зависи заплащането на работника при продажба на кукуруз и сладолед на плажа. При работата на количка за царевица на пара се обещава твърд надник и процент на оборота или около 30-35 лева на ден.\n\r\nПо-малко пари ще изкарват администраторите в хотели дневна или нощна смяна, но на хладно и по-спокойно място. Тук заплатата за месец е от 650 до 900 лева. По-ниското заплащане е в семейните хотели на север, но колкото по-близо до лудуващите цяла нощ английски туристи се работи, толкова повече пари се изкарват.\n\r\nРаботна ръка от Виетнам, Индия и Шри Ланка да запълни недостига на кадри в туристическия бранш, за това се обявиха от Националния борд по туризъм пред \"Монитор\".\n\r\nПо думите на изпълнителния директор на организацията Полина Карастоянова азиатците имат дългогодишни традиции, които биха спомогнали за развитието на сектора у нас. Според Карастоянова няма професии, които се търсят повече или по-малко, а проблемът идва от липсата както на квалифицирани, така и на неквалифицирани работници. За да се справим с това, трябва да се насърчат студентите и учениците от различни специалности. \n\r\n\"Тези, изучаващи езици, мениджмънт, IT специалности и маркетинг могат да работят в сектора\", смята шефката на борда. По нейни думи работниците от Украйна и Молдова са крайно недостатъчни, за да има трайно и устойчиво решение на проблема.\n\r\nКомпания търси служители за речни кораби на заплати до 3500 евро на месец. Най-много ще получава главният готвач, след него помощниците и мениджърът на ресторанта. Търсят се готвачи, камериери, сервитьори, бармани, рецепционисти, фризьор и музиканти.\n\r\nНо е необходим опит на позициите. Трябва да се знаят минимум английски език, а втори западен език е предимство, като немски, испански или френски. Допълнително може да се изкарва от 500 до 1000 евро бакшиш. \n\r\nНа борда на кораба ще получите трудов договор, осигуровки, настаняване, изхранване, платен отпуск и възможност за детски надбавки.", "date": "2019.03.21", "title": "Професия: Стриптийзьор на морето. 3 бона заплата, че и осигуровки!"}
{"url": "https://www.dnes.bg/index/2019/03/21/prognoza-mladite-shte-se-vdignat-na-bunt-sreshtu-socialnite-mreji.405224", "text": "Mладите хора ще се вдигнат на радикален бунт срещу социалните мрежи, защото те създават хаос и несигурност, прогнозира американско-британският предприемач и писател Андрю Кийн.\n\r\nТъй като искат сигурност, те ще започнат по думите му да бленуват за лидери като Дьо Гол, Чърчил, може би дори като Путин и Ердоган.\r\n\"Виждаме възхода на нов тип харизматичен авторитарен лидер - в Унгария, в Русия, в Съединените щати. Мисля, че новата мода е харизматичният авторитаризъм, но не казвам, че приветствам това явление\", заяви той.\n\r\nКийн, който е отявлен критик на уеб 2.0 - уебсайтове и интернет платформи, чието съдържание се създава от потребителите - говори вчера на Международния правителствен комуникационен форум в Шарджа в Обединените арабски емирства.\n                \n                \r\n\"Смятам, че социалните мрежи създадоха до известна степен хаос и несигурност, което прави повечето от нас нещастни\", каза той.\n\r\n\"Политиците могат да използват социални мрежи много непочтено\", добави Кийн и даде за пример Доналд Тръмп, който по думите му \"лъже и му се разминава\".\n\r\nКийн влезе в остър идеологически сблъсък с Роджър Фиск, медийния стратег на бившия американски президент Барак Обама, който изтъкна, че честността е единственият път към успешни кампании във Facebook, Twitter и пр.\n\r\n\"Имаме американски президент, който използва социалните мрежи агресивно и брилянтно\", каза Кийн и прогнозира, че може и да не е много популярен, но ще бъде преизбран през 2020 г.\n\r\nДнес започва вторият и последен ден на форума в емирството, на който експерти обсъждат различни стратегии на правителствата в сферата на медиите и масовата комуникация.\n\r\n ", "date": "2019.03.21", "title": "Прогноза: Mладите ще се вдигнат на бунт срещу социалните мрежи"}
{"url": "https://www.dnes.bg/notifikacii/2019/03/21/myjyt-podpalil-avtobus-s-deca-tolkova-hora-umirat-v-afrika.405227", "text": "Адвокатът на мъжа, похитил и подпалил вчера автобус с 51 италиански ученици, каза, че клиентът му е обяснил по време на разпитите, че е искал да направи нещо впечатляващо, за да привлече вниманието върху последиците от миграционните политики, предаде Франс прес.\n\r\nШофьорът на автобуса, 47-годишен италиански гражданин от сенегалски произход, беше идентифициран още вчера като Усейну Си. Той бе задържан по обвинения за взимане на заложници, планиране на масово убийство и предизвикване на пожар с утежняващо вината обстоятелство \"тероризъм\", пояснява Франс прес.\n\r\nСпоред прокурора на Милано Франческо Греко е истинско чудо, че не се е стигнало до масово убийство и карабинерите са успели да спрат навреме автобуса и да извадят всички деца от него. Според Алберто Нобили, ръководител на звеното за борба с тероризма в Милано, нападателят действал като \"вълк единак\", но не е имал връзки с радикалния ислямизъм.\n\r\n                \n                Действията на шофьора на училищния автобус са били преднамерени. Той е подготвял атаката от няколко дни и е искал целият свят да говори за нея. Мъжът е качил в YouTube видео, за да обясни действията си и да призове Африка към бунт. Видеото е било предназначено за негови близки от град Крема край Милано, но също и от Сенегал.\n\r\nНападателят е бил женен за италианка, но се е развел. Той имал две деца тийнейджъри от брака си.\n\r\nОтвличането на автобуса с учениците стана вчера преди обед. Петдесет и един ученици от гимназията в Крема пътували заедно с трима възрастни придружители за спортна проява. Внезапно шофьорът сменил посоката и се отправил по магистралата към миланското летище Линате. Заложническата криза продължила около 40 минути. \n\r\nМъжът предупредил пътниците в автобуса, че никой няма да излезе жив от него, разказват няколко деца. После той им взел мобилните телефони и поискал от придружителите да вържат децата с електрически кабел. Мъжът носел и бидон с бензин и запалка и заплашвал децата, че ако мръднат, ще ги залее с бензина и ще ги подпали. Не спирал да повтаря, че има толкова много хора, които продължавали да умират в Африка и че вината за това е на италианските вицепремиери Матео Салвини и Луиджи Ди Майо, разказва една от ученичките в автобуса. Тя допълва, че шофьорът е изливал бензин на земята, докато шофирал и твърди, че той е размахвал пистолет и нож.\n\r\nСпоред прокурора Греко шофьорът е блъснал автобуса в кола, в която е имало мъж и дете, които избягали, преди колата им да се подпали.\n\r\nГерой на вчерашния ден било 13-годишно момче от автобуса, което успяло да вземе паднал на земята мобилен телефон на свое другарче и да се обади на полицията и карабинерите.\n\r\nНакрая полицията и карабинерите организирали пътни блокади, но шофьорът преминал през първата. После обаче бил заставен от три полицейски коли да спре. Тогава той запалил автобуса, но карабинерите и полицията действали бързо и успели да счупят стъклата и да извадят изпадналите в шок деца. Дванайсетина деца и двама възрастни били откарани в болница заради леко вдишване на дим. Автобусът е напълно опожарен.\n\r\nСлед инцидента италианският вицепремиер Матео Салвини каза, че шофьорът е имал в миналото проблеми с органите на реда заради сексуална агресия над малолетен и заради каране в нетрезво състояние.\n\r\nВътрешното министерство проверява възможността за отнемане на италианското гражданство на сенегалеца, поясниха източници от ведомството.\n\r\nЕдно от децата в автобуса разказва, че нападателят твърдял, че искал да си отмъсти за смъртта на дъщерите си, които се удавили в Средиземно море при опит да стигнат до Италия, допълва ДПА, цитирана от БТА.\r\n ", "date": "2019.03.21", "title": "Мъжът, подпалил автобус с деца: Толкова хора умират в Африка!"}
{"url": "https://www.dnes.bg/health/2019/03/21/5-prichini-da-zapochvate-utrinite-si-s-djindjifil.405206", "text": "Един от най-здравословните начини да добавим повече пикантност към ястията си е да използваме джинджифил. Независимо дали е пресен или на прах, има разнообразни начини да го направим част от нашето меню. С него бисквитите напомнят на Коледа, задължителна част от супите за отслабване е, а комбиниран с мед и орехи, помага в борбата с настинките.\r\nВ следващите редове споделяме няколко добри причини да започвате деня си с джинджифил.\r\n\r\nКафето е напитка, която обикновено консумираме сутрин. Тя ни осигурява бодрост, но и антиоксиданти. За да го обогатите на тези важни елементи, помагащи в борбата със свободните радикали, добавете към него малко количество джинджифил на прах. Пикантната напитка ще подобри метаболизма ви, както и храносмилането.\r\n                    \n                    \n                \r\nАко сте бременна или искате да добавите повече витамин С на дневна база, направете си чай от джинджифил или билков чай, към който да добавите малко парче корен от подправката. Джинджифилът действа успокояващо, особено ако имате стомашни неразположения или сутрешно гадене в резултат на бременност.\r\n\r\nАко искате да засилите имунитета си, добавете към сутрешното си меню джинджифил. Като топла напитка, добавен към смути или фреш, той помага на организма да се детоксикира, като го прави и по-устойчив на инфекции.\r\n", "date": "2019.03.21", "title": "5 причини да започвате утрините си с джинджифил "}
{"url": "https://www.dnes.bg/obshtestvo/2019/03/21/taksimetrovi-shofiori-blokirat-centyra-na-sofiia.405223", "text": "Таксиметрови шофьори излизат на протест в София. Движението по ул. \"Оборище\", бул. \"Васил Левски\" и зоната около пл.\"Александър Невски\" ще бъде блокирано. \n\n Причина за демонстрацията е нелоялна конкуренция.\r\nСтава въпрос за фирма за таксита на ръба на закона, допълва \r\nКомисията за защита на конкуренцията образува и проверка по случая, а срещу нелегалните таксита се обединиха всички таксиметрови фирми. \r\nОт Столичната община обявиха, че ще има специална организация на движението заради готвения протест. \r\nЗабранява се паркирането около площад \"Св. Ал. Невски\". За времето от 13.00 до 14.30 ч., се разрешава паркирането на автомобилите, участващи в шествието на крайна дясна лента на бул. \"Цариградско шосе\".\r\n ", "date": "2019.03.21", "title": "Таксиметрови шофьори блокират центъра на София"}
{"url": "https://www.dnes.bg/sofia/2019/03/21/vijte-koi-stolichni-kvartali-ostavat-na-suho-v-petyk.405233", "text": "На 22 март 2019 г. (петък), във връзка с подмяна на спирателен кран на бул.“Патриарх Евтимий“ Център, се налага спиране на водоподаването от 09:00 до 21:00 часа на клиентите на \"Софийска вода\", живеещи в района на:\r\nбул. \"Патриарх Евтимий“, бул.\"Витоша“,  пл. \"Атанас Буров“,  ул. \"Княз Александър I“, ул. \"Генерал Гурко“, ул. \"Дякон Игнатий“ и ул. \"Граф Игнатиев“\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Христо Белчев“ ъгъла с ул. \"Неофит Рилски\".\n                    \n                    \n                \r\nНа 22 март 2019 г. (петък), във връзка с изграждане на ново сградно водопроводно отклонение на ул. \"Корал“ жк. \"Христо Смирненски“, се налага спиране на водоподаването от 09:30 до 18:30 часа на клиентите на \"Софийска вода\", живеещи в района на: бл. 3, бл. 4, бл. 1Б,  ул. \"Роглец“ № 17, ул. \"Гео Милев“ от ул. \"Слатинска река“ до ул. \"Кривина“ и ул. Кривина.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: пред бл. 2А.\n\r\nНа 22 март 2019 г. (петък), във връзка с изпълнение на инвестиционен проект за реконструкция на уличен водопровод на ул. \"Св. Георги Софийски“ Център район \"Красно село“ се налага спиране на водоподаването от 09:00  до 19:00 часа на клиентите на \"Софийска вода\", живеещи в района на: ул. \"Константин Иречек\" от ул. \"Даскал Манол“ до ул. \"Яков Крайков“ – четни номера ул. \"Виктор Григорович“ №1\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски на адрес: ул. \"Константин Иречек“ ъгъла с ул. \"Абоба“.\n\r\nСлед възстановяване на водоснабдяването е възможно временно повишаване  мътността на водата.\n\r\nСлед реализацията на този инвестиционен проект клиентите на \"Софийска вода\" живеещи в района ще почувстват значително подобреното качество на предоставяните услуги.\n\r\nНа 22 март 2019 г. (петък), във връзка с изграждане на ново сградно водопроводно отклонение на ул. \"Пиротска“ Център, се налага спиране на водоподаването от 10:00 до 18:00 часа на клиентите на \"Софийска вода\", живеещи в района на: ул. \"Пиротска“ от ул. \"Антим I“ до ул. \"Странджа“.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Пиротска“ ъгъла с ул. \"Антим I“.\n\r\nНа 22 март 2019 г. (петък), във връзка с извършване на строително-монтажни работи на ул.“Чавдар Мутафов“ кв. \"Витоша“, се налага спиране на водоподаването от 09:00 до 21:00 часа на клиентите на \"Софийска вода\", живеещи в района на: ул. \"Чавдар Мутафов“ от ул. \"Екатерина Ненчева“  до  бул. \"Симеоновско шосе“, ул. \"Тодор Чипев“, ул. \"Лиляна Паница“, ул. \"Тодор Кохужаров“  от  ул. \"Чавдар Мутафов“  до  бул. \"Симеоновско шосе“.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Тодор Кохужаров “ ъгъла с ул. \"Чавдар Мутафов “.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .", "date": "2019.03.21", "title": "Вижте кои столични квартали остават на сухо в петък"}
{"url": "https://www.dnes.bg/sofia/2019/03/21/mladost-se-buntuva-pak-stroej-vyrhu-zeleni-ploshti.405228", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        В столичния квартал \"Младост\" отново е горещо. Граждани излизат на бунт срещу пореден строеж. Жителите на квартала протестират срещу решение на общината да разреши мащабно застрояване на зелена площ в междублоково пространство.\n\n\r\nХората са против строежа на 12-етажна сграда пред блок 73, чийто проект е одобрен през декември миналата година.\n\r\n\"Не сме съгласни да дишаме мръсен въздух и шумът от строежа на нова улица да минава точно под балконите ни. Проблемът трябва да се реши като тази собственост се обяви за обществена\", заявиха протестиращите пред репортер на \n                    \n                    \n                \r\nНа въпрос дали са се свързали с някого заради случая те отговориха:\n\r\n\"Свързали сме се с кмета Румен Русев, г-жа Фандъкова и архитекта Здравко Здравков, но отговор няма вече втори месец. Направихме подписка и до Министерския съвет\".\n\r\nДруг проблем, който гражданите посочиха, е преместването на централен водопровод заради въпросния строеж. Хората от квартала се притесняват, че разноските за това ще трябва да бъдат покрити от тях.\n\r\nПротестът ще се състои в 18:30 часа днес пред 73 блок в \"Младост\". Жителите му приканват всеки, който желае, да се включи.\n\r\n ", "date": "2019.03.21", "title": "\"Младост\" се бунтува – пак строеж върху зелени площи"}
{"url": "https://www.dnes.bg/stranata/2019/03/21/ekolozi-ezeroto-shabla-e-v-opasnost-ministyryt-narusheniia-niama.405214", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Заради наводнени приземни помещения на правителствена резиденция е направено спешно източване на част от водите на езерото край Шабла.\r\nСпоред природозащитници обаче екосистемата в района е в опасност. Разрушени са и дюни по северното Черноморие край село Езерец. Проверка на място разпореди премиерът Бойко Борисов. Министърът на околната среда и водите Нено Димов направи спешна проверка вчера на Шабленския езерен комплекс по сигнал на няколко природозащитни организации, съобщи \n\r\nТе алармираха за изпускане на водите при устието край село Езерец. В морето е прокопан канал, който е унищожил естествените дюни в защитената местност. След проверката министър Димов заяви, че нарушения няма.\r\n                    \n                    \n                Според разследване на \"Труд\" преди дни се е разбрало, че \"зелените\" ще бъдат спрени от еврофинансиране за два проекта в района на стойност от 5 млн. лв., два дни след това пускат новината за източване на водния басейн. \n\r\nВ края на миналата седмица в София се е провело заседание на Комитета за  наблюдение на Оперативна програма “Околна среда” (ОПОС). На него се разбира,  че по ОПОС, по ос “Биоразнообразие”, предстои финансиране на два  проекта за опазване на защитените местности край Шабла, сред които е и  Шабленското езеро, като всеки от тях е на стойност от около 2 400 000 лева. \n\r\nНо след като промените в Закона за биологичното  разнообразие бъдат приети, защитените зони ще бъдат управлявани по нов  начин. Този метод изключва многомилионно еврофинансиране на “зелените”.  Така на заседанието на Комитета, на който имало и представители на \"зелените\", става ясно, че въпросните два проекта за  общо 5 млн. лв. ще бъдат изпълнени от държавни структури, сред които  РИОСВ-Варна, допълва \"Труд\".\n\r\nДва дни след това Тома Белев, бившият директор на Природен парк “Витоша”, пуска във Facebook информация, че в защитената местност се извършват незаконни дейности. Българско дружество за защита на птиците (БДЗП) публикуват снимки от  дейност, която се извършва всяка година – Шабленското езеро се източва  минимално. Това се прави, за да не се заблати, което би довело до  измиране на голяма част от защитените растителни и животински видове в  него. Друг повод са наводненията на близки частни и държани имоти. Но  според Белев и БДЗП езерото било в опасност, а законите  били нарушени.\n\r\nТази информация стана повод лично премиерът Бойко  Борисов спешно да изпрати министъра на околната среда и водите  Нено Димов на проверка в Шабла.\r\nСлед проверката на място вчера министър Димов каза: “На практика източването на вода от езерото се прави от години. Доколкото разбрах, точно на това място се прави канал последните 2 г., защото разстоянието между морето и езерото е най-малко. Това не противоречи на Плана за управление на защитената местност”.\r\nТой уточни, че според промените в Плана, направени през 2016 година, при аварийни ситуации може да се приложи тази мярка.\n\r\n ", "date": "2019.03.21", "title": "Еколози: Езерото Шабла е в опасност! Министърът: Нарушения няма"}
{"url": "https://www.dnes.bg/obshtestvo/2019/03/21/izbirate-sami-formulata-po-koiato-vi-e-izgodno-da-se-pensionirate.405215", "text": "В следващите от 3 до 5 г. хората, които излизат в пенсия, ще могат да избират дали да го направят по старата, или по новата формула. Това е едно от предложенията, които се обсъждат в момента, обяви вчера социалният министър Бисер Петков.\r\nСлед обществената реакция и разпореждането на премиера да няма ощетени се обсъждат 2 варианта за връщане към старата формула. Най-голям консенсус засега събира идеята при изчислението на пенсията да се върнат годините от 1997-а до 1999-а.\n\r\nЕдна от причините за избор на трите години преди 2000 г. е, че за тях Националният осигурителен институт вече има данни в осигурителния си регистър. Така ще се елиминира възможността за подаването на фалшифицирани документи за пенсиониране с нереално високи доходи от предходни години.\n                    \n                    \n                \r\nДругата причина е, че НОИ може да направи анализ за въздействието на годините след 1997 г., но не и преди това заради липсата на електронен регистър. Според първоначалните разчети новата формула в изчисляването на индивидуалния коефициент ще има положително въздействие върху 56% от пенсионерите, на които им предстои оттегляне от работа през 2019 г., а 31% ще са негативно засегнати.\n\n\n\n\r\nНамаляването на индивидуалния коефициент не означава, че и пенсията ще бъде намалена, обясняват експертите. Всяка година средният осигурителен доход в страната нараства, а именно той стои във формулата за определяне на пенсията. Затова разликата не само се компенсира, а в някои случаи дори се получавал по-благоприятен размер на пенсията.\n\r\nВторият вариант, който се обсъжда, е да се смятат и 3-те “златни години” преди 1997-а. Отпадането им е част от реформата “Калфин” и бе прието още през 2015 г., но с отложено влизане в сила от 2019 г.  За нея имаше широко обществено обсъждане, подготвена е от Консултативния съвет по пенсионна реформа и е част от пакета мерки, които поетапно влизат в сила, припомни министър Петков, цитиран от . \n\r\n“Правим още малко разчети с НОИ и в найкратко време ще бъдем готови със законодателна инициатива, която ще обсъдим с парламентарните групи с цел нейната подкрепа и бързото ѝ приемане”, обеща вчера той. Бе категоричен, че това са единствените два варианта за промяна. За да няма ощетени от подаващите документи за пенсия в момента, най-вероятно ще се въведе и преходна разпоредба.\n\r\nЗаради бурното недоволство се заговори и за отлагане на реформа с година, докато се проведе ново обсъждане. На дневен ред се сложи и идеята да се пенсионираш по правилата, по които си започнал. И двете тези обаче не срещат подкрепа от управляващите.\n\r\nПромяната в пенсионната формула е като допир до огъня, това е светая светих в пенсионното законодателство и нормално е да бъдат толкова чувствителни всички при промяна, коментира Бисер Петков.", "date": "2019.03.21", "title": "Избирате сами формулата, по която ви е изгодно да се пенсионирате "}
{"url": "https://www.dnes.bg/akoshtete-vqrvaite/2019/03/21/top-4-zodii-koito-iskat-lichno-prostranstvo.404957", "text": "Някои зодиакални знаци държат много да имат време само за себе си и личното им пространство да бъде уважавано. Те изключително много мразят някой да се меси в личния им живот, да коментира отношенията им и да се разпространяват клюки. Ето и кои са те.\r\n\r\n \r\nЧесто се казва, че за Телците раят е вкусна храна, одеало и гледане на филм в леглото. Те са домошари  и се чувстват комфортно, когато са на своето място и могат да контролират нещата. Най-спокойно им е вкъщи, искат да останат за малко сами, да усетят хармонията. Палят ароматни свещи, пускат си любимата музика, релаксират във ваната и са щастливи, че имат възможност да се потопят в собствения си свят.\r\n \r\n\r\n \r\nЗагадъчни зодии, които трудно се доверяват и рядко говорят за себе си. Обикновено научават тайните на другите около тях, но самите те с много мъка доверяват своите. Трябва да сте спечелили доверието им, за да стане това. След ден, в който са се видели с много хора или са били на претъпкани места, имат нужда да останат сами в своя свят и да си починат. Там те са себе си, не трябва да внимават какво и на кого споделят. А и творят, когато останат сами.\r\n \r\n\r\n ", "date": "2019.03.21", "title": "Топ 4 зодии, които искат лично пространство"}
{"url": "https://www.dnes.bg/sofia/2019/03/21/avtobus-butna-velosipedist-umishleno-ptp-ili-incident.405230", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Велосипедист пострада сериозно при инцидент с автобус в центъра на София. Случката се разиграва на оживен булевард посред бял ден. Каралият колелото Емил Петров твърди, че шофьорът от градския транспорт умишлено го е блъснал.\n\r\nВ резултат на катастрофата велосипедистът е приет в \"Пирогов\" с множество травми.\n\r\nПред пострадалият разказа, че движейки се в близост до бордюра на столичния бул. \"Евлоги и Христо Георгиеви\" в отсечката около ул. \"Милин камък\", го застига автобус от линия 304. Въпреки че пътят е бил празен, шофьорът го изпреварил и го засякъл. Колоездачът от своя страна свил рязко вдясно, за да не се удари в него. И паднал.\n                    \n                    \n                \r\n\"Инцидентът не е случаен. Шофьорът от градския транспорт умишлено ме блъсна. Автобусът буквално ме притисна и аз паднах и си ударих главата в бордюра на тротоара. При удара каската ми се счупи\", обясни Емил Петров.\r\nТой смята, че шофьорът го е провокирал, защото е карал в бус лентата. По-рано по улицата също го засича, но велосипедистът успява да спре.\r\nПо думите му, шофьорът е видял какво се случва и му е казал, че не му е мястото там и, че има алея за велосипедисти. Самият Петров обясни, че не кара по алеята, тъй като е пълна с хора и кучета и преди години именно там е пострадал и е бил със счупен нос.\n\r\nВеднага след падането Емил отива в \"Пирогов\". Мъжът има разцепена вежда, наранени око, нос и уста, както и множество охлузвания по тялото.\n\r\nСпоред директора на гараж \"Малашевци\" Кирил Георгиев обаче официалната версия за инцидента е съвсем различна. Велосипедистът се е движел в бус лентата, ударил се е в кофа за боклук, вследствие на което е изгубил управление над велосипеда и се блъснал в преминаващия автобус. Пристигналите на място органи на реда не са установили нарушения от страна на шофьора на градския транспорт и затова той няма да бъде наказан.\n\r\n ", "date": "2019.03.21", "title": "Автобус бутна велосипедист: Умишлено ПТП или инцидент?"}
{"url": "https://www.dnes.bg/stranata/2019/03/21/izdirvanata-darina-se-poiavi-no-vyv-facebook-tia-li-e.405241", "text": "15-годишната Дарина Николова изчезна на 2 март тази година, а полицията в Сливен я обяви за издирване. Момичето е на видима възраст 15 - 16 години, високо 160 см със слабо телосложение, кафяви очи, овално бяло лице, дълга и права коса – кестенява (може да е с променен цвят в по-светъл тон от естествения). Това гласеше разпространето съобщение преди дни.\n\r\nПост от нейния профил обаче хвърля нова светлина по случая. Тя твърди, че не е отвлечена, не се намира в Белгия или Холандия, а е на по-хубаво място. Много нейни приятели я съветват да се завърне в семейството си, други й пожелават успех по пътя, който е поела. Трети пък се съмняват, че този пост не е писан от нея. Той се появи не в нейния личен профил, а в групата Born in Sliven. Ето какво гласи той дословно, без никаква редакторска намеса.\n                    \n                    \n                \r\n\"Здравейте, хора. Не съм отвлечена, както говорят повечето. Не съм на околовръстното, както коментират, не съм и в Белгия или Холандия. Не си мислете, че не ви чета коментарите. И не съм \"ъндърграунд\" или \"самурай\" изумена съм от простотията на някой хора. Не гледат изчезнало момиче, а татусите му. Слава богу не всички са такива. Сега съм сигурна, че някой ще почнат цитирам \"напиши го грамотно ма\" или от този сорт, не гледайте къде има пунктуационни или правописни грешки, замислете се от написаното! Аз съм на място на което се чувствам щастлива! Не знаете какво е да ви тормозят вкъщи без причина ежедневно. Да ви заключват. Да не ви дават да излезете от вкъщи. И там където се оплачите и там да ви набият. Нямам желание да се прибера вкъщи. Това е единственото място, където не искам да ходя. И поне да бяха ми сложили снимка на която ми се вижда лицето. И най-важното да ви кажа не съм на 15 щото след 3/4 месеца правя 16. Водя се на 16!!!\".\n\r\nЧаст от коментиращите препоръчват психолог да се заеме, както с момичето, така и с родителите. Други с тъга коментират, че част от тийнейджърите нямат респект нито от родители, нито от учители.", "date": "2019.03.21", "title": "Издирваната Дарина се появи, но във Facebook. Тя ли е?"}
{"url": "https://www.dnes.bg/notifikacii/2019/03/21/avtobus-se-vriaza-v-peshehodci-v-istanbul.405239", "text": "Пътнически автобус се вряза в пешеходци в Истанбул, съобщи турската частна телевизия НТВ. \r\nИма много ранени.\r\nКатастрофата е станала в квартал Беязит, когато наближавайки спирка, шофьорът на автобуса загубил контрол над возилото.\r\nАвтобусът първоначално се блъснал в пет коли, след което се забил в спирката, предаде БТА.\r\nРанени са много хора, които са чакали на спирката. Някои от тях са били откарани в болница с линейки.", "date": "2019.03.21", "title": "Автобус се вряза в пешеходци в Истанбул"}
{"url": "https://www.dnes.bg/sofia/2019/03/21/vnimanie-stolichani-kucheta-i-podivial-kozel-napadat-v-park.405242", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Високоадреналинова среща е имал столичен колоездач, след като е бил атакуван от глутница бездомни кучета, предвождани от подивял козел. Случката се разиграла в парк \"Въртопо\", който е между кварталите \"Младост\", \"Дървеница\" и \"Малинова долина\". \n\n Преди няколко дни Йордан Палпурин е бил нападнат от глутницата, докато карал колело напът за работа. \n\r\n\"Исках да избегна трафика и затова реших да мина през този район, тъй като предпочитам да използвам зелените площи. Във вторник бях нападнат от тези кучета. Не успяха да ме нахапят, тъй като използвах колелото да се предпазя. Обадих се на тел. 112 и виках за помощ. След 20 минути дойде един човек, който ми помогна. Той каза, че имам късмет, че кучетата са ме срещнали тук, защото ако бях продължил малко по-надолу, има поне още 20 такива кучета в един катун\", разказа потърпевшият в предаването \"България сутрин\" на . \n                    \n                    \n                \r\nПалпурин допълни, че кучетата са с марки и са кастрирани. И отбеляза, че преди години в този парк е бил нахапан 88-годишен мъж, който е починал от раните си. \n\r\n\"Козелът пък бил избягал отнякъде и живее заедно с кучетата. Може и той да ги кара да са по-агресивни. Някаква част от парка трябва да е със същия статут като останалите зелени площи. Някой трябва да носи отговорност за тези кучета\", каза още Палпурин.\r\nКозелът стана сензация в социалните мрежи в края на миналата година. Тогава собственикът заяви пред медиите, че се казвал Митко и бил навършил три години. Според него това, че е различен от кучетата не му пречи да се обичат.", "date": "2019.03.21", "title": "Внимание, столичани! Кучета и подивял козел нападат в парк!"}
{"url": "https://www.dnes.bg/temida/2019/03/21/kmetyt-na-cherven-briag-s-obvinenie-dal-75-000-lv-parichna-garanciia.405240", "text": "Специализираната прокуратура привлече към наказателна отговорност кмета на Червен бряг Данаил Вълов.\n\r\nВ сряда от прокуратурата съобщиха, че е установено, че той  е нарушил задълженията си като длъжностно лице и възложител на обществени поръчки по програмата \"Топъл обяд\". Тази програма е финансирана по Оперативна програма за храни и/или основно материално подпомагане и съфинансирана от Фонда за европейско подпомагане на нуждаещи се лица. Стойността й е 229 106, 22 лв. с ДДС.\n През април 2017 г. община Червен бряг е обявила обществена поръчка за две позиции - \"Приготвяне и доставяне на храна \"топъл обяд\" в Червен бряг\" и \"Приготвяне и доставяне на храна \"топъл обяд\" в Койнаре\". Документи са подали три фирми, отговарящи на условията на обществената поръчка. На базата на критерий \"най-ниска цена\" е отговаряла фирмата \"М.-П.\" ЕАД, София, но вместо да сключи договор с нея и да обезпечи безвъзмездното изхранване на социално слаби в община Червен бряг, Данаил Вълов е прекратил обществената поръчка на 16 май 2017 г.  Целта му е била да облагодетелства другите две фирми, които са печелили обществени поръчки със същия предмет през предходната година. \n                    \n                    \n                \r\nСлед като му бе повдигнато обвинение и взета паричната гаранция в размер на 75 000 лева, Вълов бе освободен. \n\r\nПредстои спецпрокуратура да поиска от Специализирания наказателен съд да бъде отстранен от длъжност. \n\r\nВълов категорично отрече да е лобирал. Той дори твърди, че е бил пуснат без парична гаранция от ареста.\n\r\n\"Няма как да лобирам, макар че познавам фирмите. Би трябвало проверяващите да знаят, че обществените поръчки не се правят пряко от кмета\", коментира той пред Нова телевизия. \n\r\nТой беше категоричен, че в малките градове всички се познават, но това не означава, че има лобизъм.\r\n \r\n\"Не съм бил задържан, само дадох показания“, настоя кметът.", "date": "2019.03.21", "title": "Кметът на Червен бряг с обвинение, дал 75 000 лв. парична гаранция"}
{"url": "https://www.dnes.bg/stranata/2019/03/21/jena-dylji-nad-1000-lv-na-haznata-a-zemiata-i-prevzeta-ot-romi.405234", "text": "Възрастна жена дължи над 1000 лв. данък за неин имот. Нищо нередно, ако върху него не са построени десетки незаконни постройки. Историята на Люба Шаламанова се развива в \"Столипиново\", Пловдив, и не е от днес. \n\r\nОбщината санкционира Люба заради неплатени данъци за имот, който на практика не ползва. Семейството ѝ притежава над 7 декара земя там, но от 20 години имотите им са превзети от роми, които са построили десетки незаконни къщи в тях. Истинските собственици имат само задължения да плащат данъците си, но не и право да владеят имотите си. \n\r\n\"Направиха голяма широка стена и дотам – повече навътре не може да се влезе. Завладели са къща с два входа, с чешма, с ток, с всичко. Живеят вътре, дето се казва, и пеят. Нито наем, нито здравей на нас като собственици, каза Люба Шаламанова пред bTV.\n                    \n                    \n                \r\nНо пък задълженията й растат, защото отказва да плаща данъците си за заграбените терени. \n\r\n\"Как да ги платя, като циганите живеят там? А на моята племенница не ѝ приеха документите за детската градина на детето, защото трябвало да плати данъка. Ние сме четирима души наследници. Не може един човек да плати данъка\", категорична е Шаламанова. Тя среща трудности и с плащането на данъците на къщата, в която живее.\n\r\n\"Отивам да си плащам данъка за къщата и чиновничката казва: Няма да ви взема данъка. Имате един голям данък, трябва първо да го платите и после този за къщата\", обяснява жената.\n\r\nВ крайна сметка след големи разправии общината прави компромис за детската градина и внучето е прието, но данъчните задължения продължават да се трупат.\r\nТя има всички необходими документи за собственост на родния си дом, но  това се оказва без значение въпреки поредица от жалби в полицията и  общината.\n\r\nРайонният кмет Николай Чунчуков смята, че проблемът с незаконното строителство в цялата страна не може да се реши от общините, защото е създаден в парламента. А държавата, вместо санкции, предвижда права за нашествениците, превзели чужда земя. Според Чунчуков незаконното строителство продължава, защото сега действащият Закон за устройство на територията дава правото на хората, които са построили незаконни постройки, да обжалват. \n\r\n\"Когато ти си извършил строителство в чужд имот, независимо общински, държавен или частен, то не трябва да се дава право и минута да си помислиш, че този човек може да обжалва. Това даже трябва да се криминализира, а не да му даваш право да обжалва\", подчерта той.\n\r\nДокато делата се точат, имотът се ползва от нашествениците, а данъците се плащат от собственика, години наред.                           \n\r\n\"И продължават още да строят, кой каквото намери. Братът на баба ми има 13,5 декара земя, ако ви заведа да видите колко незаконни сгради има, ще се хванете за главата. Нищо не плащат, а ползват\", заяви Люба Шаламанова.\n\r\nАйри Мурад, общински съветник от Реформаторския блок, който живее в \"Столипиново\", също потвърди, че случаите, в които хора се настаняват върху чужда земя, са много.\n\r\n\"Проблемите в махалите трябва да бъдат решавани. Държавата и общината трябва да съдействат имотите да бъдат освободени. След това имотът може да бъде продаден, или общината да мисли възможност за купуване и пускане след това за продажба на тези терени\", посочи Борислав Инчев, кмет на район \"Южен\" и председател на ВМРО в Пловдив.", "date": "2019.03.21", "title": "Жена дължи над 1000 лв. на хазната, а земята й - превзета от роми"}
{"url": "https://www.dnes.bg/index/2019/03/21/tendenciite-v-obuvkite-za-prolet-liato-2019.405188", "text": "Когато в един проект са замесени супермодел, дизайнер и бранд за обувки, можем да очакваме всичко.\r\n \r\nОсобено ако дизайнерът е Джеръми Скот и е в колаборация със Staccato, представени от Стела Максуел.\r\n \r\nЗвездната троица преобръща представите ни за кампания за пролет-лято 2019 и разкрива тенденциите в обувките чрез студийни кадри, заснети от Маркус Мам.\r\n \r\nСупермоделът позира в дръзките модели обувки, характеризиращи се с равни подметки и смели принтове.\r\n \r\nРазбира се, партньор за част от кадрите е дизайнерът, като двамата пренасят своя неуморим дух и във фотосесията.\r\n \r\nОт равни сандали с многобройни пайети, блестящи елементи, платформи и високи боти, колекцията буквално отговаря на всеки стил и предпочитания.\r\n \r\n", "date": "2019.03.21", "title": "Тенденциите в обувките за пролет-лято 2019 "}
{"url": "https://www.dnes.bg/obshtestvo/2019/03/21/buntyt-na-belite-prestilki-malko-pari-lipsa-na-uvajenie.405229", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Медицинските сестри излизат на втори протест днес. Те ще бъдат пред сградата на Министерството на здравеопазването. Здравните работници искат по-добри възнаграждения, за да могат да се посветят на пациентите си, а не да се налага да работят по 12 часа и то на две места.\n\n\n\r\nВ \"България сутрин\" председателят на Българската асоциация на професионалистите по здравни грижи Милка Василева заяви, че ако до месец не бъде разработена адекватна методика за разпределение на средствата в здравеопазването, както обеща министър Ананиев, протестите ще продължат.\r\n\"Не става въпрос само за пари. Те са важни, за да бъдат хората спокойни. Заплащането може да бъде постигнато по някакъв начин. Има огромна липса на уважение към професията ни. През всички тези години настояваме за нормални заплати и условия за работа. Колегите се намират в изключителна емоционална активност.\r\n                    \n                    \n                В момента колегите искат почти същите неща, но има и такива искания, които в момента не могат да бъдат постигнати, обясни Василева.\r\nЩе подкрепим всички позволени от закона форми на протест. Настояваме за поне 950 лева, както е заложено в колективния трудов договор. Когато работиш на 2-3 места, работиш за сметка на собственото си здраве. Министър Ананиев е обещал в рамките на месец да бъде разработена методика за разпределение на средства. Ако това не случи протестите ще продължат\", заяви още Василева пред .\n\r\nТя допълни, че още преди десет години Асоциацията на професионалистите по здравни грижи е алармирала правителството, че ще започне затваряне на болници заради липсата на персонал. Никой обаче не е обърнал внимание на това предупреждение и поради тази причина напоследък все повече здравни заведения се закриват.\r\nАко господин Борисов за пореден път намери извънредни средства може би колегите няма да напускат в такава масовост, но самата Василева няма разчети колко е недостига. По думите й, са водени дискусии, разговори с много политици, но исканията им почти не се изпълняват или стъпките са малки  в дадената посока. Но колегите нямат време да чакат, защото работят за сметка на собственото си здраве.\n\r\n ", "date": "2019.03.21", "title": "Бунтът на белите престилки: Малко пари, липса на уважение "}
{"url": "https://www.dnes.bg/balkani/2019/03/21/radovan-karadjich-srybskiiat-narod-i-az-pobedihme.405231", "text": "Апелативната камара на Международния остатъчен механизъм в Хага обяви вчера доживотна присъда на бившия президент на Република Сръбска Радован Караджич. Тази новина е водеща за сръбските издания днес.\n\r\nКараджич бе осъден за геноцид и престъпления против човечеството в Босна и Херцеговина, пише вестник \"Данас\". С това решение бе променена първостепенната присъда на трибунала в Хага, с която през март 2016 г. той бе осъден на 40 години затвор.\n\n\n\r\n73-годишният Караджич не показа почти никаква реакция, когато съдия Ван Йонсен от Дания прочете осъдителната присъда. Йонсен каза, че съдът е сгрешил, когато е осъдил Караджич на 40 години затвор, имайки предвид обема и систематичната жестокост на неговите престъпления, посочва изданието.\n                    \n                    \n                \r\nПрисъдата бе приветствана гласно от хората, които следяха процеса в галерията на съда. Преди произнасянето на присъдата пред сградата на съда в Хага се бяха събрали роднини на жертви от войната в Босна и Херцеговина, както и хора, които подкрепят Караджич, отбелязва вестник \"Данас\", цитиран от БТА.\n\r\nВестник \"Блиц\" пише, че с доживотната си присъда Радован Караджич става седмият сърбин, който получава това наказание от трибунала в Хага.\n\r\n\"Вечерне новости\" публикува послание към сръбския народ на Радован Караджич, прочетено от неговия адвокат Марко Сладоевич пред телевизията на Република Сръбска. В него Караджич наред с останалото казва: \"Сръбският народ и аз, заедно с него вече победихме. Създадена е Република Сръбска, а сръбският народ е свободен в собствената си държава. Жертвата, която правя, е по-малка от другите. Хиляди младежи със своите животи изградиха Република Сръбска. Мнозина станаха военни инвалиди... Най-голямата жертва понесоха майките, чиито синове, често единствени, дадоха живота си за свободата на сръбския народ. Това са истинските жертви\".\n\r\n\"Това безплодно отмъщение на Хагския трибунал, на мен, стареца, не може да стори нищо\", казва още Караджич, цитиран от в. \"Вечерне новости\".\r\nДоверието в трибунала в Хага окончателно беше загубено, заяви междувременно по националната телевизия на Република Сръбска председателят на босненското председателство Милорад Додик, цитиран от ТАСС. Той нарече обявената вчера присъда \"доживотен затвор\" на бившия лидер на босненските сърби Радован Караджич \"нагла и цинична\".\n\r\n ", "date": "2019.03.21", "title": "Радован Караджич: Сръбският народ и аз победихме!"}
{"url": "https://www.dnes.bg/stranata/2019/03/21/vypreki-proletta-5-mechki-vse-oshte-spiat-zimen-syn-v-belica.405251", "text": "Въпреки че пролетта вече е тук 5 мечки все още не са се събудили от зимния сън  в Парка за танцуващи мечки в Белица.\r\nПо думите на Васил Мадолев, ръководител на екип в Парка, най-големите и най-спокойни мечки все още спят. Това са лидерите във всеки един от секторите в парка, през есента на тях не им се е налагало особено много да се борят за храната си, обясни той пред \"Фокус\".\r\nСпоред него най-вероятно до края на месеца и ще се събудят, тъй като и времето вече е станало доста топло, но трябва да се има предвид, че почти всяка година има и мечки, които надхвърлят зимен сън от порядъка на 4 - 5 месеца, а рекордът в парка е 6 месеца.\r\nВасил Мадолев добави, че голям успех е, че малкото мече Рико е успяло да заспи зимен сън за около месец, въпреки че е едва на 3-годишна възраст.\r\n                    \n                    \n                \"Това не беше истински 100% зимен сън, но в най-студените дни през януари мечето си намери място между много гъсти дървета, където нямаше никакъв сняг, събра си сухи листа и там прекара близо 1 месец. Той не спеше, наблюдаваше какво се случва около него, но не беше изобщо активен и дори отказваше да яде. Той изкара една летаргия, без да яде и без да пие вода“, каза още той.\r\n ", "date": "2019.03.21", "title": "Въпреки пролетта: 5 мечки все още спят зимен сън в Белица"}
{"url": "https://www.dnes.bg/stranata/2019/03/21/nitrati-hrom-magnezii-nekachestvena-voda-v-plevensko.405248", "text": "Седем проби от питейната вода в област Плевен не са отговорили на изискванията за качество.\r\nВ село Изгрев е установено завишено количество на нитрати, а в село  Новачене - на хром, почти двойно от допустимото по наредбата за  качеството на водата. Малко над допустимото наличие на хром е  регистрирано и в село Асеново.\r\nВ село Мечка е имало нитрати над нормата. Две от пробите в село Коиловци са показали магнезий над допустимото.\r\nПри  епидемиологичните проучвания на чревните инфекциозни заболявания в  региона не е доказана причинна връзка с питейната вода. Не са възникнали  инциденти, водещи до здравен риск, съобщиха от РЗИ - Плевен.\r\n \r\n ", "date": "2019.03.21", "title": "Нитрати, хром, магнезий... Некачествена вода в Плевенско"}
{"url": "https://www.dnes.bg/snimka-na-denia/2019/03/21/malko-oblaci-i-utre-no-slynchevite-chasove-shte-sa-poveche.405253", "text": "Облачността утре ще е разкъсана, предимно значителна. След обяд ще намалява, най-късно вечерта над Източна България и над по-голямата част от страната ще се установи предимно слънчево време.\r\nПрез нощта ще е почти тихо, през деня ще духа слаб северен вятър. Минималните температури ще са предимно между 2 и 7 градуса, дневните ще се повишат и максималните ще са от 14 до 19 градуса, според прогнозата на НИМХ-БАН.\r\nПо Черноморието облачността ще е разкъсана, предимно значителна, едва привечер ще намалява. Преди обяд ще духа слаб до умерен вятър със северна компонента, който до вечерта ще се ориентира от югоизток. Максималните температури ще са между 12 и 15 градуса. Температурата на морската вода е 9-10 градуса. Вълнението на морето ще е 1-2 бала.\r\n                \n                Над планините преди обяд облачността ще е предимно значителна, но вероятността за валежи е малка. По-късно през деня ще намалява и над повечето райони ще се установи предимно слънчево време. Ще духа умерен вятър от север-североизток. Максималната температура на височина 1200 метра ще е около 7, на 2000 метра - около 0 градуса.\r\nПрез почивните дни ще преобладава слънчево време с по-значителна облачност в събота над Източна България, но без валежи. В нощните часове и сутрин ще бъде почти тихо и ще се понижат минималните температури, а дневните ще се повишат и в неделя отново ще достигнат, на места и ще надхвърлят 20 градуса. (БТА)", "date": "2019.03.21", "title": "Малко облаци и утре, но слънчевите часове ще са повече "}
{"url": "https://www.dnes.bg/eu/2019/03/21/proevropeiskite-partii-zamraziavaneto-na-orban-e-trik.405255", "text": "Най-големите проевропейски партии в ЕС критикуваха решението на ЕНП да замрази временно вместо да изключи партията на унгарския премиер Виктор Орбан ФИДЕС.\n\r\nСоциалистите, либералите и зелените коментираха като половинчато и слабо решението, което предвижда временно отнемане на правото на глас, участието в срещите на ЕНП и издигането на членове на ФИДЕС на партийни постове в европейската християндемократическата партия.\n\r\nТрите политически семейства са най-големите проевропейски сили и предвид очакванията ЕНП и социалистите да загубят представителност в следващия Европейски парламент, естествени потенциални съюзници на десноцентристите.\n\r\n                    \n                    \n                Лидерът на либералите в Европарламента Ги Верхофстат нарече решението на ЕНП “политически трик, който е срам за Европа”. Според него половинчатата мярка показва, че “ЕНП винаги ще поставя парламентарните си членове пред европейските интереси”.\n\r\nВерхофстат намира ограниченията, наложени на ФИДЕС, за твърде ограничени и показващи, че “ЕНП не се интересува от върховенството на правото, демократичните принципи и независимостта на съдебната власт и медиите, а само от себе си”.\n\r\nРазочарование изрази и лидерът на социалистите в Европарламента Удо Булман. Според него действието срещу ФИДЕС е закъсняло и показва, че “орбанизацията” на ЕНП е твърде напреднала и ще е трудно да бъде изкоренена. \n\r\nНеговият съпартиец Ищван Уихей добавя, то не решава проблема и че докато партията не бъде изключена от ЕНП, “както ЕС, така и най-голямото европейско партийно семейство ще бъдат заложници на мръсните политически игри на Орбан и неговите последователи”.\n\r\nЗа европейските Зелени замразяването на членството на ФИДЕС е печелене на време преди европейските избори.\n\r\n“Защитата на върховенството на правото и европейските демократични ценности не могат да бъдат компрометирани чрез политически трикове”, заяви съпредседателката на групата в Европарламента Ска Келер.\n\r\nВторият съпредседател на Зелените Филип Ламберт смята, че е срамота, че ЕНП се е задействала, едва когато нейни членове са били сложени на плакати, а не когато са били затваряни вестници и университети и съдии са замествани с партийни назначения.\n\r\nЕНП реши в сряда временно да замрази членството на партията на Виктор Орбан, докато комисия от мъдреци начело с бившия белгийски премиер и председател на Съвета на ЕС Херман ван Ромпой оцени обвиненията срещу ФИДЕС за отклоняване от принципите на християндемокрацията. Срок за доклада на мъдреците не беше поставен. Това стана възможно, след като 13 партии, членуващи в ЕНП, настояха да се разгледа положението на унгарската управляваща партия в политическото семейство. Те бяха подтикнати от кампанията на Орбан, на която членуващият в ЕНП председател на Еврокомисията Жан-Клод Юнкер бе сложен на плакати по унгарските улици заедно с американския финансист Джордж Сорос като привърженици на миграцията, на която унгарският премиер е категоричен противник.", "date": "2019.03.21", "title": "Проевропейските партии: Замразяването на Орбан е трик"}
{"url": "https://www.dnes.bg/health/2019/03/21/kak-stresyt-vliiae-na-kojata.405204", "text": "Как се грижите за кожата си? Ежедневно почистване, нанасяне на кремове, маски, масажи и т. н. От всичко това нашата кожа се нуждае, но не забравяме ли още нещо? Това, за което би ни благодарила е да се научим да управляваме тревожността и стреса в ежедневието си. Забравяме за тях, а те могат много да влошат състоянието на кожата. Как?\r\n\r\nМалка доза стрес има положителен ефект върху тялото ни, защото ни държи фокусирани. Но в забързаното ежедневие тази малка доза често преминава границите. Тревожността и хроничният стрес оказват влияние върху имунната система, което ни прави по-податливи на кожни инфекции. Също така, стресът може да е причина за по-бавното възстановяване на кожата от рани. Той забавя процеса на оздравяване, като отслабва нейната защита.\r\n                    \n                    \n                \r\nАко имате някои от тези кожни неразположения не само през зимните месеци, може би е време да намалите стреса. Високите нива на тревожност могат да окажат влияние върху естествените запаси от влага на кожата. Това може да се отрази на синтеза на хиалуронова киселина, което причинява сухота, споделят дерматолози. Също така стресът и тревожността могат да влошат състоянието на хора, страдащи от екзема.\r\n", "date": "2019.03.21", "title": "Как стресът влияе на кожата?"}
{"url": "https://www.dnes.bg/obshtestvo/2019/03/21/epidemiia-ot-morbili-prez-2018-g-e-imalo-13-bolni-prez-2017-g-165.405277", "text": "През 2018 г. броят на заболелите от морбили е бил 13. За сравнение през 2017 г. болните са били 165, като е имало и един смъртен случай, а през 2016 г. е имало само един заразен. Това става ясно от предоставени данни от министъра на здравеопазването Кирил Ананиев в отговор на депутатски въпрос във връзка със зачестилите случаи на морбили през последните месеци.\n\n От началото на тази година бяха регистрирани десетки заболели. Най-голям продължава да бъде броят на открити случаи на морбили в областите Благоевград и София – област, по-точно Самоков. Изследване в немска лаборатория е показало, че щамът, които циркулира у нас, е внесен от Италия или Германия. 38% от заразените с морбили са деца, ненавършили възрастта за имунизация.\n                    \n                    \n                \r\nСпоред данните за заболелите от заразни болести през последните три години /2016-2018 г./ не е имало случаи на чума, холера и дифтерия. Регистрирани са единични случаи на коремен тиф и тетанус.\n\r\nИма хиляди заболели обаче от скарлатина и вирусен хепатит А. През 2016 г. болните от скарлатина са били 4821, а през 2018 г. те са били с около хиляда по-малко. За последните 3 години най-много болни от хепатит е имало през 2017 - 2510. През 2018 г. заболелите са били 1347 души, като е имало и 3 смъртни случаи.\n\r\nЗа периода 2016-2018 г. пък са регистрирани между 134 554 и 148 598 случая на остри респираторни заболявания и грип само в областните градове, показват данните. Смъртността от грип е трудно да се изчисли, тъй като обикновено смъртните случаи не се класифицират като дължащи се на грип, а на настъпилите усложнения и придружаващи заболявания. \n\r\nСпоред данни на НСИ 20 заболели на 100 000 души умират ежегодно от грип и пневмония.", "date": "2019.03.21", "title": "Епидемия от морбили? През 2018 г. е имало 13 болни, през 2017 г. - 165"}
{"url": "https://www.dnes.bg/business/2019/03/21/godishnite-nagradi-na-imoti-net-otlichiha-14-agencii-i-brokeri.405273", "text": "14 агенции за недвижими имоти, брокери и имоти бяха отличени по време на четвъртите Годишни награди на Imoti.net на специална церемония, която се проведе на 20 март в София. Това е единственият форум, на който се оценяват постиженията, коректността и добрата репутация на компаниите и експертите в сектора. Тази година над 200 компании се включиха в надпреварата за в Годишни награди на за 2018 година. \n\r\n\"Радваме се, че при една успешна година, каквато беше 2018-та, агенциите и брокерите са отбелязали добри резултати, които споделиха с нас. Много приятна изненада беше, че доста хора се включиха и в класацията на потребителите и гласуваха за агенция за недвижими имоти, сайт и брокер на годината“, обясни мениджърът на водещия сайт Imoti.net Снежана Стойчева. \n                    \n                    \n                \r\nПобедител в категория \"Агенция за недвижими имоти на годината\" е Bulgarian Properties. \n\r\n\"Нашата агенция е на 15 години. За нас е успех, че от агенция, която работи предимно с чуждестранни купувачи в началото, се превърнахме във водеща агенция в страната“, заяви Полина Стоева, изпълнителен директор на Bulgarian Properties.\n\r\nВ същата категория, но за малък и среден бизнес, призът получи \"ЕППИ Сделки с имоти“. За \"Най-динамично развиваща се Агенция за недвижими имоти“ бе отличена Smart Brokers, а наградата \"Дебют\" отиде при La Maison Ideale. \n\r\nГолям интерес предизвика категорията \"Най-добър сайт на Агенция за недвижими имоти\", в която участваха над 30 уебстраници. Първо място спечели Luximmo.bg.\r\nТрадиционно категорията \"Брокер на годината“ е сред най-оспорваните вЗаради отличните резултати тази година бяха отличени трима брокери - Магдалена Тошева от Bulgarian Properties, Людмил Боянов от Arco Real Estate и Евгени Златев от Super Имоти.\r\nОрганизаторите от Imoti.net връчиха специална награда на брокера Иван Василев от Капитал Естейт. Призът \"Бизнес имот на годината“ получи ФеърПлей БизнесХъб ЕАД, а в категория \"Жилищен имот на годината“ бе отличен Пловдив Сити Парк.  \n\r\nПотребителите също отличиха своите фаворите в три категории. Най-много гласове за \"Агенция за недвижими имоти на годината\" получи \"Ера недвижими имоти\", а отличието за сайт на агенция грабна уебстраницата http://home2u.bg/. За \"Брокер на годината“ потребителите отличиха Неда Драгиева oт Ibrokers. \n\r\nГодишните награди на imoti.net 2018 се осъществяват с генералното партньорство на Пощенска Банка и подкрепата на Теленор, Университет Бокони, Realtor Assitant Pro, Бритиш Американ Табако, Камарата на строителите в България. Медийни партньори са Investor.bg, Bloomberg TV Bulgaria, Bulgaria ON AIR, Градът Медия Груп, Kmeta.bg, вестник \"Строител“. \n\r\nImoti.net е част от Investor Media Group – втората най-предпочитана онлайн медийна група сред потребителите в България по данни на Gemius. Мисията на сайта е да подкрепя коректните участници в имотния бизнес, така че потребителите на техните услуги да могат да правят правилен избор в свой интерес по всяко време. В полза на потребителите Imoti.net стартира и поредицата \"Доверен брокер“ със съвети за разграничаване на коректните и некоректни посредници при сделките с имоти.\r\n ", "date": "2019.03.21", "title": "Годишните награди на Imoti.net отличиха 14 агенции и брокери"}
{"url": "https://www.dnes.bg/temida/2019/03/21/horata-na-mitio-ochite-reketirali-shte-te-ostavia-bez-lice.405279", "text": "Обвинителен акт срещу Димитър Желязков - Очите като ръководител на организирана престъпна група внесе спецпрокуратурата в спецсъда.\r\nГрупата за изнудване, принуда чрез заплахи, палежи и разпространение на наркотици действала от януари 2013 г. до 2 август 2018 г. на територията на Бургас, Ямбол, Несебър и курорта \"Слънчев бряг“.\r\nНа съд по същото дело са предадени още 12 души, съобщиха от Апелативната специализирана прокуратура.\r\nДеветима от тях - за участие в ръководената от Желязков група, а 3-ма за престъпления, извършени по поръчение на групата. Сред обвиняемите участници е и дъщерята на Желязков - Станислава, обвинена за събиране на \"такса спокойствие“ от таксиметрови фирми и собственици на търговски обекти в \"Слънчев бряг\".\r\n                    \n                    \n                Освен като ръководител на организирана престъпна група, Желязков ще отговаря за 9 деяния, извършени от него и от останалите обвиняеми по негово разпореждане.\r\nОт създаването на групата през януари 2013 до края на 2017 г. участниците получили само от две собственички на погребални агенции в Бургас близо 72 000 лв. \"такса спокойствие\". Чрез заплахи те били принудени да плащат по\r\n150 лв. за всяко погребение, като се \"отчитали\" на групата на всяко 10-о число от месеца.\r\n\"Ако не ми дадеш парите веднага, ще има чупене на капачки, нали знаеш?“, \"Ако спреш да плащаш, ще съжаляваш - последствията ги знаят всички“, гласели част от заплахите. Само през 2013 г. събраната \"такса\" възлязла на 20 100 лева.\r\nКогато в началото на следващата година те отказали да плащат, едната от тях била заплашена с пистолет в лицето: \"Дължиш ми по 150 лв. за погребение. Жива няма да те оставя, не го ли разбра? Ей сега затварям вратата и те почвам. Ей сега ще те обезобразя. Ще те оставя без лице, бе! Давай парите ... мастийо долна!“. След случката плащанията продължили.\r\n\"Такса охрана\", но и \"Такса рекет\" бил принуден да отчита на групата предприемач от Ямбол. Най-напред той бил заставен да приеме обектите му в града да бъдат охранявани от \"Аркус Сигурност Бургас\" ООД - фирмата, в която Димитър Желязков е бил назначен на длъжност експерт по сигурността.\r\n\"Остави джипа - виж децата ти. Не можеш да ги пазиш непрекъснато. Има лоши хора – може да им се случи нещо лошо – я ще вземат да ги отвлекат, я някоя беля ще направят\", \"съветвали\" бизнесмена хората на Желязков. Иначе \"няма да бъдат отвличани децата ти, няма да ти бъдат палени коли\", няма “да ти счупят стъкло на заложната къща или на офиса... да хвърлят нещо вътре и да ги запалят\".\r\nТаксата за охрана за обектите на предприемача в града била 2520 лв. месечно. Освен нея обаче, той трябвало да плаща на групата и \"такса рекет\". От 2013 г. до началото на 2018 г. въпросната такса плавно се покачвала, за да достигне до 45 000 лв. месечно. Когато бизнесменът отказвал да плаща повече, му показвали снимката на детето, или му отправяли смъртни заплахи.\r\nБизнесмен от Бургас е бил изнудван да се откаже от дяловете си в успешно търговско дружество в полза на групата, както и да продаде на ниска цена своите дялове във фирма, стопанисваща казино в Слънчев бряг. Отказът довел до опожаряване на казиното и личния автомобил на бизнесмена.\r\nДруг предприемач от Бургас Желязков \"глобил\" с 250 000 лева, защото отказал да плаща такса \"рекет\", заплашен бил и с убийство.\r\nВ част от случаите Желязков лично участвал в рекетирането на набелязаните от него жертви. За извършените от него престъпления законът предвижда до 15 г. затвор, глоба от 5 до 10 хиляди лева и конфискация на една втора от имуществото му.\n\r\n ", "date": "2019.03.21", "title": "Хората на Митьо Очите рекетирали: Ще те оставя без лице!"}
{"url": "https://www.dnes.bg/zvezdi/2019/03/21/muzeite-na-madam-tiuso-zapazvat-figurite-na-djako.405269", "text": "Заради обвиненията в педофилия в новия документален филм за Майкъл Джексън \"Да напуснеш Невърленд\" изпълнители, продуценти, музеи, модни къщи, радиостанции се разграничиха от покойния Крал на попа. В отговор на призива восъчните му фигури да бъдат претопени, от Музеите на Мадам Тюсо заявиха, че ще ги запазят, пише в. \"Дейли стар\".\r\nВосъчни фигури на Майкъл Джексън има в музеите от прочутата верига в Лондон, Блекпул, Лас Вегас, Ню Йорк, Сан Франциско, Шанхай, Хонконг, Пекин и Сидни, предаде БТА.\r\nВъпреки скандала, който се разгоря покрай излъчването на документалния филм \"Да напуснеш Невърленд\", в който Уейд Робсън и Джеймс Сейфчък обвиняват Майкъл Джексън в педофилия, от Музеите на Мадам Тюсо засега не възнамеряват да се \"отърват\" от восъчните фигури на певеца.\r\n                    \n                    \n                \"Нашите скулптури от восък отразяват профили с влияние върху поп културата, които посетителите искат да видят. Ние редовно съобразяваме с външни събития решенията си кои фигури да показваме. Засега и в обозримо бъдеще восъчните двойници на Майкъл Джексън ще останат изложени на показ\", каза музеен говорител.", "date": "2019.03.21", "title": "Музеите на Мадам Тюсо запазват фигурите на Джако"}
{"url": "https://www.dnes.bg/eu/2019/03/21/borisov-za-paketa-mobilnost-v-ep-shte-e-narushenie.405286", "text": "Спорният пакет „Мобилност“ ще бъде разгледан в сряда от Европейския парламент, за да бъде гласуван на предпоследната сесия на парламента за този мандат, идната седмица в Страсбург. Това съобщи председателят на ЕП Антонио Таяни на среща с премиера Бойко Борисов в Брюксел. \n\r\nТова ще стане по предложение на председателя на либералите в ЕП Ги Верхофстад, уточни Таяни.\n\n\n\r\n„Смятам, че това е в нарушение на правилника, защото за първи път в пленарната зала ще влезе текст, който е отхвърлен в транспортната комисия“, посочи Борисов. \n\r\nПремиерът е категоричен, че решението за пакета „Мобилност“ трябва да се вземе от следващия състав на Европейския парламент.\n                    \n                    \n                \r\nАнтонио Таяни посочи, че е предложил отлагане на разглеждането на пакета „Мобилност“, но социалистите и либералите в ЕП са гласували против. \n\r\nБългарските евродепутати ще положат всички усилия заедно с колегите си от останалите държави, засегнати от мерките в пакета „Мобилност“, да не се стига до гласуване в пленарната зала на ЕП на неприемливия пакет за транспортните работници, съобщи правителствената пресслужба.. \n\r\nПакетът \"Мобилост\" предвижда въвеждането нови правила и изисквания за международните превози, които според официалната българска позиция са непропорционални и дискриминационни и ще доведат до множество фалити в бранша.\r\n ", "date": "2019.03.21", "title": "Борисов за пакета \"Мобилност\" в ЕП: Ще е нарушение!"}
{"url": "https://www.dnes.bg/obshtestvo/2019/03/21/desetki-taksita-blokira-carigradsko-i-centyra-na-sofiia.405282", "text": "\nДесетки таксиметрови шофьори излязоха на протест срещу нерегламентираните превози на пътници. Жълтите коли тръгнаха от бул. \"Цариградско шосе\" в посока центъра на града. \n\n Недоволството им е заради приложение в интернет, чрез което се извършват нерегламентирани таксиметрови превози. \n\r\nСтава въпрос за такситата на \"Максим\", които според протестиращите браншови организации обаче нямат необходимите лицензи. \n\r\n\"Протестът ни цели институциите да се сезират и да се реши проблемът с нерегламентираните превози\", заяви Спас Атанасов, председател на Браншовата камара на таксиметровите превозвачи.\n                    \n                    \n                \r\nТака че за да привлекат вниманието те минаха през бул. \"Цариградско шосе\", \"Цар Освободител\", улиците \"Георги С. Раковски\" и \"Оборище\".  \n\r\nОчаквано това създаде неудобство на останалите шофьори като движението по маршрута на шествието беше спирано периодично, за да се пропуснат такситата, което доведе до образуване на колони от автомобили.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.03.21", "title": "Десетки таксита блокира \"Цариградско\" и центъра на София "}
{"url": "https://www.dnes.bg/stranata/2019/03/21/plovdivchani-vandalstvat-na-bunardjika-schupiha-akvedukt.405276", "text": "Кметът на район \"Централен\" в Пловдив - Георги Стаменов, алармира за груба вандалска проява на хълм Бунарджика. През нощта неизвестни извършители са счупили част от горния акведукт, след като са хвърлили тежко бетоново кошче от терасата.\n\n\r\nНай-вероятно актът е умишлен, тъй като кошчето е носено от друга част на хълма. \r\nГеорги Стаменов призова гражданите да ценят и пазят направеното, защото то принадлежи на пловдивчани и трябва да се съхрани за поколенията. Той апелира, ако има свидетели на вандалския акт, да сигнализират компетентните органи.\n\r\nБунарджикът се облагородява с проект за обновяването на парка. Възстановяват се езерата,  пързалките и акведуктите. Ще бъдат изградени и различни кътове за отдих. Работи се и по подмяна на подземната инфраструктура – водопровод, канал, поливна система, електросистема, стълбове с осветление.\n                    \n                    \n                \r\nПредвидено е и 24-часово наблюдение с цел сигурност на гражданите и опазване на обекта.", "date": "2019.03.21", "title": "Пловдивчани вандалстват на Бунарджика, счупиха акведукт"}
{"url": "https://www.dnes.bg/balkani/2019/03/21/bylgarska-kola-sred-udarenite-pri-incidenta-s-avtobus-v-istanbul.405291", "text": "Няма пострадали български граждани при инцидента с автобус по-рано днес в Истанбул. Това съобщиха от външното ни министерство.\r\nПо информация на Генералното консулство на България в Истанбул в квартал Беязит шофьор на пътнически автобус, изгубил контрол над управлението, е ударил около 10 паркирани автомобила и пешеходци.\n\r\nНа мястото на инцидента са се намирали и двама български граждани, които са в добро здравословно състояние и не се нуждаят от медицинска помощ, но автомобилът им е понесъл значителни щети.\r\nИма ранени при инцидента, които са откарани с линейки до близките болници. Сред тях няма български граждани.\r\nНяма постъпила информация за засегнати от инцидента други български граждани. Генералното консулство в Истанбул има готовност за оказване на съдействие при необходимост. Телефони за връзка: +90 212 281 01 14; +90 212 281 01 15; +90 212 281 01 16.\r\n ", "date": "2019.03.21", "title": "Българска кола сред ударените при инцидента с автобус в Истанбул "}
{"url": "https://www.dnes.bg/obshtestvo/2019/03/21/borisov-za-apartamentite-gadno-mi-e-ne-ni-opravdava-che-drugite-sa-maskari.405296", "text": "Премиерът Бойко Борисов заяви, че му е неприятна темата за апартаментите на заместника му в партията Цветан Цветанов.\r\n\"Много ми е тъжно и гадно, защото обяснение има. Говорих с Цветанов по телефона. Ще говоря още веднъж с тях, но не ми е приятна тази тема. Според тях е законно\", коментира той пред журналисти.\n\nБорисов обясни, че ще изчака \"кратко време\" прокуратурата и КПКОНПИ да се произнесат.\r\n\"Трябва да се изправя и срещу колегите от ГЕРБ, които казват: \"При всеки случай ти жертваш, режеш глави и махаш, докато нашите политически опоненти застават вкупом и казват: \"Ние подкрепяме виновните\", коментира той.\r\n                    \n                    \n                Борисов заяви, че дори само нарушение да има, много внимателно ще проследи тези сделки, защото решенията са много тежки в кратко време преди изборите.\r\n\"Мога само да уверя, че ГЕРБ винаги сме вземали правилните решения. И това, че другите са маскари, нас не ни оправдава\", посочи той.\r\n\"Свикнали сме на всякакви корупционни схеми, въпросът е ГЕРБ прави ли така, това е тежкият въпрос за нас, той е морален въпрос\", каза още Борисов.\r\nСпоред него всичко е много добре планирано преди изборите.\r\n\"Цветанов също трябва да си направи изводите, откъде дойде тази атака по това време, но това пак не ни оправдава. Като се видим, разговорът няма да е дали е законно или не, би трябвало да е законно, не са деца. Мъчно ми е, че направиха толкова добри неща, а цялата гадост, която ни удря, е за нещо толкова битово и ненужно\", каза той по повод имотните сделки на Цветан Цветанов.\n\r\n\"Яд ме е. Толкова добри неща правим. Отива ни енергията ей така. Възложил съм на Ананиев да поправи методиката за медицинските сестри. Ако трябва да се доплатят още, ще доплатим, да са доволни\", каза Борисов.\r\nТой посочи, че е разтревожен от случващото се по темата Брекзит.\r\n\"Хиляда  дни се работи по Брекзит, остават още седем - и пълна неяснота\", каза  премиерът и напомни, че може да има кратка отсрочка, но ако се чака до  30 юни, британците ще трябва да вземат участие в Европейските избори.\r\nМного  тежък разговор ще бъде днес, прогнозира министър-председателят в  Брюксел. Според него ще се работи цяла нощ, а времето изтича.", "date": "2019.03.21", "title": "Борисов за апартаментите: Гадно ми е! Не ни оправдава, че другите са маскари"}
{"url": "https://www.dnes.bg/obshtestvo/2019/03/21/medsestrite-opynaha-palatki-shte-protestirat-vseki-den.405292", "text": "\nСтотици медицински сестри, акушери, лаборанти и рехабилитатори излязоха за втори път на протест пред Министерството на здравеопазването. \n\n\n Те настояват основната заплата да бъде в размер на две минимални работни заплати, както и да се подобрят условията им на труд. \n\r\nКъм протеста се присъединиха и представители на Национален синдикат „Защита“. \n\r\nПрофесионалистите по здравни грижи издигнаха плакати с лозунги: \"Не ни прокуждайте от Родината! Искаме да останем и работим ТУК!\", \"Господа депутати, спрете агонията на българското здравеопазване!\". \r\n                    \n                    \n                За кратко по време на протестта те блокираха движението на кръстовището на булевардите \"Мария Луиза\" и \"Тодор Александров\". Малко по-късно то бе възстановено.\n\r\nМедицинските сестри напомниха за себе си с национален протест на 1 март.\n\r\nЗдравното министерство ги покани на среща и се споразумя с протестиращите да им даде срок от 20 дни, за да изпълни исканията им.\n\r\nВъпреки това, медицинските сестри обявиха, че започват да протестират всеки ден, защото не са сигурни, че обещанията, които им дава ресорния министър Кирил Ананиев, ще се изпълнят.", "date": "2019.03.21", "title": "Медсестрите опънаха палатки, ще протестират всеки ден "}
