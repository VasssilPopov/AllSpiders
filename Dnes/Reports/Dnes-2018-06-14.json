{"url": "https://www.dnes.bg/izvanrelsi/2018/06/14/modnite-ambicii-na-kanie-uest-poshlost-za-prodan.379339", "text": "Кание Уест и Ким Кардашян безспорно са една от най-известните двойки в света. Жени по цял свят искат да приличат на риалити звездата (че дори и у нас), а бъдещи рапъри мечтаят да направят поне един толкова успешен хит или, дай боже, албум.\n\r\nЗа нещастие (или пък не), успешните музикални проекти на певеца останаха в миналото, той претърпя фалит и реши да навлиза в модната индустрия. Тази така привлекателна сфера за знайни и незнайни изглежда апетитна и макар винаги да съм \"за\" да се дава шанс на новите дизайнери и лица, това ми идва в повече.\n\r\nИ не защото може и да не е талантлив, все пак първите модели Yeezy бяха супер успешни, а защото всичко около семейството започва да се пропива с пошлост.\r\n                    \r\n                    \r\nНовата кампания на Кание Уест доказва изцяло тезата ми. Кадрите представят почти или напълно голи жени, носещи само маратонките на wanna be дизайнера.\n\r\nЧе дори една от дамите е порнозвезда, която изключително много прилича на Ким Кардашян. Случайност? Не мисля!\n\r\nИ докато всички се борят за титлата \"дизайнер\", представяйки изделията си пред обществото, за Кание Уест и Ана Уинтур не му стига на първия ред. Ако ще да седи и до Бионсе и Джей Зи.\n\r\nМакар да се казва, че сексът и пошлостта продават, нека си останат само в риалити средите и музикалните сцени, където подобна артистичност може и да се възприеме добре.\n\r\nЗащото да застанеш до Мери Катрандзу, една от новаторките и наистина дизайнерка, която направи забележителен дебют и се изгради за няколко години като име, би било леко неудобно.\n\r\nГолите пошли тела, Ким Кардашян, Кание Уест и порнозвездата в кампанията са друга бира, та добре, че е поне Кендъл Дженър, за да ги отсрами малко.\n\r\nИ за да не решите, че това е безпочвен хейт, можете да видите новите кадри от кампанията в .\n\r\nМодата умря, да живее модата!", "date": "2018.06.14", "title": "Модните амбиции на Кание Уест: Пошлост за продан!"}
{"url": "https://www.dnes.bg/politika/2018/06/14/skandali-i-politicheski-strasti-zaradi-imeto-na-makedoniia.379379", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Скандали и политически страсти заради името на Македония, довели до вътрешнополитическо напрежение в страната, политически бури в Гърция и крайни реакции от страна на българското правителство.\n\r\nПрезидентът Георге Иванов изрази неодобрение към постигнатото споразумение за смяна на името с \"Република Северна Македония\", а македонските медии остро реагираха на отказа на българския премиер за среща с Иванов.\r\nСъбитията коментираха историкът Стефан Иванов и журналистът Иван Николов в \"Денят ON AIR\".\n\n\n\n\r\n\"Радикалните промени, които се случиха в Гърция са финансирани от Русия. Македония трябва да реши всички спорове със съседите си. В противен случай ще остане в това блато, в което се намира в момента. Идеята за всичко това се реализира през Сърбия и идва от Русия\", каза в историкът Стефан Иванов в студиото на \r\n                    \r\n                    \r\n\"Въпросът е - може ли Македония да остане в този мрак, може ли този народ да живее още 50 години в това \"обработване на мозъци\"?, репликира го главният редактор на сп. \"България - Македония\" Иван Николов.\n\r\nИванов посочи, че залогът с разразилите се скандали във връзка с името на съседната държава е твърде висок и надхвърля персоналната съдба на Македония.\n\r\nТой нарече Русия \"големия губещ\" от решаването на този въпрос. Историкът изрази позиция, че Георге Иванов \"провежда про-руска политика\".\n\r\nЖурналистът Иван Николов изрази предположение, че за решаването на казуса Македония и Гърция ще мобилизират всичките си сили.\n\r\n\"Това е 150 годишен въпрос, а проблемът за името е косвено адресиран към България\", заяви той.", "date": "2018.06.14", "title": "Скандали и политически страсти заради името на Македония"}
{"url": "https://www.dnes.bg/cars/2018/06/14/s-lada-niva-ili-traktor-vsichki-pytishta-kym-svetovnoto.379302", "text": "Световното първенство по футбол стартира днес в Русия, като събира фенове от десетки държави.\r\nНякои от тях избраха обаче доста интересни начини за придвижването до страната-домакин. Двама исландци например решиха да пътуват с Lada Niva, а германски пенсионер заложи на стар трактор.\r\nГретар Йонсон и Крик Кяртансон спечелили конкурс, организиран от туристическа агенция от Исландия във Facebook. Наградата за победата им е била Lada Niva, с която двата решили да посетят мачовете на националния отбор в Русия, а първото нещо, което направили, било да боядисат колата в синьо – такъв е цветът на националния флаг на родината им.\r\nГолемият проблем се оказала първата част от пътуването – прекосяването на Исландия, тъй като в островната държава няма сервизи на Lada и евентуален проблем с колата трудно може да бъде отстранен. В крайна сметка автомобилът стига без проблем до пристанище, на което е натоварен на кораб и отпътува за Европа.\r\r\n                    \r\n                    В понеделник Гретар и Крис пристигат в Полша, откъдето се отправят за Москва. Там на 16 юни техният национален тим се изправя срещу един от фаворитите в турнира – Аржентина. Така двамата исландци, които са членове на официалния фен-клуб на националния отбор на Исландия, ще посетят още едно първенство, след като подкрепяха любимците и на европейското през 2016 г. във Франция.\n\r\nВ Русия ще бъде и германският пенсионер Хуберт Вирт, който има два страсти – футбола и стария трактор Lanz Buldog. Пътешествието на бившия механик в заводите на Mercedes-Benz стартира още на 15 май, като той ще измине над 1700 км, докато пристигне в Москва.\r\nНа борда на произведения през 1939 г. трактор освен Хуберт е и верният му приятел – кучето Такс. Пенсионерът преминава едва около 100 км на ден, което е напълно обяснимо, тъй като машината му вдига максимум 20 км/ч. Хуберт е оборудвал тегленото от трактора му ремарке с всичко необходимо – има дори душ и wi-fi, като предвижда да гледа наживо днешния мач на откриването на Мондиала между домакина Русия и Саудитска Арабия.\r\n", "date": "2018.06.14", "title": "С Лада Нива или трактор: Всички пътища – към Световното"}
{"url": "https://www.dnes.bg/politika/2018/06/14/deputat-ot-bsp-integraciiata-na-romite-zapochva-ot-semeistvata.379378", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Парламентът блокира доклада на НФСБ за интеграцията на ромите. Темата, разбира се, доведе до много емоции, обиди и обвинения в продължение на три часа. Опозицията дори намекна за оставката на вицепремиера Валери Симеонов.\n\r\n\"Много от нещата, казани в парламента, бяха истина. Интеграционните политики по никакъв начин не водят до решаване на проблемите. Те циклят на едно място. Отчитаме напредък, но реално има ли? Ако влезем в една ромска махала, ще видим и успехът къде е\", обясни депутатът от БСП Надя Клисурска-Жекова.\n\r\nСпоред нея ромите могат да бъдат интегрирани, но има грешни разбирания как това трябва да стане.\n\r\n\"Грешка е, че свързваме интеграцията с асимилация. Защо ромското население да трябва да възприеме нашата народопсихология? Интеграция означава право на личен избор през общоприложими правила\", подчерта гостът в \"Денят ON AIR\".\n\r\nЖекова отбеляза, че в момента законът за училищното и предучилищното образование дава възможност учениците да не повтарят класовете до четвъртата си образователна година.\n\r\n\"Така децата реално научават ли нещо или завършват с функционална неграмотност? Най-трагичното нещо е, че 206 000 български деца никога не са започвали училище. Как да направим образователната система привлекателна?\", изтъкна народният представител.\n\r\nПред социалистът посочи, че усилията за интеграция на ромите трябва да започнат първо от семейството.\n\r\n\"Липсва диалог между институциите. Ромите са хора, които живеят на тази територия, и България трябва да създаде ефективни, съгласувани и интегрирани механизми за включването им. Там където има компактно ромско население трябва държавата да впрегне определен ресурс, който да влезе в директна връзка с ромските лидери\", заключи Надя Клисурска-Жекова.\r\n ", "date": "2018.06.14", "title": "Депутат от БСП: Интеграцията на ромите започва от семействата"}
{"url": "https://www.dnes.bg/stranata/2018/06/14/28-godishniiat-djemal-zagubil-kontrol-i-udaril-avtobusa.379364", "text": "28-годишен шофьор от Разград е ударил автобуса с 40 русначета по пътя между Китен и Приморско, съобщиха от полицията.\r\nДжемал Х. бил зад волана на \"Фолксваген Пасат\" и се движел в посока към Китен, но внезапно изгубил управление над автомобила и се ударил в предната лява част на рейса, шофиран от 63-годишния Янчо К. от Бургас, пише \"\".\r\nИ двамата шофьори са тествани за употреба на алкохол и наркотични вещества, пробите са отрицателни.\r\nДецата на възраст от 8 г. до 14 г. веднага са били прехвърлени на друг автобус, с който продължили едноднвената си екскурзия в Бургас.\r\nРусначетата били на лагер в Китен, но на 14 юни имали организирано посещение в Бургас, казаха запознати.\r\nОтсечката Приморско-Китен бе затворена за движение до приключване на огледа, а трафикът бе пренасочван по алтернативно трасе през ММЦ - Приморско. Малко след 13 ч. движението бе възстановено.", "date": "2018.06.14", "title": "28-годишният Джемал загубил контрол... и ударил автобуса"}
{"url": "https://www.dnes.bg/science/2018/06/14/rasizmyt-na-ainshtain-v-dnevnicite-mu-ot-20-te-godini.379332", "text": "Новопубликувани лични дневници на Алберт Айнщайн от пътуването му до Азия през 20-те години на миналия век разкриха расисткото му отношение към срещнатите чужденци, съобщиха в. \"Индипендънт\" и Би Би Си.\n\r\nДневниците са написани от октомври 1922 г. до март 1923 г., когато Айнщайн пътува от Испания през Близкия изток до Китай, Сингапур, Хонконг, Япония. В тях той прави широки отрицателни обобщения, като нарича китайците \"трудолюбиви, мръсни, невъзприемчиви хора\".\n\r\nАйнщайн е известен не само като учен, но и като борец за граждански права в САЩ. Той използва авторитета си, за да порицава дискриминацията срещу афроамериканците. Известни са думите му, че расизмът е \"болест на белите хора\".\r\n                    \r\n                    \r\nПристигайки в Порт Саид в Египет, обаче Айнщайн пише как вижда \"хора с всякакъв оттенък . . сякаш изплюти от ада\", които се качват на кораба да продават стоките си.\n\r\nЗа хората в Коломбо, тогавашен Цейлон, пише: \"Те живеят в голяма мръсотия и значителна смрад направо на земята, малко работят и нуждите им са малки\".\n\r\nНай-острите коментари обаче са за китайците. Айнщайн описва децата им като \"бездушни и невъзприемчиви\".\r\nВъзрастните оприличава \"повече на автомати, отколкото на хора\" и ги нарича \"особена стадна нация\". След това обобщава, че има \"малка разлика\" между мъжете и жените и се чуди как мъжете са \"неспособни да се защитават\" от \"фаталното привличане\" на жените.\r\nАлберт Айнщайн емигрира в САЩ през 1933 г. след възхода на Хитлер и нацизма. Той е известен не само с брилянтните си научни идеи, но и с хуманитаризма си. Расизма нарича \"болест на белите хора\" в реч в университета \"Линкълн\" през 1946 г.\n\r\nДневниците показват как са се променили възгледите му за расите. Те несъмнено ще разстроят някои хора в Америка, където Айнщайн още е смятан за един от гласовете, помогнали да бъде привлечено вниманието към сегрегацията.\n\r\nКогато пристига в САЩ през 1933 г., Айнщайн е шокиран от училищата за бели и черни и по късно се включва в Националната асоциация за напредък на чернокожите. Той казва, че вижда прилики между преследването на евреите в Германия и отношението към афроамериканците в новата му родина.\n\r\nДневниците на Айнщайн бяха публикувани миналата седмица от издателството на Принстънския университет. \r\n/БТА/", "date": "2018.06.14", "title": "Расизмът на Айнщайн в дневниците му от 20-те години"}
{"url": "https://www.dnes.bg/notifikacii/2018/06/14/ekspanziiata-na-vashington-zaplashva-damask-no-i-moskva.379345", "text": "Военната мощ на Русия нараства, но страната среща трудности при реализирането на геополитическите си интереси в Близкия изток. Не само с оглед заработилия в Турция Трансанадолски газопровод (ТАНАП), заобикалящ територията на Руската федерация, но и защото скъпоструващата военна мисия на Москва в Сирия не гарантира осъществяването на всички свързани с тази страна планове на големите петролно-газови компании в Русия.\n\r\nСпоред съобщения от Сирийската арабска република (САР) Москва отказва да подкрепи Дамаск в стремежа му да освободи с военна сила петролно-газовите полета в Източна Сирия. Съдбата им и евентуалното участие на руски компании в тяхната разработка остават неясни, защото с американски усилия регионът, неконтролиран от режима на Башар Асад, се милитаризира, пише Владимир Мухин, в.\"Независимая газета\".\r\nВъпреки съпротивата на Дамаск Москва помогна на Турция на практика да осъществи изцяло военните си планове в Сирия (срещу което през третото тримесечие на 2018 г. ще продължи да строи втората тръба от газопровода \"Турски поток\"). Москва вижда в Анкара своя съюзничка за уреждане на ситуацията в Сирия - де факто обаче страната остава разделена на окупационни зони, където се водят бойни действия срещу различни военни групировки, включително протурски.\n\r\nПри това положение Русия няма особени възможности да влияе на ситуацията в Сирия със силови методи. Съответно тя акцентира върху създаването на мирни условия за уреждане на конфликта.\n\r\nРуският президент Владимир Путин заяви в неделя пред разширено заседание по време на лидерската среща на ШОС, че \"съвместните действия на Русия, Сирия, Турция и Иран дадоха възможност до голяма степен да се потисне терористичната дейност на територията на САР\". По думите му това е отворило път към политическо уреждане. \"Нека отбележа, че правителството на Сирия контролира днес територия, на която живеят близо 90 процента от населението на страната\", каза Путин.\n\r\nКакто сочат реалните данни, Дамаск контролира малко над половината от територията на страната. А най-богатите провинции в Източна и Югоизточна Сирия са окупирани от САЩ и други държави. Правителството на Асад наистина държи контрола върху гъстонаселени някога зони. Днес обаче там живеят сравнително малко хора.\n\r\nРегионалният координатор на ООН за сирийската криза Панос Мумцис съобщи тези дни, че от началото на годината близо 920 хил. души са напуснали домовете си в Сирия, а вътрешно разселените лица вече са общо 6,2 милиона души. Още 5,6 милиона сирийци са намерили подслон извън пределите на страната си. \"Хуманитарният достъп до нуждаещите се от помощ в Сирия е силно затруднен - констатира Мумцис. - Над 2,05 милиона души се намират сега в труднодостъпни райони, а 11 100 - в обсадени.\"\n\r\nРуското ръководство естествено е запознато с тази статистика. И възможността да продължи с активните бойни действия в Сирия едва ли е актуална за него. За разлика от позицията на САЩ. В понеделник министерството на отбраната на Русия заяви, че бойци от Свободната сирийска армия с участието на американски специални части подготвят в сирийската провинция Дейр аз Зур провокация с използване на хлор, за да предоставят на Запада повод за нов удар по Сирия. А тези дни в Източното Средиземноморие влезе самолетоносачът на САЩ \"Хари С. Труман\", чиито самолети нанасяха въздушни удари в Сирия през април.\n\r\nЗасилва се и военната групировка на коалицията начело със САЩ в района на петролно-газовите полета в Източна Сирия. След Франция Италия също изпрати там войскови контингент. Турската държавна Анадолска агенция информира, че италианските въоръжени сили са изпратили войници в провинция Хасака от Северозападен Ирак. Впоследствие те ще се прехвърлят на юг и \"ще бъдат разположени в малка американска база недалеч от петролните находища Ал Умар в източната част на Дейр аз Зур\".\n\r\nПак там САЩ са изпратили 250 бронирани коли, за да подсилят отрядите на Сирийските демократични сили под кюрдско командване. \"В региона има три военни бази на САЩ и американците укрепват присъствието си там. През последните четири дни Съединените щати ни изпратиха 250 камиона с бронирани коли \"Хамър\", тежки оръжия и камионетки в рамките на операцията срещу \"Ислямска държава\", която все още водим в Източен Дейр аз Зур\", съобщиха кюрдски източници.\n\r\nМеждувременно от териториите под контрола на САЩ и съюзниците им се предприемат бойни действия не срещу ИД, а в западна посока - там, където териториите се държат от правителствени сили. Официален Дамаск съобщи, че \"бойци на ИД се опитаха за трети път от 10 дни да атакуват от другия бряг на Ефрат град Букамал, но преодолявайки реката, бяха забелязани навреме от разузнаването на армията на САР и ликвидирани\".\n\r\nПодобни атаки бяха предприети по-рано в южните райони от провинция Хомс. Както съобщи тези дни руският Център за помиряване на враждуващите страни в Сирия, \"сирийските правителствени войски, подкрепяни от Въздушнокосмическите сили на Русия, предотвратиха опит бунтовници да си пробият път от района на селище Ат Танф, незаконно окупиран от САЩ\". Центърът обърна внимание, че терористи редовно правят опити да се изтръгнат от околностите на Ат Танф, контролирани от силите на САЩ. \"Сирийският бежански лагер Рукбан, разположен досами военната база на САЩ в Ат Танф, е недостъпен за сирийските власти, затова е станал убежище за бунтовници от цяла Сирия, включително терористи от ИД, и източник на попълнения за терористичните формирования от централната част на страната\", отбеляза Центърът.\n\r\n\"Военните действия на САЩ и други страни в Източна Сирия са мотивирани от два фактора - посочва военният експерт полковник Владимир Попов. - Първо, така се поддържат конфликтните ситуации и се пречи на правителствените войски да стигнат до левия бряг на Ефрат и да превземат петролно-газовите полета. Втората цел е да бъдат унищожени шиитските отряди край Букамал и Маядин, които бранят т. нар. шиитски пояс, продължаващ от Иран през Ирак на запад към Средиземноморието.\"\n\r\nПо думите на Ойтун Орхан, турски експерт от Центъра за стратегически изследвания на Близкия изток, днес \"река Ефрат е станала де факто разделителна линия между проамериканските сили и привържениците на Асад\". И пожелае ли Дамаск да продължи военните действия тук, ще срещне противодействие от коалицията начело със САЩ. \"Ако Русия подкрепи подобни действия - казва експертът, ще си изпати и тя.\" \r\n/БТА/\r\n ", "date": "2018.06.14", "title": "Експанзията на Вашингтон заплашва Дамаск, но и Москва"}
{"url": "https://www.dnes.bg/rusia/2018/06/14/ruska-mu-rabota-katadjii-na-post-i-potop.379341", "text": "Транспортен самолет Ил-76 изкъпа двама служители на КАТ в Ногинск край Москва, предаде \"Россия 24\". Машината изляла върху полицаите 40 тона вода докато били на пост.  Видеото от инцидента се появи в интернет, като на кадрите се вижда ясно как единият катаджия снима приближаващия се самолет без да подозира какво го очаква. Когато транспортната машина се изравнява с поста на КАТ, от него се изсипва огромно количество вода. Полицаите се снимат мокри до костите.  Самолетът принадлежи на Министерство по извънредните ситуации. Това било част от обучение по гасене на горски пожари. Пилотът на летателната машина обаче избързал и вместо да излее 40-те тона вода над планинския масив наблизо, водата се изсипала като ниагара върху катаджиите на пост. Служителите на реда обаче приели куриозната ситуация с чувство за хумор. На записа могат да се чуят смеховете им. Определено пилотът на Ил-76 трябва да мине още няколко обучения по гасене на горски пожари...", "date": "2018.06.14", "title": "Руска му работа: Катаджии на пост и... потоп! "}
{"url": "https://www.dnes.bg/notifikacii/2018/06/14/oon-zatoplianeto-shte-previshi-1-5-gradusa-do-2040-g.379372", "text": "Глобалното затопляне ще превиши целта, поставена от Парижкото споразумение до 2040 година при текущите тенденции, заплашвайки икономическия растеж, според проектодоклад на ООН, цитиран от Ройтерс. Това е най-силното предупреждение за рисковете от климатичните промени.\r\nПравителствата все още могат да спрат температурите под точно определените 1,5 градуса по Целзий (2,7 по Фаренхайт) единствено с \"бързи и дългосрочни\" промени в световната икономика, се посочва в проектодоклада на Междуправителствения панел за климатичните промени (IPCC) с дата 4 юни, който предстои да бъде публикуван през октомври в Южна корея след поправки и одобрение от правителствата.\r\nТова ще бъде основното научно ръководство за борба с промените в климата.\r\"Ако емисиите продължат да нарастват със сегашния темп, предизвиканото от човека затопляне ще надвиши 1,5 по Целзий около 2040 година\", според проектодоклада, който в голяма степен потвърждава данните от по-ранния доклад от януари, но съдържа много по-силно предупреждение въз основа 25 000 коментара от експерти и широк набор от научна литература. (БТА)", "date": "2018.06.14", "title": "ООН: Затоплянето ще превиши 1,5 градуса до 2040 г."}
{"url": "https://www.dnes.bg/obshtestvo/2018/06/14/masajno-studio-za-nezriashti-otvori-vrati-u-nas.379363", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВсеизвестен факт е, че хората, лишени от зрение, имат по-различна чувствителност. Изгубвайки едното си сетиво, природата компенсира останалите.\r\nНевинаги обаче обществото е готово да приеме по-различните хора, отнемайки им правото на шанс да развиват талантите си.\n\r\nТова бива опровергано от Евгени Митев, който създава първото масажно студио за незрящи масажисти у нас.\n\r\n\"Във Виена има такова място и решихме да пренесем идеята и тук. Ние сме социално предприятие, всички печалби ще бъдат вложени тук в студиото и се надяваме да успеем да го разработим.\r\nЗащото незрящите хора имат по-чувствителни ръце\", казва Евгени, който ни запознава с малкия си екип - масажистките Надежда и Евгения, момичета с многогодишен опит и широки усмивки.\r\n                    \r\n                    \r\nЕвгени е категоричен, че обществото често подценява хората, лишени от зрение, но в студиото акцентът е поставен на техния талант, на това, в което те са по-добри от нас.\n\r\nПовече за социалния проект вижте в репортажа на репортера Божила Симова, оператора Атанас Захариев, монтаж - Даниела Величкова, по .\n\r\n\r\n ", "date": "2018.06.14", "title": "Масажно студио за незрящи отвори врати у нас"}
{"url": "https://www.dnes.bg/obshtestvo/2018/06/14/v-administraciiata-samo-na-bylgarski-i-bez-sms-i-na-shliokavica.379321", "text": "Всички в администрацията ще трябва да говорят и пишат на български, а електронните съобщения ще бъдат само на кирилица. Това предвижда законопроектът за българския език, внесен от \"Обединени патриоти\".\n\r\nСъс закона се цели да се запази българският език като основа на българската национална идентичност. Патриотите са провокирани и от това, че в страната се използват и други езици в някои институции. Лидерът на парламентарната група Волен Сидеров даде пример с униформите на полицаите, на които надписите са на английски език.\n\r\nСпоред новите текстове чиновниците, които говорят или пишат на език, различен от българския, ще бъдат санкционирани с глоби между 1000 и 5000 лева.\r\n                    \r\n                    \r\n\"Задължаваме в българската администрация да се говори и пише само на български език. На 1/5 от територията на страната в някои администрации си позволяват да говорят на небългарски езици\", каза Искрен Веселинов.\n\r\nСъщо така всички електронни съобщения вече ще трябва да бъдат на български, а всяко електронно усторйство - телефон, компютър, да подлежи на кирилизация.\n\r\n\"Електронните съобщения ще трябва да бъдат на български, множество от операторите и банките, които ни тероризират с шльокавица, ще трябва да си преосмислят политиката\", каза още Веселинов.\n\r\n\"Това е един закон, чрез който ще се опитаме чрез санкции да се наложат определени правила, които да се спазват от всички\", заключи Борис Ячев.\n\r\n ", "date": "2018.06.14", "title": "В администрацията – само на български! И без SMS-и на \"шльокавица\""}
{"url": "https://www.dnes.bg/notifikacii/2018/06/14/putin-kym-bin-salman-ne-moga-da-pojelaia-uspeh-na-otbora-vi.379374", "text": "Саудитският престолонаследник принц Мохамед бин Салман каза днес на руския президент Владимир Путин, че Саудитска Арабия иска да продължи сътрудничеството с Русия на световните петролни пазари, което според него е от полза за целия свят, предаде Ройтерс.\r\nПутин каза на принца, че се радва да го види на откриването на Световното първенство по футбол, което започва днес с мач между националните отбори на Русия и Саудитска Арабия.\r\nИ двамата седнаха в официалната ложа на стадион \"Лужники\", а камерите ги уловиха да се здрависват, като между тях бе президентът на ФИФА Джани Инфантино.\r\nДвамата заявиха на среща в Москва, че са готови за сътрудничество във всички области, посочва ТАСС.\r\"Много се радваме да Ви видим, включително във връзка с откриването на Световното първенство по футбол, във връзка с това, че в деня на откриването играят нашите отбори. Знаете колко топло се отнасяме към Вас, но мисля, че ще ме разберете - не мога да пожелая успех на Вашия отбор\", заяви с усмивка Путин. \"Ще победи по-силният отбор\", каза руският президент.\r\nСаудитският престолонаследник изрази надежда, че срещата на върха ОПЕК+ ще се състои в Рияд. \"Много се надяваме, че първата среща на върха ОПЕК+ ще се състои у нас в Рияд\", заяви той.\r\n(БТА)\r\n ", "date": "2018.06.14", "title": "Путин към Бин Салман: Не мога да пожелая успех на отбора Ви"}
{"url": "https://www.dnes.bg/notifikacii/2018/06/14/pari-kato-shuma-ali-banat-milioneryt-prodal-ferari-za-da-pomaga.379350", "text": "Какво прави един човек, осъден на смърт заради тежката диагноза рак? Ражда се, преосмисля себе си и започва да живее. Този път наистина.\r\nАли Банат е роден в Австралия и е милионер, който има всичко – живее в луксозна къща на плажа, кара скъпо Ферари, има дрехи, обувки и аксесоари за стотици хиляди. Израства в предградие в Сидни. Натрупва богатството си след като основава своя собствена компания. Животът му изглежда перфектен. Но всичко се преобръща през 2015 година. \r\nМладият Али е диагностициран с рак, когато е в разцвета на силите си. Разбира за коварната болест през 2015 година, а лекарите му дават едва 7 месеца живот. Това обаче поставя ново начало за него. Банат се посвещава на това да твори добро и да подарява щастие на другите и може би това му помага да живее почти три години – много повече, отколкото медиците предполагат. \rСлед като разбира за тежката диагноза, милионерът всъщност осъзнава, че парите нямат значение. Затова решава да продаде компанията си и да промени начина си на живот. Започва да набира средства за мюсюлманите в неравностойно положение по цял свят. Решава да замине за Того, Африка – един от най-бедните райони, където 55% от населението живее в пълна бедност. Освен това в страната има много голям процент мюсюлмани.  \r\nБанат решава да използва богатството си, за да построи джамия и училище за местните деца. Така стартира своя проект \"Мюсюлмани по света\". Инициативата му има за цел да даде жилище на 200 вдовици, да построи медицински център, както и да отвори серия от малки бизнеси, които да подкрепят местното население. \r\n \r\nЦелият път на Али Банат от неговата диагноза до неговата смърт за документирани в късометражните YouTube серии \"Благословен с рак\". На въпроса защо избира точно това заглавие за филмите си, Банат отговаря: \"Защото това беше дар от Аллах. Той ми даде шанс да се променя\". \r\n\r\n \r\n \r\nВ \"Благословен с рак\" Али показва огромното си състояние - огромна спалня, претъпкана с дрехи и обувки на \"Луи Вютон\", бляскава гривна, струваща над 50 000 долара, скъп автопарк, в който има ферари \"Спайдър\". Целият този разкош обаче се оказва излишен... Затова подарява всичко. \r\n \r\nНовината за смърта му идва преди две седмици. Но добрината и отдадеността на собствената му кауза го превръщат в светец в очите на останалите. От създаването на неговата фондация са събрани над 2 милиона долара от дарения - хора, които вярват в неговата кауза и искат да станат част от промяната. \r\n \r\nВъв видеоклип, малко преди смъртта си, Али призовава каузата му да не умира с него, а да продължи: \r\n \r\n\"В този живот имах коли, имах пари, имах всичко. Опитайте се просто да имате цел, да имате план, към който да се стремите и да вървите напред!\", призовава с последните си думи Али Банат. \r\n \r\nМюсюлманите по цял свят считат смъртта му по време на Рамадан за подарък от самия Аллах.\r\n ", "date": "2018.06.14", "title": "Пари като шума! Али Банат – милионерът, продал Ферари, за да помага"}
{"url": "https://www.dnes.bg/notifikacii/2018/06/14/rusiia-pobedonosno-postigna-5-0-nad-sauditska-arabiia.379375", "text": "Русия опроверга всички свои критици и започна победоносно участието си на домакинския Мондиал, след като постигна успех с 5:0 над Саудитска Арабия на \"Лужники\" в Москва, в откриващия мач на големия форум.\n\r\nТози мач бе от Група \"А\" на турнира и с победата си руснаците прекъснаха кошмарната си серия от седем поредни мача без победа в контролите, които бяха част от подготовката на страната за големия форум.\n\r\nГазински откри за домакините в 12-ата минута, а Черишев удвои аванса на своите в 43-ата минута и предреши всичко в този мач. За класическия резултат бе точен Дзюба в 71-ата минута само секунди след влизането си в игра. В продължението точни бяха Черишев и Головин съответно в 91-ата и 93-ата минути.\r\nВторият голмайстор за \"Сборная\" влезе като резерва на мястото на Алан Дзагоев в 23-ата минута, когато последният се контузи неприятно и в крайна сметка не успя да продължи участието си в мача.\n\r\nСлед този мач Русия е лидер в групата с 3 точки, а саудитите са последни с 0 точки, а не може да не се отбележи, че соченият за почти сигурен нов играч на Ювентус Александър Головин направи фантастичен двубой днес.\r\n\n\r\n\r\n ", "date": "2018.06.14", "title": "Русия победоносно постигна 5:0 над Саудитска Арабия"}
{"url": "https://www.dnes.bg/notifikacii/2018/06/14/ananiev-bez-ogranicheniia-v-lychelechenieto-na-bolni.379361", "text": "Няма да има ограничения в лъчелечението на болни, каза министърът на здравеопазването Кирил Ананиев по време на заседанието на парламентарната Комисия по здравеопазване.\r\n\"Има явно неразбиране или неправилно тълкуване на индикативните стойности\", каза още той и подчерта, че няма наложени ограничения за лъчелечението на пациентите. По думите му индикативните стойности не ограничават лечението, а служат само за нуждите на контрола.\n\r\nНито един пациент няма да остане без лечение, увери министър Ананиев. Той посочи, че през 2017 год. от лъчелечение са имали нужда 12 393 пациенти, а през тази година се очакват 13 706 нуждаещи се от такава терапия. Средствата за нея тази година са с над 7 млн. лв. повече в сравнение с миналата година.\rМинистър Ананиев каза още, че за да няма напрежение, НЗОК е изпратила писма до районните здравни каси, с които ги уведомява, че индикативните стойности за юни се отменят. За месеците до края на годината индикативни стойности не са предвидени.\r\n\"Важно е представителите на медицинското съсловие своевременно да обсъждат с НЗОК възникнали проблеми по Националния рамков договор\", каза още министър Ананиев и добави, че в понеделник в НЗОК са поканени лекари, национални консултанти и пациентски организации за обсъждане на съвместни действия. (БТА)\r\n ", "date": "2018.06.14", "title": "Ананиев: Без ограничения в лъчелечението на болни!"}
{"url": "https://www.dnes.bg/akoshtete-vqrvaite/2018/06/14/myjyt-s-kogoto-niamash-bydeshte-zashto-da-go-zarejesh.379342", "text": "Може да сте влюбена в гаджето си, да го харесвате като човек и все пак той да не е добра партия за вас. Това важи в случай, че той е от мъжете, които създават проблеми, които третират половинката си без уважение, които твърдят, че не вярват в брака, които мислят само за купони и т. н.\n\r\nАко имате продължителна връзка с мъж, с когото усещате, че никога няма да получите това, което наистина искате в личен план, то по-добре да прекратите тези отношения възможно по-бързо. Ето и още 4 причини, поради които трябва да зарежете гаджето, с което нямате бъдеще:\n\r\n\n\r\nАко стоите във връзка с човек, който не ви дава това, от което се нуждаете, вие ставате несигурни, именно защото се чувствате самотни. Колкото по-дълго оставате в тази връзка, толкова по-зле ще се чувствате, но и все по-трудно ще ви бъде да се решите да скъсате тези отношения. Вие ставате зависима от другия човек, а самочувствието ви отива все по-надолу.\r\r\n                    \r\n                    Вижте още по темата в ", "date": "2018.06.14", "title": "Мъжът, с когото нямаш бъдеще. Защо да го зарежеш?"}
{"url": "https://www.dnes.bg/obshtestvo/2018/06/14/25-iuni-avtobusnite-prevozvachi-na-efektiven-protest.379366", "text": "Отказът на управляващите да оттеглят законопроекта за Българската автомобилна камара е причина да се пристъпи към организацията на мащабен ефективен протест, който е насрочен за 25 юни в София, съобщиха от Българската стопанска камара.\r\nОчаква се в него да се включат 750 пътнически автобуса. Готовност да участват в протеста с 200 камиона имат и фирмите от товарните превози.\n\n\r\nАвтобусните превозвачи проведоха от 14.00 до 15.30 ч. днес предупредителен протест в страната срещу законопроекта.\r\nБраншовите организации в автобусния транспорт са единни в исканията си за спиране на проектозакона, който според тях е лобистки и дава цялата държавна власт в ръцете на няколко души с интереси в транспортния бизнес и със сериозна политическа подкрепа от страна на управляващите.\r\r\n                    \r\n                    По данни на браншовите организации в протеста днес са се включили 1800 автобуса по 2480 разписания в 32 града, сред които: Перник, Варна, Благоевград, Търговище, Петрич, Добрич, Сандански, Пловдив, Карлово, Кърджали, Кюстендил, Монтана, Лом, Вършец, Берковица, Исперих, Омуртаг, Поморие, Дулово, Търново, Гоце Делчев, Смолян, Шумен, съобщава БТА.\r\n ", "date": "2018.06.14", "title": "25 юни: Автобусните превозвачи на ефективен протест"}
{"url": "https://www.dnes.bg/mish-mash/2018/06/14/skorpion-ribi-telec-nai-otmystitelnite-zodii.379367", "text": "Факт е, че отмъщението, когато се направи правилно и сурово, е едно от най-удовлетворяващите чувства в света. Също така е факт, че има хора, които са много по-отмъстителни от други и това често зависи от техния зодиакален знак. \r\nЕто и кои са четирите най-отмъстителни зодиакални знака, с които трябва да бъдете особено внимателни:\r\n \r\n\r\n \r\nЗа никого не е изненада, че хората от зодия Скорпион са най-отмъстителни. Ако вбесите човек от този знак, най-добре напуснете града или поне променете адреса си и задължително си вземете голямо, страшно куче, което да ви бъде бодигард. Ако сте предали Скорпион или сте го накарали да страда, не ви чака нищо добро, все пак той има отрова в опашката си. Този човек ще се превърне във ваш смъртен враг до края на живота ви и дори да не може веднага да ви отмъсти, със сигурност ще си направи пъклен план как да ви го върне тъпкано в обозримо бъдеще.\r\n\r\n\r\n \r\nРибите може да изглеждат невинни, състрадателни и добри, но тяхната крайна чувствителност е нещо, от което трябва много да се пазите. Ако нараните умишлено човек от тази зодия, ако го засегнете ненужно, вие сте обречени – рано или късно очаквайте нож в гърба. Рибите не са така прецизни в отмъщението си като Скорпионите, но все пак помнят лошото завинаги и ще намерят начин да си го върнат. Може да минат години след като сте се отнесли зле с човека от тази зодия и изведнъж да разберете, че той е причината, поради която са ви съкратили наскоро от работа.\r\n \r\n\r\n \r\nПодобно на хората от зодия Скорпион, тези от зодия Телец, също имат репутацията на много злопаметни същества. \r\n \r\n", "date": "2018.06.14", "title": "Скорпион, риби, телец – най-отмъстителните зодии"}
{"url": "https://www.dnes.bg/notifikacii/2018/06/14/matiu-si-prizna-narygal-s-noj-15-godishnata-iuliia-v-germaniia.379362", "text": "Вече е ясен убиецът на 15-годишното момиче в Германия, което е от румънски произход.\r\n\"Престъплението е разкрито, за нас няма повече неясноти по случая\", обяви прокуратурата в Мьонхенгладбах на специална пресконференция, която разследва смъртта на Юлияна.\r\nМомичето бе убито с нож от бившия си приятел - турчин, който има български паспорт - Матю Костов. Той бил много ревнив, според свидетелствата на негови приятели.\r\nБил гадже с румънката Юлия от две години, но преди две седмици тя го зарязала и пред тях той заявил: \"Ако е заради друг, ще я убия\".\n\r\nИздебнал момичето на връщане от училище и я промушил с кухненски нож с 15-сантиметрово острие. Четири от прободните рани се оказали смъртоносни. Юлия паднала обляна в кръг и крещяла за помощ. Чули я няколко клошари, които били наблизо, и веднага извикали линейка.\rТя обаче починала от раните си в болницата. Семейството й ще я погребе в родното й място - градче край Букурещ. Близките на момичето са наели автобус. Бащата на загиналата й купил бяла рокля, за да я погребе по техните обичаи.\r\nФамилията на Юлияна, която всички наричали Юлия, живее от социални помощи. В интернет хора от Фирзен събират дарения за погребението.\r\nМатю Костов живеел от 10 години в Германия с майка си и брат си. Родителите му са разделени. 17-годишният младеж не ходел вече на училище, но и не работел.\r\nБил познат на полицията заради множество нарушения на закона – шофиране без книжка, кражби, побоища, търговия с наркотици. Заради дрогата го зарязала и Юлиана. У нея полицията открила брошура за консултации при проблеми с наркотиците.\r\nДен след убийството Матю Костов се предал сам на полицията, но още мълчи. Има издадена заповед за задържането му под постоянен арест. По дрехите му имало кръв от жертвата.\r\nДнес стотици ще участват в мълчалив траурен поход в нейна памет във Фирзен. Организаторите не познават семейството, но казват, че походът не е политически мотивиран. Прокуратурата призова да се спре с расистките призиви в интернет, които убийството предизвика.", "date": "2018.06.14", "title": "Матю си призна: Наръгал с нож 15-годишната Юлия в Германия"}
{"url": "https://www.dnes.bg/notifikacii/2018/06/14/svetyt-e-futbol-vladimir-putin-otkri-mondial-2018.379369", "text": "\nВ Русия с пищна церемония беше открито Световното първенство по футбол. На сцената на стадион \"Лужники\" излезе поп звездата Роби Уилямс заедно с оперната певица Аида Гарифулина.\r\nПървенството откри с кратка реч президентът на Русия Владимир Путин, който заяви, че за първи път неговата страна е домакин на тази игра, обичана в цял свят. Президентът на ФИФА Джани Инфантино също поздрави участниците в това вълнуващо спортно събитие.\r\nСветовният шампион с Испания от 2010 година Икер Касияс и руският модел  Наталия Водянова изнесоха купата на световното първенство на стадиона в  руската столица.\r\nПо време на шоуто беше изпълнена и музика на руския композитор Пьотър Илич Чайковски.\r32 отбора, 64 напрегнати срещи, над 2 милиона запалянковци от цял свят са си купили билети за мачовете.\r\nМачовете от световното първенство ще се играят на 12 стадиона в 11 руски града, като за първи път в историята, двубоите ще са на два континента.\n\r\nФаворитите са традиционните - Германия, Бразилия, Франция, Аржентина, Испания и Португалия, като не са изключени и изненади.\r\nСлед церемонията по  откриване на Мондиал 2018 започна мачът от група \"А\" от турнира между  Саудитска Арабия и домакините от Русия.\r\nВсичко за Мондиал 2018 следете в ", "date": "2018.06.14", "title": "Светът е футбол! Владимир Путин откри Мондиал 2018 "}
{"url": "https://www.dnes.bg/notifikacii/2018/06/14/bylgarinyt-s-ochakvane-predvijda-germaniia-svetoven-shampion.379344", "text": "Светът вече е футбол! В Русия официално бе открито Световното първенство, а погледите на милиарди хора по света са отправени по терените на най-голямата държава в света.\n\r\nОбщо 64 срещи ще ни дадат отговор на въпроса кой ще бъде новият световен шампион – най-важната и най-престижна титла в света на спорта.\n\r\nБългаринът пък ще гледа спокойно първенството, защото, по станала традиция, няма „опасност“ нашия национален отбор да повтори американското лято. Или както се шегуват мнозина – това лято ще направим 20 години, откакто нямаме загуба на Световно първенство.\n\r\nСедмица преди старта на Мондиал 2018, екипът на Dnes.bg се обърна към своите читатели с въпрос за техните очаквания. Общо 3819 души отговориха на въпроса ни: \r\nОказа се, големият и абсолютен фаворит на българите е отборът на Германия. Всеки четвърти анкетиран – 25%, смята, че Бундестимът ще триумфира на 15 юли в Москва. 13% пък посочват за своя фаворит отбора на Бразилия.\n\r\nАржентина на Лео Меси е трети в предпочитанията на читателите ни за нов световен шампион с 10% от гласовете. Следват Испания с 8% и Франция със 7%.\n\r\nДоста назад – с едва 3% вот, остава европейския шампион Португалия с Кристиано Роналдо. Също толкова хора посочват като свой фаворит отбора на Англия, който в последно време се представя доста слабо в големите турнири.\n\r\n2% пък посочват за свой фаворит за световната титла белгийците. Тези, които смятат, че друг отбор ще поднесе голяма изненада и ще триумфира в края на Мондиала, са също 2%.\n\r\nЛюбопитно е, че цели 16% от анкетираните са убедени, че първенството няма да бъде решено само с оглед показаното по терените, а ще победи този, който предпочита ФИФА, съдиите и дори заложните къщи.\n\r\nСравнително малък е процентът на тези, които посочват, че няма да гледат световното първенство, защото изобщо не се интересуват от футбол. За това са глусавали 11% от хората. А за останалите остава удоволствието да се насладим на играта на най-добрите играчи на планетата. Приятно гледане!", "date": "2018.06.14", "title": "Българинът с очакване, предвижда: Германия – световен шампион!"}
{"url": "https://www.dnes.bg/notifikacii/2018/06/14/9000-kencheta-bira-bez-dokumenti-na-dunav-most-2.379347", "text": "Митничарите от Лом задържаха 2851 литра бира и 222 бутилки водка и уиски без документи за произход и платен акциз.\r\nСтоката е спряна на влизане в страната през ГКПП - Дунав мост 2 с идващ от Германия камион с българска регистрация, съобщиха от Агенция \"Митници\".\r\nКамионът е преминал през трасе \"вход\" на 13 юни през нощта. По метода анализ на риска митничарите са го насочили за щателна митническа проверка.\r\nПо документи товарният автомобил превозвал групажна стока от Германия за България.\r\nВ хода на проверката са открити 4 палета, натоварени с 8 640 броя кенчета с бира от 330 мл, марка \"KAISER GOLD\".\r\nВ кашони са открити и 222 броя бутилки водка и уиски от марката \"VERSAGE\". Всички алкохолни опаковки са без български акцизен бандерол и без документи за платен или обезпечен акциз. Стоките са задържани в склад на Митница Лом.\rЗа високоалкохолните напитки е образувано досъдебно производство. Административно наказание ще бъде наложено за вноса на голямото количество бира без документи.", "date": "2018.06.14", "title": "9000 кенчета бира без документи на \"Дунав - мост 2\""}
{"url": "https://www.dnes.bg/mish-mash/2018/06/14/ananas-za-po-svej-i-zdravosloven-start-na-denia.379368", "text": "Ананасът е свеж плод, който се среща в много хранителни режими. Той е нискокалоричен и се използва ежедневно за директна консумация, шейкове, смутита, коктейли и десерти. \r\nБромелиан (бромелаин), протеин, захари, разтворими и неразтворими фибри, въглехидрати, са част от веществата, които ананасът съдържа. Подобно на много други цитруси, в него има изобилие от витамини – А, B, C, B5, B6; бета-каротин; фолиева киселина и минерали като желязо, магнезий, калций, манган и други.\r\n \r\n\r\n \r\nПлодът е богат на витамин С – аскорбинова киселина. Тя подсилва имунната система като стимулира активността на белите кръвни клетки и действа като детоксикатор на тялото – намалява свободните радикали.\r\n \r\nЕжедневната консумация на ананас има благоприятно въздействие при диария, запек, атеросклероза и високо кръвно налягане.\r\n \r\n", "date": "2018.06.14", "title": "Aнанас – за по-свеж и здравословен старт на деня "}
{"url": "https://www.dnes.bg/notifikacii/2018/06/14/britanec-napravi-opit-za-lgbt-protest-v-moskva.379373", "text": "Руската полиция задържа за кратко британския активист за правата на ЛГБТ Питър Тачъл в Москва за неразрешен протест в първия ден от Световното първенство по футбол, предадоха ДПА и Ройтерс.\r\nТачъл, който организира такива прояви из цял свят от години, се е опитал да протестира близо до Червения площад, за да привлече вниманието върху нарушаването на правата на гейове в Чечения. 66-годишният активист бил заснет да държи плакат с надпис \"Путин не взема мерки срещу мъченията на гейове в Чечения\".\r\nРепортер на Ройтерс е видял как руски полицай казва на Тачъл, че е незаконно да организира такива протести по време на Мондиала и че трябва да престане, иначе ще бъде арестуван. Франс прес отбелязва, че полицаят е имал добро ниво на английски и се е държал учтиво. \r\"Протестирам от името на руснаците\", обяснил британският активист и добавил, че редица известни руснаци като композитора Пьотър Чайковски са били хомосексуални.\r\n\"Путин е нашият избор, изборът на народа\", отвърнал му минувач на руски.\r\nСлед кратко задържане в полицейски участък Тачъл е пуснат под гаранция, съобщи фондацията му в Туитър. Полицията заяви, че той ще бъде обвинен в нарушаване на закона за организиране на публични протести.\r\nТова е третото задържане в Русия на известния с борбата си за равни права на ЛГБТ британски активист. През 2007 г. той бе арестуван, след като бе ударен в лицето на гей прайд в Москва, който бе съпътстван от насилие.\r\nОт 14 юни до 15 юли Русия е домакин на Световното първенство по футбол. Тя увери гей запалянковците, че са добре дошли на Мондиала, който се откри днес с мача между Русия и Саудитска Арабия.\r\nМакар и в големите руски градове да има активни ЛГБТ общности, проявите на насилие над хомосексуални в Русия редовно се появяват в новините, отбелязва Франс прес.\r\n(БТА)", "date": "2018.06.14", "title": "Британец направи опит за ЛГБТ протест в Москва"}
{"url": "https://www.dnes.bg/akoshtete-vqrvaite/2018/06/14/4-idei-kakvo-da-pravish-ako-ne-haresvash-futbol.379308", "text": "От днес започва Световното първенство по футбол и в продължение на един месец това ще е една от най-обсъжданите теми.\r\nАко не сте голям почитател на футбола, но все пак не искате да се цепите от тайфата, когато се събират да гледат мачове, ето няколко идеи как да направите вечерта по-забавна. \r\n\r\n \r\nМоже да пробвате ястия от цял свят по време на Мондиала. Проверете мач между кои две страни ще дават по телевизията вечерта, изберете една от тях и потърсете традиционни рецепти от въпросната страна. Ако отивате на гости, занесете храната и несъмнено ще зарадвате домакина с интересното си хрумване. Ако пък гледате мача у вас, може, освен да сготвите основното, да помолите някой приятел да донесе десерт, отново произлизащ от някоя от страните.\r\n \r\n\r\n \r\nИзмислете си игри с надпиване, различни за всеки мач. Например, да пиете на екс всеки път, когато е отсъден корнер или жълт картон. Възможно е и да се обзаложите кой отбор ще победи и губещите да трябва да изпият един шот от алкохол, който не харесват.\r\n \r\n", "date": "2018.06.14", "title": "4 идеи какво да правиш, ако не харесваш футбол"}
{"url": "https://www.dnes.bg/eu/2018/06/14/osta-na-jelaeshtite-v-es-iastrebite-sreshtu-nelegalnata-migraciia.379336", "text": "Министрите на вътрешните работи на Италия, Австрия и Германия, ястреби по горещия мигрантски въпрос, ще създадат \"ос на желаещите\", за да се противопоставят на нелегалната имиграция, увеличавайки европейските разногласия по въпроса.\n\r\nЗа германския канцлер Ангела Меркел, критикувана вече в своята страна заради политиката си за предоставяне на убежище, смятана за прекалено благосклонна, този анонс представлява тежък удар в рамките на борбата й с министъра на вътрешните работи, силно консервативния баварец Хорст Зеехофер.\n\r\nСпоред някои медии техният конфликт, свързан със затягането на германската миграционна политика, е такъв, че застрашава крехкия баланс на коалицията между Християндемократическия съюз, баварската десница и социалдемократите.\r\n                    \r\n                    \r\nА консервативният австрийски канцлер Себастиан Курц бе човекът, който рамо до рамо със Зеехофер в Берлин, обяви \"ос на желаещите в борбата срещу нелегалната имиграция\", включваща още Рим и Берлин. Нещо, което той премълча по време на пресконференция с Меркел, преминала в по-скована атмосфера, отколкото тази със Зеехофер, пише Франс прес.\n\r\nТази ос - термин, който препраща към съюза между Германия, Италия и Япония по време на Втората световна война - ще обедини по-конкретно министрите на вътрешните работи на Италия и Австрия, Матео Салвини и Херберт Кикъл, и двамата от крайната десница, а също така и германския им колега.\r\n\"Радостен съм от доброто сътрудничество, което желаем да изградим между Рим, Виена и Берлин\", заяви Курц. \"Мисля, че е важно да не чакаме катастрофата, както през 2015 г., а да действаме навреме срещу нея\".\n\r\nТой имаше предвид пристигането на хиляди кандидати за убежище в Европа и решението на канцлерката да отвори Германия за тези мигранти.\n\r\nВ отговор на младия австрийски канцлер, по време на отделна пресконференция, Ангела Меркел още веднъж настоя за \"общ европейски отговор\" на мигрантското предизвикателство.\n\r\nТридесет и една годишният австрийски канцлер, чиято страна поема ротационното председателство на Европейския съюз на 1 юли, превърна в свой основен приоритет борбата срещу нелегалната имиграция - тема, която го доведе на власт в края на 2017 г., начело на коалиция с крайната десница.\n\r\nТой също така припомни, че \"нашата главна цел е да напреднем в защитата на външните граници\" на Европейския съюз.\n\r\nСебастиан Курц работи и с други страни за създаването на центрове за приютяване на мигранти извън ЕС и декларира, че има подкрепата на Холандия и Дания. Така се подкопава проектът на Ангела Меркел за създаване на общностна система за предоставяне на убежища - въпрос, който ще бъде обсъден на срещата на върха на ЕС в края на юни.\n\r\nДопринасяйки допълнително за объркването, Италия и Гърция, на фронтовата линия на мигрантския поток, изискват разпределение на мигрантите в ЕС. Меркел гледа на това с добро око, но яростната съпротива на страните от Източна Европа изглежда предварително обрича проекта.\n\r\nКъм тези различни европейски несъгласия се добавя и спорът, който избухна между Италия, управлявана вече от популистите и крайната десница, и Франция.\r\nИталианският вътрешен министър Матео Салвини поиска \"официални извинения\" от Франция след изказванията на президента Еманюел Макрон, критикуващи \"цинизма\" и \"безотговорността\" на италианците, които отказаха да позволят на кораб със стотици спасени в морето мигранти на борда да акостира на техния бряг.\n\r\nНе Франция обаче реши да подслони тези корабокрушенци, а Испания, където на власт дойде левицата.\n\r\nВ Германия конфликтът между Ангела Меркел и нейния министър на вътрешните работи не изглежда затихващ. Канцлерката се противопостави с отказ в неделя на една от мерките, предвидени от Зеехофер за ограничаване на влизането на кандидати за убежище.\n\r\nМинистърът иска да задържа на германските граници мигрантите, които вече са се регистрирали в друга европейска държава. Канцлерката обаче изключва такъв едностранен ход от страна на Германия, опасявайки се, че всички други държави ще направят същото, ограничавайки свободата на придвижване в Европа.\n\r\nЗеехофер обаче изглежда уверен и разкри, че ще проведе разговор с Меркел тази седмица, за да се опита да намери решение. \r\n/БТА/", "date": "2018.06.14", "title": "\"Оста на желаещите\" в ЕС: \"Ястребите\" срещу нелегалната миграция "}
{"url": "https://www.dnes.bg/notifikacii/2018/06/14/shestima-postradaha-pri-verijna-katastrofa-s-9-koli.379377", "text": "Шестима души са пострадали при верижната катастрофа на бул. \"Акад Иван Гешов“ – трима са хоспитализирани, а на други трима им е оказана медицинска помощ на място, съобщи говорителят на Центъра за спешна медицинска помощ (ЦСМП) – София Катя Сунгарска.\r\nДевет автомобила са участвали във верижната катастрофа на столичния бул. \"Акад Иван Гешов\", съобщиха от МВР. Пътният инцидент е станал преди 20.00 часа в тунела на булеварда под „Цар Борис III“. Повече от 2 часа районът е бил отцепен.\r\nНа място на катастрофата веднага са пристигнали три линейки.\r\n\"Пострадалите майка, баща и дете са хоспитализирани в \"Пирогов“. Детето е на 12 години с контузия на гръден кош и в коремната област. Бащата е на 45 години с контузия на глава, нос и гръден кош. Майката е на 45 години с контузия на глава, гръден кош, с мозъчно сътресение, губила е за малко съзнание. Тя е най-тежко пострадалата от останалите.\rНа още трима души им е била оказана медицинска помощ на място, не се е налагала хоспитализацията им. Те са с по-леки наранявания“, обясни Сунгарска.\r\nПо думите ѝ 58-годишен водач е получил хипертонична криза, но е бил стабилизиран.\r\n\"Другият водач е на 35 години, бил е с главоболие и третият водач е на 36 години също с главоболие“, добави тя.\r\nПо информация на \"Фокус“ пиян шофьор с джип е причинил катастрофата. Той е отказал дрегер на място и е бил отведен в болница за кръвна проба.\r\n ", "date": "2018.06.14", "title": "Шестима пострадаха при верижна катастрофа с 9 коли"}
{"url": "https://www.dnes.bg/rusia/2018/06/14/ne-e-promeniano-ot-1932-g-rusiia-vdiga-vyzrastta-za-pensiia.379357", "text": "Руското правителство предложи да се вдигне постепенно определената преди близо 90 години възраст за пенсиониране от 55 на 63 години за жените и от 60 на 65 години за мъжете. Това решение досега беше табу и многократно отхвърляно от президента Владимир Путин, предаде Франс прес.\n\r\nПравителството предлага \"реформата да започне през 2019 година, за да се достигне постепенно възрастта за пенсиониране от 65 години за мъжете през 2028 година и 63 години за жените през 2034 година\", каза премиерът Дмитрий Медведев на заседание на министерския съвет, цитиран от руските медии.\n\r\nТази реформа ще \"ни позволи да разполагаме с допълнителни средства, за да увеличим пенсиите над равнището на инфлацията\", добави той.\r\n                    \r\n                    \r\nПенсионната реформа е съпроводена от друга доста болезнена за покупателната способност мярка: увеличаване на ставката на ДДС от 18 на 20 процента.\n\r\nВъзрастта за пенсиониране в Русия е определена през 1932 година и не е променяна оттогава. Това е социална придобивка от съветско време и е сред най-ниските в света.\n\r\nДо 30 процента от руснаците могат да излязат в пенсия по-рано, отколкото е официалната възраст за това, благодарение на специални режими, които облагодетелстват множество категории.\n\r\nКато се има предвид демографският спад, пенсионната система представлява постоянен товар за държавния бюджет въпреки ниските пенсии (най-много неколкостотин евро).\n\r\nТази много ниска възраст за пенсиониране дълго време беше аргументирана със слабите очаквания за продължителността на живота главно през 90-те години, които се подобряват през последните години.\n\r\nВ страна, където многобройните пенсионери често пъти трудно се издържат, тази реформа се очертава доста чувствителна.\n\r\nВладимир Путин неколкократно призна, че реформата ще бъде необходима, но досега твърдеше, че не е настъпил моментът за нея въпреки призивите на икономическите среди, пише БТА.\n\r\nКато жест към една прослойка от населението, която особено много пострада от скока на цените през последните години, Кремъл обяви все пак през март, че подготвя мерки, с които да позволи на пенсиите да се увеличават по-бързо от инфлацията. \r\n ", "date": "2018.06.14", "title": "Не е променяно от 1932 г. – Русия вдига възрастта за пенсия "}
{"url": "https://www.dnes.bg/politika/2018/06/14/bylgariia-shte-kandidatstva-za-evrozonata-i-bankoviia-syiuz.379376", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        България ще кандидатства едновременно за членство в т.нар. чакалня на еврозоната (механизма ERM 2) и Европейския банков съюз. Български официални представители ще посетят Европейската централна банка и Европейската комисия, за да обсъдят \"интензивно\" процедурите по присъединяването и времевия график.\n\r\n\"Нито една държава до момента не е извървяла този път едновременно. Решението е добре взето и обосновано. Сега е правилният момент да кандидатстваме, тъй като отговаряме на всички критерии\", каза в студиото на \"Денят ON AIR\" депутатът от ГЕРБ Александър Иванов.\n\r\nДоскоро позицията на българското правителство бе, че с приоритет трябва да е влизането ни в преддверието на еврозоната, а след това в Банковия съюз, което така или иначе трябва да стане, ако приемем единната валута. На практика обаче страната ни остана без избор, след като в последните доклади за сближаването на Еврокомисията и на ЕЦБ членството в Банковия съюз бе поставено като условие пред България за влизане в чакалнята на еврозоната.\r\n                    \r\n                    \r\n\"Още при присъединяването си към Европейския съюз България е поела ангажимента да влезе в еврозоната. За всички държави не е покрит един единствен критерий, а именно - стабилността на валутния курс спрямо еврото\", подчерта Александър Иванов пред \n\r\nПо думите му, ако говорим за формални критерии, страната ни няма нужда да влиза в т.нар. чакалня на еврозоната, тъй като е във валутен борд от 21 години. Депутатът от ГЕРБ обаче обясни, че самата чакалня представлява валутно курсов механизъм, при който за достатъчно дълъг период се следят отклоненията на съответната валута към друга валута. И това условие е задължителна стъпка за влизането в еврозоната.", "date": "2018.06.14", "title": "България ще кандидатства за еврозоната и Банковия съюз"}
{"url": "https://www.dnes.bg/notifikacii/2018/06/14/prirodata-niama-nujda-ot-poveche-deca-zashto-edni-jeni-otkazvat-da-sa-maiki.379260", "text": "Четири жени от Великобритания признават, че са взели решението да нямат деца. Колкото и учудващо да звучи, те са част от редица британски жени, които решават да останат без деца. Причините не са стремежи за кариера или невъзможност да намерят партньор, а защото са загрижени за осакатяващото въздействие на пренаселеността на Земята.\r\nСветовното население расте в размер от 1 милиард на всеки 12-15 години. До 2050 година се очаква то да нарастне с 30%. Последната година населението на Великобритания отбеляза най-голямото си годишно увеличение за близо 70 години. \n\r\nСлужбата за национални статистики заяви, че нетната международна миграция е основният двигател на растежа, но има и ръст на раждаемостта и по-малко смъртни случаи. С огромната консумация на изкопаеми горива като бензин, въглища и газ те твърдят, че в момента използваме почти три пъти по-голяма част от възобновяемите ресурси, които нашата земя може да осигури.\r\nБританското благотворително дружество \"Population Matters\" е един от водещите участници в популяризирането на популационния контрол. В него има членове от целия свят, включително сър Дейвид Атънбъроу, телевизионния натуралист Крис Пакхам и бездетния автор Лионел Шрайвър.\n\r\nПрез последните години се появяват и редица уебсайтове, които подчертават проблема с пренаселеността, като разговорите включват млади британски мъже и жени, които са сериозни в желанието си да не допринасят за напрежението на планетата чрез репродукция.\n\r\n32-годишната Унаг е обладана от идеята да гледа как расте едно бебе, да се удивлява на първата му усмивка, на колебливите му първи стъпки и първите му опити за независимост, които разтапят сърцата на повечето майки. Въпреки това тя е решила никога да не изпита радостта от това да разбере, че е бременна. Унаг има добре платена работа като организатор на събития и от година е в сериозна връзка с мъж, който копнее да стане баща. \r\nКакво предизвиква това важно решение? Нейното желание да спаси планетата.\n\r\n\"Хората са най-големият двигател за измененията на климата, за приноса на парникови газове и за обезлесяването и киселинността на океаните\", обяснява тя, цитирана от \"Daily Mail\".\n\r\nСпоред нея, единственото нещо, което може да реши тези проблеми на планетата е да има по-малко хора. Тя признава, че има майчин инстинкт, но никога няма да промени решението си. Тя решава, че няма да има деца, след като изучава изменението на климата и енергийния мениджмънт в университет на запад от Англия. Тя е толкова убедена, че малко преди да навърши 30 години започва да разследва перспективата да се стерилизира.\n\r\n\"NHS не могат да направят това, защото не могат да приемат факта, че няма да променя решението си\", допълва тя.\n\r\nСега тя е решена да не се отдава на любопитство, въпреки факта, че нейните приятели имат бебета. Но приятелят ѝ, който е на 33 години, не споделя нейната загриженост за околната среда и иска да има деца. Според Унаг осиновяването на деца също е вариант. Тя споделя, че жените, които имат 4 или 5 деца са безотговорни.\n\r\n\"Аз не мога да кажа на хората как трябва да се чувстват, но мисля, че трябва да им се дадат познания за свръхнаселението. Смятам, че са неосъзнати\", казва Унаг.\n\r\nРазбира се, инструктирането на жените да не се размножават не е само спорно, но е почти невъзможно.\n\r\n\"Не можеш да насилваш хората да нямат деца и никога няма да искаме да правим това\", казва директорът на \"Population Matters\" Робин Мейнард.\n\r\nСпоред него убеждаването трябва да е позитивно. Той споделя, че има голям отзвук сред хората и доста двойки са решили да имат до две деца. \n\r\nАна Хюз е на 35 години. Тя е веган, купува дрехи от магазини за благотворителност и живее на лодка. Тя има още 3 сестри и 5 племенника, но въпреки това решава да няма деца. Ана е инструктор по колоездене и споделя, че е била възпитана да \"уважава природата\". Решението да не става майка взима, когато е на 20 години. \n\r\nКогато за пръв път казва на приятелите си за своето решение, всички са предположили, че ще промени решението си. Но Ана все още държи на своето решение и приятелите ѝ я поздравяват за устойчивостта ѝ. Тя признава, че е имала само една връзка, чийто край е дошъл заради нейното решение. Сега, необвързана, тя се надява решението ѝ да няма деца да се окаже бонус. Част от причините да не бъде майка е и нейният страх за това какво бъдеще ще има детето ѝ, дали ефектите от свръхнаселението ще продължат.\n\r\nХелън Кембъл, на 40 години, и нейният съпруг Кени също отказват да имат деца. Хелън взима това решение по времето, когато среща съпруга си. Тя споделя, че приятелите и семейството ѝ са смятали, че ще почувства неопределимото желание да стане майка, но това не се случва. Двамата не искат да са отговорни за оставянето на още един човек на планетата. Според тях хората са лоши относно околната среда. \n\r\nХелън признава, че се натъква на враждебност над възгледите си. Наричат я егоистична, а друга жена се е разплакала, защото не може да забременее и не може да приеме нейното решение. Но все пак тя не смята, че прави нещо лошо.\n\r\nДжо Грей и неговата съпруга Ромита, и двамата на 36 години, също са категорични, че ще останат без деца.\r\nДжо казва, че вредите, които хората оказват върху животинските видове са факторът, който е определил решението му.\n\r\nНеговата съпруга Ромита също е загрижена за въздействието на пренаселеността на планетата. Тя признава, че майка ѝ е била \"малко разочарована\" от решението ѝ да няма деца. Когато става на 30 години Ромита се запитва дали трябва да преразгледа възгледите си. Но след няколко месеца е разбрала, че е направила правилното решение. \n\r\n\"Щях да се чувствам толкова виновна, че съм докарала още едно дете в света, което щеше да използва ограничените ресурси...\", споделя Ромита.\n\r\nДжо разказва, че среща опозиция: \"Когато хората ме питат защо нямам деца, им казвам. Те не искат сериозно да се занимават с проблема и моята гледна точка се осмива, сякаш съм някакъв шантав, който иска хората да изчезнат\".\n\r\nСпоред Организацията на обединените нации, с 410 души на квадратен километър, Англия вече е най-пренаселената голяма нация в ЕС. Ако всяко семейство има средно половин дете по-малко в бъдеще, отколкото се предвижда, ще има един милиард по-малко хора, отколкото се очаква от 2050 г., и с 4 млрд. по-малко до края на века.", "date": "2018.06.14", "title": "Природата няма нужда от повече деца! Защо едни жени отказват да са майки?"}
{"url": "https://www.dnes.bg/temida/2018/06/14/tiradjiiata-ubil-shofior-ne-si-broil-chashkite-vodka.379359", "text": "\"В неделя вечерта пих водка. Не знам колко питиета. Не съм си броил чашките. Приблизително 700 грама или цяла бутилка\". Това откровение направи в Бургаския окръжен съд украинският шофьор Игор Труповски, който на 11 юни се качи пиян в ТИР и на Ришкия проход буквално се качи с машината върху микробус, уби шофьора на място и рани пътници.\n\n\r\nТруповски ужаси свидетели и униформени с рекордни 2,81 промила алкохол в кръвта, които отчете тестът с дрегер на мястото на трагедията.\r\nВодачът бе задържан, а днес прокуратурата настоя да му се наложи постоянна мярка за неотклонение.\r\nДържавното обвинение подчерта, че той няма постоянен адрес и нас, а ако бъде пуснат на свобода, има риск да се укрие.\r\r\n                    \r\n                    Игор Труповски работи във фирма за международни превози от дълги години. Във фаталния понеделник разтоварил камиона си в Шумен и потеглил за Гърция. Вечерта преди пътуването обаче влязъл в тежък запой. Химическият анализ на кръвта му, направен осем часа след катастрофата, установил 1,59 промила алкохол - в пъти над допустимата норма, за което също се налага ефективен затвор.\r\n\"Не знам къде да ходя, какво да правя\", проплака Игор, цитиран от \"Дарик\".\r\nТой се оплака, че не му дават да се обади на никого и семейството му в Украйна не знае какво се случва с него.\r\n\"Нищо не мога да направя. Къде на отида?!\", каза още тираджията. В последната си дума пред магистратите попита: \"Колко струва квартирата в България?\".\r\nОчаква се решението на Окръжния съд в Бургас.\r\n ", "date": "2018.06.14", "title": "Тираджията, убил шофьор, не си броил чашките водка "}
{"url": "https://www.dnes.bg/football/2018/06/14/milo-koi-sa-nashite-a-milo-kultovi-jenski-repliki-za-mach.379296", "text": "Откриването на най-чаканото събитие - Световното първенство по футбол, е след броени часове.\r\nВ продължение на месец светът ще бъде в плен на най-гледания спорт, но добре знаем, че макар много дами също да са негови фенове, още повече не са.\r\nИма и такива, които откровено се дразнят, че половинката им гледа екрана в захлас, пали се и разговаря единствено на тази тема.\r\nОпитът \"да включат\" на спортна вълна пък може да е леко катастрофален или много смешен - чак до сълзи!\r\nВъв Facebook вече заваляха вицове на тази тема, а списъкът с \"футболни\" въпроси май е неизчерпаем.\r\nИстина или измислица са те и има ли \"по-страшни\" от тези - преценете сами!\r\r\n                    \r\n                    \n\r\nКои са наш'те?\r\nДай само за секунда да погледна какво дават по другия канал.\r\nА, Франция ли играе?… Мило, кога ще ме заведеш във Франция?\r\nТоя с флагчето играе най-слабо. Топката минава до него, а той не я рита.\r\nВалери Божинов играе ли? Пък Стефчето разправя, че била спала с него, тъпата кокошка.\r\nТоя защо свири? Съдия ли е? А за какво ще ги съди?\r\nТоя с костюма защо им крещи? Ядосва ги.\r\nМило, какво е засада?\r\nТози ли е Кристиано Роналдо?… Е, много е сладичък.\r\nКакви са тия фигурки, дето са нарисувани по тревата?\r\nИспанците ли са със зелените тоалети?\r\nМило, защо не ми обръщаш внимание? Не ме ли обичаш вече?\r\nТоя на вратата защо е с ръкавици в тая жега?\r\nКъде играят? В Русия ли? Дядо ми знаеше руски.\r\nТоя идиот докога ще свири? Да свирне веднъж и да си ходи, всички вече го чуха. Нали, мило?\r\nКристиано Роналдо коя зодия е?\r\nНе мога да разбира защо всички кифли ходят с футболисти. Ми не са нищо особено.\r\nЗащо го гледаш това първенство, като не играят наш'те?", "date": "2018.06.14", "title": "Мило, кои са нашите? А, мило? Култови женски реплики за мач!"}
{"url": "https://www.dnes.bg/sofia/2018/06/14/shofiorkata-na-audi-to-ot-cherni-vryh-busyt-me-udari.379323", "text": "\n\r\nТежката катастрофа, станала на столичния булевард \"Черни връх\", не е заради отнето предимство, твърди шофьорката на \"Ауди\"-то, която се свърза с Dnes.bg.\r\nПо думите й тя и водачът на микробуса \"Форд Транзит\" са се движили успоредно на пътя.\n\r\nВ един момент шофьорът на буса загубил управлението, ударил се странично в колата й и след това завил надясно, като излязъл извън пътя и съборил пожарния хидрант. \r\nШофьорката се съмнява, че водачът на буса е бил дрогиран, но незнайно защо полицията не му направила тест, а го проверила само за алкохол. \r\nПо нейните думи той е карал с превишена скорост, поне с 80 км/час. \r\nЗа късмет няма пострадали при инцидента.", "date": "2018.06.14", "title": "Шофьорката на \"Ауди\"-то от \"Черни връх\": Бусът ме удари!"}
{"url": "https://www.dnes.bg/pop/2018/06/14/pylno-prezarejdane-s-orlin-pavlov.379319", "text": "\"Пълно презареждане\" е първото парче от предстоящия първи самостоятелен албум на Орлин Павлов. Песента ще бъде пилотна на \"Още малко...\", както ще се казва проекта на изпълнителя. Той ще излезе това лято на музикалния пазар.\r\nКомпозитор на парчето е Крум Георгиев, който е автор и на аранжимента заедно с Милен Кукошаров и Боян Ангелов, а текстът е на Росен Кукошаров. Гост-вокал е талантливата певица Mihaela Mártin (Михаела Мартин). Режисьор на супер зареждащото и забавно видео е Тодор Чапкънов, който стои и зад сериала \"Скъпи наследници\".\n\r\nРаботата по дебютния албум на Орлин Павлов върви с пълна сила. Голяма част от музикантите, с които работи по него, ще видим и на сцената в Зала 1 на НДК на 1 октомври, когато е и първият голям самостоятелен концерт на артиста. \r\n                    \r\n                    \r\nСред изпълнителите, които ще бъдат на сцената с Павлов, са - Мартин Ташев /тромпет и вокали/, Милен Кукошаров /пиано/, Васил Вутев /барабани/, Борислав Бояджиев /перкусии/, Владислав Мичев /тромбон/, Димитър Льолев /саксофон/, Георги Стойков /тромпет/, Евден Димитров /бас/, Волен Милчев /вокали/, Ангел Дюлгеров /китара/, DJ Stephan Love.\n\r\nБилетите за концерта вече са в продажба в мрежата на Еventim. \r\n", "date": "2018.06.14", "title": "Пълно презареждане с Орлин Павлов"}
{"url": "https://www.dnes.bg/obshtestvo/2018/06/14/bashta-kym-decata-si-niama-da-ostanete-jivi-do-sledvashtiia-si-rojden-den.379330", "text": " Това е само част от изповедта на една майка в социалната мрежа, която не търси съжаление, а има нужда от силна подкрепа, за да спаси живота на децата си, както и своя собствен. И това е реалната жестока история на , която застава с лицето си, за да доведе тази трудна битка, каквато имат и други хора по света, до своя щастлив край - да съхрани невинни човешки животи.\r\nОт редакцията смятаме, че най-добрият начин, чрез който можете да се запознаете с историята на Галя, е като го направите посредством собствения ѝ разказ, който ви предоставяме без наша намеса. \r\r\n                    \r\n                    \"Искам да разкажа за нашия случай, в контекста на темата с децата от Норвегия. В момента в България се случват още по-страшни неща, и то със съдействието на социалните ни служби и институциите.\r\nНакратко, разведена съм с биологичния баща на двете ми деца от първия брак. Живели сме дълги години в условията на брутално домашно насилие и след развода аз и двете деца бяхме насочени от отдел \"Закрила на детето\" към психологическа подкрепа за справяне с травмите от домашното насилие.\r\nТормозът над мен и децата ми продължава и до днес, т.к. бившият ми съпруг, за съжаление, ползва непозволени практики в правосъдната система, като майка му и негов адвокат са част от съдебната система повече от половин век. Мисля, че няма нужда от повече обяснения защо и как е възможно случващото се...\r\nБащата на двете ми деца спечели преди дни делото за родителски права, като във всичките инстанции извършваше системно законови нарушения, открадваше документи от делата, манипулираше експертизи, малтретираше свидетели, лиши от право да бъдат изслушвани моите свидетели, заплашваше, вкл. и със смърт - децата ми и мен, фабрикуваше данни, прилагаше натиск над роднини и приятели... Убедих се, че е страшно да живееш с нарцисист, но е още по-страшно да си разведена с такъв!\r\nНо най-страшното е, че на последните срещи с децата ги заплашва, че няма да доживеят до следващия си рожден ден. А според съдебното решение децата трябва незабавно да заживеят в дома на насилника.\r\nНе искам да описвам в какво психологическо състояние са сега децата ми, очаквайки социалните и полицията да дойдат и насилствено да ги предадат на насилника. Не искам да се предавам в този тежък момент, не търся съжаление, търся подкрепа за спасяването на децата си!\r\nПо делото ни за родителски права има изслушване на свидетели психолози, които многократно сигнализират за нечовешкото отношение на бащата към децата и за сериозен риск за живота им. Но съдът игнорира всичките доказателства и прикрива насилието.\r\nСамо да вметна, нашият случай е познат на всички институции, на редица РПУ-та, децата са изслушвани и в синя стая, и в кризисен център сме настанявани за половин година, за да останем живи... Доказателства за насилието има безспорни, психолози от Комплекс за социални услуги към Столичната община са давали и гласни показания по делото за родителски права, като са сигнализирали за деца в риск, в съдебна зала са заявили своята позиция, разказвали са за насилието, което бащата упражнява над децата, но всичко това изчезва от досието, изчезват или не се допускат всичките наши докумени, доказващи насилието, игнорират се всичките ни доказателства за насилието. Документи от полиция, от разследващи органи, от Прокуратура - не се обсъждат изобщо. Документ, доказващ патологията на бащата на децата е откраднат от съда и тази кражба отново се прикрива. В съдебна зала се малтретира наш свидетел от бащата на децата, социалните лично блъскат и дърпат сина ми в отдела им... и цялата система активно работи в полза на насилника и против децата.\r\nМога да изброявам стотици и хиляди нарушения, но основното е, че към момента децата ми са в сериозен риск. От седмица родителските права са предоставени на бащата. И съм оставена с вързани ръце да чакам най-страшното. Това, което ми каза в очите: \"Ще убия децата и ще се наслаждавам да те гледам как страдаш! После ще обвиня теб и ще те натикам в затвора\".\r\nИ вярвам - ще го направи. А предвид връзките му в съда, престъплението ще остане отново скрито!\r\nОт седмица живеем в постоянен страх и като последен отчаян опит да спася децата си, пиша в . Защото, вярвам, даването на гласност по случая е последният шанс за семейството ми!\"\r\nЕкипът на Dnes.bg също вярва в това, затова ще си позволим да призовем и останалите колеги да станат съпричастни към битката на Галя.", "date": "2018.06.14", "title": "Баща към децата си: Няма да останете живи до следващия си рожден ден!"}
{"url": "https://www.dnes.bg/muzika/2018/06/14/ludo-mlado-s-desi-dobreva-trygva-kym-varna.379324", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСпектакълът \"Лудо младо\" на певицата Деси Добрева се пренася във Варна, след огромния му успех в зала 1 на НДК в столицата. На 22 юни в Двореца на културата и спорта в морската столица ще бъде следващото му издание.\n\r\nПевицата каза в студиото на \"България сутрин\", че очаква емоцията да бъде много по-силна, защото това е нейният роден град.\n\r\n\"Концертът беше много хубав и съм страшно благодарна на публиката, защото един артист без своята публика е нищо. Аз вярвам, че тази емоция ще бъде още по-силна във Варна, защото аз съм от Варна и още повече се притеснявам\", сподели певицата в ефира на .\r\r\n                    \r\n                    Деси Добрева допълни, че й предстои лято, пълно с ангажименти, които са свързани със спектакъла \"Лудо младо\", подготовката на едноименния албум и участията ѝ в други концерти.\n\r\n\"Подготвям един сингъл, който ще излезе през есента със сигурност. Той е почти готов, сега се каня да снимам клипа, след това ме чака турне в САЩ и един много голям проект\", разказа Добрева.\n\r\nТя разказа също, че дъщеря ѝ е тази, която е искрена с нея и казва какво не е добре в музика, която прави, в тоалетите й и всички останали неща. Така че по нейна преценка Добрева прави необходимите промени.\n\r\n ", "date": "2018.06.14", "title": "\"Лудо младо\" с Деси Добрева тръгва към Варна"}
{"url": "https://www.dnes.bg/balkani/2018/06/14/po-komshiiski-prezidenti-po-kilima-prezidentshi-po-pavetata.379325", "text": "\n\r\nПрезидентът на Македония Георге Иванов пристигна на официално посещение у нас.\r\nБългарският президент Румен Радев го посрещна на официална церемония на площад \"Александър Невски\", а Георге Иванов поднесе венец пред Паметника на Незнайния войн.\r\nНезабелязани не останаха и двете първи дами, които крачиха след половинките си, но не по килима, а встрани – по паважа.\r\nДесислава Радева избра рокля, решена в светлосиньо, тъмносиньо и бяло. Вертикалните геометрични форми издължават силуета, създават асиметричен ефект и изумително много наподобяват стила на Брижит Макрон. Със сигурност това е едно от най-добрите модни попадения на Деси Радева. \r\r\n                    \r\n                    Съпругата на президента на Македония Мая Иванова демонстрира значително по-класически избор със строг костюм от две част в синьо, комбиниран с топ, който се явява като акцент на иначе едноцветната стилистика.\r\nПо-късно днес държавният ни глава ще проведе среща на четири очи с колегата си от югозападната ни съседка. Темите на срещата им са неясни, можем само да гадаем дали ще обсъдат вчерашния скандал в Скопие, при който Георге Иванова отказа да подпише бъдещия договор за името на Македония, което преди два дни беше договорено официално между правителствата в Скопие и Атина - \"Република Северна Македония\". \r\nПрез това време двете първи дами пък си имат своя програма.\r\nВ къщата-музей на Никола Вапцаров ще заведе Десислава Радева съпругата на президента на Македония Мая Иванова.\r\nИванова е почитателка на поезията, затова Радева й е приготвила подарък - антикварно издание с българска поезия на македонски език, пише \"\". \r\nВ томчето са събрани произведения на големи български поети като Валери Петров, Борис Христов, Блага Димитрова, Атанас Далчев, Христо Фотев и др.\r\nА къщата на Вапцаров не е избрана случайно - да се види откъде са корените на поета, след като в Македония от години върви спор в опит той да бъде изкаран македонец.\r\nДвете първи дами ще разгледат Художествената галерия и Етнографския музей и ще присъстват на литургия в катедралния храм \"Св. Ал. Невски\".", "date": "2018.06.14", "title": "По комшийски: Президенти по килима, президентши по паветата"}
{"url": "https://www.dnes.bg/sofia/2018/06/14/sedem-zadyrjani-za-narkotici-v-sofiia.379320", "text": "\n\r\nСедем души са задържани за разпространение на наркотици в София след акция на Специализираната прокуратура. \r\nПолицията е открила 6 топчета амфетамини, грам хероин. Сред намерените вещества са и фосфорна киселина, йод на кристали и други химикали, необходими за производство на наркотици. \r\nОт апартамент са иззети и множество стъклени предмети – чаши, колби и бутилки. \r\nАрестувани са петима мъже на възраст между 35 и 41 години и две жени на 28 и 35 годинини. На четирима от задържаните ще бъдат повдигнати обвинения за участие в организирана престъпна група. \r\nМярката на задържаните е удължена на 72 часа с постановление на прокуратурата. Работата по случая продължава. \r\n \r\n ", "date": "2018.06.14", "title": "Седем задържани за наркотици в София "}
{"url": "https://www.dnes.bg/balkani/2018/06/14/niama-pobediteli-v-spora-za-imeto-na-makedoniia.379329", "text": "Няма победители при решаването на спора за името на Македония, смята журналистът Николай Костов в предаването \"Светът е бизнес\" с водещ Николай Кръстев.\n\r\n\"Балканите отново пишат история. Не смятам обаче, че има победители в този спор за името на Македония. Макар, че и двете страни са относително удовлетворени, що се отнася до исканията им, ако се съди по споразумението, тъй като то не е все още окончателно дооформено. Предстои то да бъде прецизирано. Има един преходен период, в който то ще трябва да се доработи\", добави още той. \n\n\nПо думите му споразумението е прието от македонското общество по-скоро с облекчение, отколкото с въодушевление. Няма и дипломатическа победа за някоя от страните.\r\r\n                    \r\n                    \"Това е една взаимна победа, но по-важното е, че надделя волята. За първи път в лицето на двамата премиери Заев и Ципрас се намериха хора, които поеха този ангажимент и имаха куража да започнат преговори и да преодолеят съпротивлението, което се беше наслоило и особено настроенията сред хората на двете страни. Не бива да забравяме, че тези настроения, с подновяването на преговорния процес, бяха подстрекавани и инспирирани\", добави още Костов.\n\r\nВъзниква въпросът обаче дали споразумението ще мине през парламентите на двете страни.\n\r\n\"В гръцкия парламент съществуват настроения и противопоставяне от страна на малкия коалиционен партньор в правителството на Ципрас – това е партията \"Независима Гърция\". Те казаха, че няма да подкрепят наименование, което съдържа думата \"Македония\". Мисля, че ще има известни сътресения. Те са доста непостоянни. Самият лидер Панос Каменос каза, че всеки, който гласува за това нещо ще бъде изключен от партията. Но те по-скоро са склонни да останат в коалицията\", посочи журналистът.\n\r\nПо думите му това ще отприщи нова вълна от крайните антисистемни елементи в Гърция, които ще се опитат да предприемат реванш спрямо Ципрас за загубата на изборите през 2015 г., добави Николай Костов.\n\r\n\"Не е изключено Ципрас да изненада с предсрочен вот. Неговият мандат изтича догодина, но някои прогнозират, че може да се случи до края на тази година. Възможно е той да направи така, че да се възползва от дипломатическия успех и да поиска избори още септември-октомври\", протнозира Костов.\n\r\nСпоред него в случай че се появи нова управляваща сила в Гърция, шансовете тя да поиска да преразгледа договора с Македония са налице, но влияят и други фактори:\r\n\"Не бива да забравяме, че споразумението е с много обвързаности – участва европейският фактор, американският фактор. То не е само между Скопие и Атина, а е с основната воля на Вашингтон и Брюксел и на всички основни играчи, без които не можеше да се намери такова решение\".\n\r\nВъв видеото с разговора с Николай Костов може да видите откъс от интервюто с Владимир Глигоров по темата. ", "date": "2018.06.14", "title": "Няма победители в спора за името на Македония"}
{"url": "https://www.dnes.bg/pop/2018/06/14/vesi-boneva-dokoga-shte-gledame-samo-opakovkata.379327", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПевицата Весела Бонева продължава да използва лирика и глас за сериозни социални теми и проблеми. \"Докога\" е името на последния проект на изпълнителката, чрез който тя задава сериозни въпроси във видео, заснето пред Съдебната палата в София.\r\n\"Нищо случайно няма в този видеоклип. Това беше идея, която заедно със Светлин Къслев родихме в края на януари, след като бях на тропическо приключение, завърнах се в нашата мила родина и отново забелязах странностите, които се случват\", обясни певицата пред\r\r\n                    \r\n                    Веси Бонева е възмутена, че в момента 13-14-годишни момичета се мислят за супер звезди, показвайки телата си и по думите ѝ става нещо страшно. Скандалът какво ще провокира, ще бъде всяко чудо за 3 дни, отбеляза тя.\r\n\"Музиката е моят начин на изразяване и по време на записите наистина имаше ярост и гняв в мен. Сега виждам всичко онова, което съм дала от себе си като енергия. Музиката е новата политика на новото време. Докога ще обръщаме внимание само на външната опаковка\", сподели Бонева.\r\nСлед края на лятото тя ще пусне новата песен от албума \"Родината\", която носи името \"Моят зов\". Почти не спим, действаме всеки ден, правим всичко възможно да не спираме, каза още певицата.\r\n ", "date": "2018.06.14", "title": "Веси Бонева: Докога ще гледаме само опаковката?"}
{"url": "https://www.dnes.bg/eu/2018/06/14/bylgariia-sred-stranite-pyrvenci-s-nai-goliamo-doverie-v-es.379334", "text": "Доверието в ЕС достига до 42 на сто, като нараства с един процент и е на най-високото си равнище от есента на 2010 година. Това показват данни от проучване, представени днес от Европейската комисия.\n\r\nВ 15 държави от ЕС мнозинството от участниците в допитването имат доверие в Общността. Доверието е най-голямо в Литва (66 на сто), Португалия и Дания (57 на сто), и в Люксембург и България (56 на сто). \n\r\nОт миналата есен доверието в ЕС е нараснало в 19 държави, особено в Португалия (57 на сто, повишение с шест процента) и Словения (44 на сто, повишение със същия дял), докато в шест държави намалява, особено в Белгия (47 на сто, понижение с шест процента), Унгария (44 на сто, понижение с пет процента) и Словакия (44 на сто, понижение с четири процента).\r\n                    \r\n                    \r\nЕдва 40 на сто от европейците имат положителна представа за ЕС, 37 на сто са с неутрална, а 21 на сто изразяват отрицателна нагласа. Най-голям е делът на хората с положително мнение в Ирландия (64 на сто), България и Португалия (56 на сто), и Люксембург (54 на сто).\n\r\nДоверието в ЕС е по-силно от доверието в националните правителства или парламенти. Общо 42 на сто от европейците имат доверие в ЕС, докато 34 на сто имат доверие в своите национални парламенти и правителства.\n\r\nМнозинството от европейците са оптимистично настроени за бъдещето на ЕС (58 на сто). Изключение правят Гърция, където въпреки увеличението на оптимизма с пет на сто, 53 процента са песимисти, а 42 на сто са оптимисти, и Великобритания (48 на сто са песимисти и 43 на сто са оптимисти). \n\r\nНай-силен е оптимизмът в Ирландия (84 на сто), Португалия (71 на сто), Люксембург (71 на сто), Малта, Литва и Дания (70 на сто). Най-слаб е оптимизмът във Франция (48 на сто), Кипър и Италия (54 на сто).\n\r\nСвободното движение на хора, стоки и услуги в ЕС, и мирът между държавите в ЕС, се възприемат като двете най-големи постижения на Общността съответно с 58 на сто и 54 на сто от европейците. Седемдесет на сто от попитаните се чувстват граждани на ЕС. За първи път от пролетта на 2010 г. това мнение се споделя от мнозинство във всички държави от ЕС.\n\r\nПовечето европейци са на мнение, че икономическото положение е добро и те са оптимистично настроени за бъдещето. Доверието в ЕС расте, а подкрепата за икономическия и паричния съюз е на най-високото си равнище, пише в съобщението. Все повече граждани чувстват, че са се възползвали от политиките на ЕС. Делът на хората, според които мнението им има значение, е достигнал най-високото си равнище от 2004 г. насам.\n\r\nПоловината европейски граждани са с положително мнение за състоянието на икономиката, а 37 на сто изразяват отрицателно становище. В 25 държави от ЕС мнозинството заявява, че състоянието на европейската икономика е добро. От есента положителните мнения са се увеличили в 21 държави.\n\r\nЗа първи път от пролетта на 2007 г. положителните мнения за състоянието на националната икономика (49 на сто) са повече от отрицателните мнения (47 на сто). От миналата есен положителната представа за състоянието на националната икономика се е увеличила в 18 държави, сред които начело е Португалия (43 на сто, повишение с 10 на сто), Ирландия (79 на сто, повишение със седем процента), Финландия (77 на сто, повишение с шест на сто) и Литва (38 на сто, повишение с шест процента). В Холандия и Люксембург 93 на сто от попитаните намират състоянието на националната икономика за добро, докато в Гърция само два процента изразяват подобно мнение.\n\r\nИмиграцията остава главното предизвикателство, пред което ЕС е изправен (38 на сто). Тероризмът е на второ място с 29 на сто (понижение от девет процента), като все изпреварва икономическото състояние (18 на сто), състоянието на бюджета (17 на сто) и безработицата (14 на сто).\n\r\nНа национално равнище основните опасения остават безработицата (25 на сто), здравеопазването и социалната сигурност (23 на сто) и имиграцията (21 на сто). Здравеопазването и социалната сигурност заемат второ по важност място за първи път от пролетта на 2007 година.\n\r\nВ сравнение с 2014 г. повече граждани са на мнение, че са се възползвали от действията на ЕС, например липсата на гранични проверки или ограничените проверки по границите, когато пътуват в чужбина (53 на сто), по-евтините телефонни разговори в друга държава от ЕС (48 на сто, повишение от 14 процента), повишаването на правата на потребителите при покупката на стоки или услуги в друга държава от ЕС (37 на сто, повишение с 13 процента), или подобряването на правата на пътуващите със самолет (34 на сто, повишение от 12 на сто).\n\r\nВ полза на свободното движение се произнасят 82 на сто, а за обща политика в областта на отбраната и сигурността - 75 на сто. Общо 71 на сто подкрепят търговската политика на ЕС.  \r\n/БТА/ ", "date": "2018.06.14", "title": "България сред страните първенци – с най-голямо доверие в ЕС"}
{"url": "https://www.dnes.bg/science/2018/06/14/antarkticheskiiat-led-se-topi-mnogo-byrzo-kakvo-sledva.379333", "text": "Загубата на лед в Антарктида след 1992 г. възлиза на три трилиона тона, а скоростта на топене се е увеличила трикратно през последните пет години, съобщават световните информационно агенции, позовавайки на резултатите от международно проучване, публикувано в сп. \"Нейчър\".\n\r\nКоличеството на разтопения през последните 25 години антарктически лед е повишило глобалното морско равнище със 7,6 милиметра, като две пети от покачването или около 3 милиметра, е отчетено след 2012 г.\n\r\nПроучването е базирано върху 24 различни сателитни изчисления. Данните сочат, че преди 2012 г. по-топлите океани са подхранвали загуба на лед в Антарктида, възлизаща на 84 милиарда тона годишно и допринасяща за покачване на морското равнище с 0,2 милиметра на година.\r\n                    \r\n                    \r\nСлед 2012 г. обаче се наблюдава рязко трикратно повишение. В периода между 2012 и 2017 г. загубата на антарктически лед вече възлиза на 241 милиарда тона годишно, в резултат на което морското равнище се покачва с 0,6 милиметра на година.\n\r\nУчените отбелязват, че ледената покривка на Антарктида - ключов индикатор за климатичните промени и \"двигател\" за покачване на морското равнище, съдържа достатъчно вода, за да го повиши с 58 метра.\n\r\nПокачване на морското равнище само с един милиметър се равнява на разтопени 360 милиарда тона лед или на въображаем гигантски леден куб със страни с дължина седем километра.\n\r\n\"Топенето на антарктическия лед допринася за стряскащо бързо покачване на морското равнище. Това трябва да буди тревога у правителствата, на които хората разчитат за защита на крайбрежните градове и население\", казва професор Андрю Шепърд от университета на Лийдс, един от авторите на изследването, осъществено от 84 учени от 44 международни организации. \r\n \r\n/БТА/\r\n ", "date": "2018.06.14", "title": "Антарктическият лед се топи много бързо. Какво следва?"}
{"url": "https://www.dnes.bg/football/2018/06/14/svincheto-gancho-reche-sauditska-arabiia-shte-pobedi-rusiia.379338", "text": "Саудитска Арабия ще поднесе изненада още на старта на Мондиал 2018, побеждавайки Русия. Това предрече морското свинче на  Ганчо.Той избра паничката с флага на гостите пред тази на \"сборная\" и за равенство. Мачът между двата отбора е днес от 18.00 часа и .\r\nГанчо ще предоставя на читателите ни своите прогнози за всички срещи от световното първенство, а след неговия край ще обявим и степента й на футболен познавач. \r\nВие също можете да давате прогнозите си в специалната ни игра. , а наградите за победителите са Телевизор PHILIPS 43PFS4001/12 + подарък тонколони Т3300, уикенд за двама в Хасиенда Бийч Ризорт, 150 кенове Ариана и участие на Milan Academy Junior Camp Bulgaria.\r\n \r\n\r\r\n                    \r\n                     \r\n ", "date": "2018.06.14", "title": "Свинчето Ганчо рече: Саудитска Арабия ще победи Русия!"}
{"url": "https://www.dnes.bg/blizak-iztok/2018/06/14/ozho-potvyrdi-zarin-i-hlor-sa-izpolzvani-v-hama.379337", "text": "Комисията на Организацията за забрана на химическите оръжия потвърди използването на зарин и хлор в качеството им на химическо оръжие през март 2017 в сирийската провинция Хама. \r\nВ изявление на ОЗХО се казва, че \"с много висока степен на вероятност\" зарин е използван на 24 март 2017 в град Лтаменах, а на следващия ден е използван хлор.\r\nВ доклада на Организацията се посочва, че изводите са направени на базата на свидетелства на очевидци, епидемиологичен анализ и изследване на околната среда.\r\nДокументът е предаден на Съвета за сигурност на ООН, съобщи БНР.\r\nРежимът на президента Башар Асад отрича, че е използвал химически оръжия и твърди, че целият химически арсенал на Сирия е изведен от страната под контрола на ОЗХО.", "date": "2018.06.14", "title": "ОЗХО потвърди: Зарин и хлор са използвани в Хама"}
{"url": "https://www.dnes.bg/obshtestvo/2018/06/14/radev-zove-za-dialog-v-skopie-iska-garancii-za-dobrosysedstvo.379335", "text": "Президентът на Македония трябва да бъде водач в диалога между институциите в страната, който в момента е скъсан, смята държавният ни глава Румен Радев.\r\nНа съвместна пресконференция с Георге Иванов, който е на посещение у нас, Радев призна, че двамата са имали тежък разговор.\r\n\"България е силно обезпокоена от ескалацията и скъсването на диалога между институциите в този критичен за Македония момент. Призовах президента Иванов да бъде не само участник, но и водач в този диалог между институциите, защото това е важно условие за постигане на обявените стратегически приоритети на държавата - членство в ЕС и в НАТО\", каза държавният ни глава.\n\n\n\r\r\n                    \r\n                    Той посочи, че в разговора е обсъден и въпросът за смяна на името и отбеляза, че той е важен не само за Македония и Гърция, но и за България.\r\nРадев изтъкна още, че Македония, която се предлага да носи името Северна Македония, се намира на запад от Пирин и югозапад от София.\r\n\"Налице са географски реалности и историческа обремененост, които ни задължават в тази ситуация да бъдем изключително внимателни и да следим и да преценяваме не само изхода от преговорите между Македония и Гърция, но и изпълнението на договорните ангажименти в нашите двустранни отношения, които трябва да придобият необратим характер. България е държавата, която най-силно подкрепя евроатлантическата и европейската перспектива на Македония, така че приемаме резултатите от преговорите за името, доколкото те премахват важни пречки за интеграционния процес. Но трябва да е ясно, че основният залог за нашата подкрепа е стриктното спазване на чл. 11 от Договора за добросъседство, според който двете държави се задължават да нямат неприятелски действия една спрямо друга, да не използват териториите си за организации, които водят сепаратистки дейности и да неутрализират недобронамерена пропаганда, насочена към омраза и насилие\", каза още Румен Радев.\r\nПо думите му стриктното спазване на този договор е необходимо условие за безпроблемния път на Македония към Европа.\r\n\"Нуждаем  се от твърди гаранции, че Договорът за приятелство, добросъседство и  сътрудничество, подписан между Република Македония и България, ще остане  абсолютно в сила и когато насреща имаме Република Северна Македония\",  каза президентът Радев в отговор на въпрос.\r\nОт своя страна Георге Иванов заяви, че не приема квалификации, че пречи за стабилността в региона.\r\n\"Аз никого не изгоних от моя кабинет. За първи път в този ден се запознах с документа и нямаше какво да говоря за него на тази среща. За това тя продължи много кратко. Не приемам квалификации, че преча за стабилността в региона. Знае се кой блокира Македония и отнема нейното бъдеще. Знае се кой пречи на правото на просперитет на един народ. Заклел съм се, че ще уважавам Конституцията и не мога да приема акт, който ѝ противоречи. Това е мое лично решение за действията на един премиер, който не е разбрал негативните последствия от един договор\", коментира още Иванов вчерашната си среща с македонския премиер Зоран Заев.\r\nДържавният глава посочи, че след срещата е казал на народа, че реализирането на македонските цели не може да бъде алиби за реализирането на вредни за Македония договори. \"Вярвам, че отговорните органи ще разберат сериозността на състоянието и ще реагират правилно. Надявам се и че каквото и да стане с договора, нашите добри отношения ще продължат\", коментира Иванов.\r\nПо-рано стана ясно, че гостът няма да бъде приет от премиера Бойко Борисов и външиня министър Екатерина Захариева. Мотивът е именно вътрешнополитическото напрежение в съседката ни по спора за името.\r\n\r\nМакедонският  президент призна, че е бил изненадан от отказа на Борисов  да се срещнат. Негово е решението и негова е отговорността, тъй като  той не е само премиер, а и председателстващ ЕС. Казва да се води диалог,  а с този жест заема страна, коментира Иванов.\r\nКогато призоваваш  другия да води диалог, ти самият не трябва да бягаш от него, коментира  пък Румен Радев. Приоритетите ни за Западните Балкани да не се  ограничават само до прегръдките, лидерство и отговорност е да не бягаш  от проблемите, допълни държавният глава. Той призова България да търси  контакти не само с правителството на Македония, но и с останалите  институции, включително опозицията.\r\n ", "date": "2018.06.14", "title": "Радев зове за диалог в Скопие, иска гаранции за добросъседство"}
{"url": "https://www.dnes.bg/stranata/2018/06/14/mazilka-se-otkyrti-v-zabavachka-postradaha-deca.379340", "text": "Парче мазилка се стовари в стая в детска градина \"Мир\" във Варна и нарани деца, съобщава \"Фокус\". \r\nИнцидентът е станал в следобедните часове на вчерашния ден в помещение, което се намира на втория етаж на детското заведение. \r\nТри от децата, които са били в стаята, са леко пострадали. Те са на възраст 5-6 години и веднага след нелепия инцидент са били прегледани от медицинската сестра. Оказана е и помощ на подрастващите, които са с леки охлузвания по лицата и ръцете.\r\nОстаналите деца от групата, които са били по време на падането на мазилката от тавана, са изведени от детската градина и днес са преместени в други сгради. \r\nПострадалите деца днес също са били заведени от родителите си на занятия. В момента се извършва ремонтна дейност в злополучната детска градина \"Мир\" в морската столица.\r\n ", "date": "2018.06.14", "title": "Мазилка се откърти в забавачка. Пострадаха деца"}
{"url": "https://www.dnes.bg/obshtestvo/2018/06/14/kyde-potynaha-milionite-za-romite-spor-v-ns-toiagata-ili-morkovyt.379314", "text": "Въпросите къде потънаха милионите за интеграцията на ромите, тоягата или морковът могат да ги накарат да работят и защо политиците се сещат за тях само по избори нажежиха страстите в парламента при обсъждането на мониторинговия доклад за 2017 г. за изпълнението на Националната стратегия на интегриране на малцинството 2012-2020 г.\n\r\nСпоред Станислав Станилов от \"Атака\" истината е, че само 1/3 от ромите водят полустационарен живот и те са интегрираните.\n\r\nТой смята, че няма как хората от това малцинство реално да бъдат интегрирани, защото те формират своята ценността система в семействата си и заради това тя не може да бъде променена.\n\r\n\"Нашият проблем не може да бъде определен като интеграция, а трябва да има форма на мирно съществуване и да живеем по един и същи принцип, дължината на тоягата и на моркова трябва да е еднаква, при нас морковите са твърде дълги, а тоягата твърде къса, жената на Томислав Дончев е напълно права, иначе само ще харчим пари\", отсече Станилов.\r\n                    \r\n                    \r\nТой добави, че е чел секретен и много сериозен доклад, в който е посочено, че ромите не могат да бъдат интегрирани. \"Те не са виновни за това, това го е решил създателят и историята\", коментира Станилов.\n\r\nАнтон Кутев от БСП обаче го предупреди, че думите му са политически опасни. \"Тезата, че ромите не могат да се интегрират е крачка към фашизма, хора които ви вярват и вървят след вас много бързо ще стигнат до фашизма и вината ще е ваша\", скочи червеният депутат.\n\r\nСтанилов се защити с думите, че истината винаги е опасна, \"но не можем да се крием като Андрешко под масата и да чакаме проблемите да се решат сами\".\n\r\nСпоред него, след като законите не важат за всички еднакво, няма да има резултати и това се доказва и от факта, че опитите за интегрирането на ромите са от 30 години без никакви последствия.\n\r\nВежди Рашидов от ГЕРБ пък директно обвини социалистите, че купуват ромските гласове на избори и те са създали \"циганските барони\".\r\n\"Когато купувате гласове и им опрощавате тока, не мислите за интеграцията на ромите, а ГЕРБ за първи път направи националната стратегия за тях през 2012 г., от тогава досега 22 000 роми са вкарани в образователната система, къде отидоха парите преди това – окрадоха се\", отсече той.\n\r\nРашидов предупреди депутатите, че ако не се направи нещо сега още \"30 години ще гледаме филма \"Майка Индия\". \"Колеги, вие от три години ли сте на тоя свят?\", попита той червените.\n\r\n\"Аз бях в Строителни войски, там бяха роми и турци, и основно строяхме социализма. Имаше школи, строителни школи, явно Живков вършеше повече работа от вас\", отсече той и добави, че там хората са получавали професия.\n\r\nСпоред него интеграцията на ромите минава през образованието и професията. \"Учение и труд, труд и учение, трудът е интеграция!\", обобщи депутатът от ГЕРБ.\n\r\nЧервеният депутат Драгомир Стойнев обаче го попита какви са резултатите от тази програма за интеграция, защото днес ромите не говорят български език, а какво остава да могат да четат и пишат.\r\nИначе докладът на правителството, който депутатите изненадващо не приеха, отчита напредъка по изпълнението на стратегията, както и на общинските планове за действие за миналата година.\n\r\nОт информацията, предоставена от отговорните институции, се открояват направените важни стъпки по отношение на задържането и връщането на учениците в училище и съответно – увеличаването на дела на ромските деца, обхванати в детски градини и предучилищни групи. Напредък има и в усилията за изучаване на български език от децата, за които той не е майчин.\n\r\nОтчетено е и мотивирането на младежите до 24 години с основно и по-ниско образование и без работа да продължат обучението си в различни форми или да започнат работа.\n\r\nВ сферата на здравеопазването продължава работата за по-пълен обхват на населението със задължителни имунизации с координираните усилия на личните лекари, здравните медиатори, специалистите от регионалните здравни инспекции и общинските администрации.\n\r\nВ доклада е посочена необходимост от разработването на комплексни мерки и прилагането на интегриран подход за реализиране на целите на стратегията, дългосрочно планиране и систематичен мониторинг. Отбелязва се, че е разработена система за мониторинг, оценка и контрол за изпълнение на стратегията.\n\r\nСлед въвеждането й в експлоатация, събираните данни ще бъдат анализирани и предоставяни на органите на изпълнителната власт. Целта е те да бъдат интегрирани в политически решения и да бъдат вземани предвид при разработване, актуализиране, изпълнение на стратегически и програмни документи, които се отнасят към интеграцията на ромите.\n\r\nСпоред изводите, основните предизвикателства са свързани с постигането на положителни нагласи и подкрепата на обществото към политиките за интеграция на уязвими групи и групи в неравностойно положение.", "date": "2018.06.14", "title": "Къде потънаха милионите за ромите? Спор в НС: Тоягата или морковът?"}
{"url": "https://www.dnes.bg/obrazovanie/2018/06/14/vuzf-organizira-bezplatna-biznes-akademiia-za-uchenici.379349", "text": "Висшето училище по застраховане и финанси (ВУЗФ) организира специална лятна бизнес академия за ученици между 10 и 12 клас, с която да им помогне да изберат правилната професионална посока за развитие.\n\r\nЕдноседмичната академия на ВУЗФ е безплатна и в нея могат да участват гимназисти от цялата страна. Тя ще се провежда от 25 юни, всеки ден от 13 часа, и ще продължи до 29 юни включително.\n\r\nПо време на обучението участниците ще имат възможност да се запознаят с много интересни теми и казуси от различни професионални сфери. Лектори от ВУЗФ и успешни представители на бизнеса ще споделят с аудиторията ценни идеи и важни етапи от професионалния си път. \n\r\nВсеки един от дните на лятната академия ще бъде тематично ориентиран към определена професионална сфера - маркетинг, финанси, бизнес коуч, кариерна ориентация, бизнес психология. \r\n                    \r\n                    \r\nОсвен лекционната част, участниците в лятната академия ще се срещнат и с млади, амбициозни мениджъри и предприемачи, които са създали успешен бизнес в България. \n\r\nМладите \"академици\" ще имат възможността да участват в различни уъркшопи, да се включат в игрови занимания, както и да се запознаят с професионалния свят по един по-забавен начин.\n\r\nОт ВУЗФ отчитат силен интерес към заниманията, като в момента продължава записването на ученици от цялата страна. Всеки, който иска да участва в Лятната бизнес академия, може да се регистрира на .\n\r\n\r\n ", "date": "2018.06.14", "title": "ВУЗФ организира безплатна бизнес академия за ученици"}
{"url": "https://www.dnes.bg/cars/2018/06/14/1000-leva-grajdanska-otgovornost-za-huliganite-na-pytia-kak-e.379285", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДългоочакваният доклад за изчисляване на цената на \"Гражданската отговорност\" по системата \"бонус-малус\" е готов, съобщиха от Комисията по финансов надзор (КФН). \n\r\nОптимизмът покрай въвеждането на системата обаче се изпари, тъй като в доклада са разработени 11 възможни сценария, а общественото обсъждане и приемането на системата ще се забавят с години. \n\r\nОсвен това консултантът е предложил голям брой фактори, които трябва да бъдат взети предвид при въвеждането й.\n\r\nСпоред Владимир Тодоров от Българската асоциация на пострадалите при катастрофи въвеждането на системата сигурно няма да се случи заради демонстративната немощ на КФН, МВР и Министерството на транспорта.\r\n                    \r\n                    \r\n\"За системата \"бонус-малус\" се говори от 9-10 години. КФН обаче явно не иска това да се случи. Според тях това е администриране на пазара и било против пазарните принципни. Те нямат експертния потенциал да разработят тази система, освен това не се работи и по информационната система между застрахователните компании и МВР\", уточни в студиото на \"България сутрин\" Тодоров.\n\r\nТой е категоричен, че в държавите, където системата \"бонус-малус\" вече е въведена, има драстично намаляване на ПТП-тата.\n\r\n\"Гражданската застраховка\" е задължителна, защото тя покрива щети, които водачът нанася на трети лица. Колкото си по-рисков и колкото повече нарушения правиш, толкова повече ще плащаш. За хулигани на пътя таксата ще нарасне до 4 пъти и ще достигне до 1000-1100 лв. Ако пък си изряден, тогава ще бъдеш поощрен за доброто шофиране\", отбеляза той.\n\r\nХристо Радков от Българско обединение на шофьорите е на точно противоположното мнение - ако се въведе системата у нас, тя ще бъде побългарена и ще се намерят стотици вратички в закона.\n\r\n\"Ние нямаме анализ в страната какво ще стане, ако се въведе системата. Реално имаме ли нужда от тази система? В цял свят се повишава таксата единствено на база произшествие. В България се иска да се въведе за превишена скорост, за неслагане на колан и други\", каза Радков пред .\r\nТой смята, че при въвеждане на \"бонус-малус\" веднага колите ще се прехвърлят на хора, които нямат нарушения.", "date": "2018.06.14", "title": "1000 лева \"Гражданска отговорност\" за хулиганите на пътя! Как е?"}
{"url": "https://www.dnes.bg/sofia/2018/06/14/chasti-ot-sofiia-ostavat-bez-voda-na-15-iuni.379289", "text": "На 15 юни 2018 г. (петък), във връзка с подмяна на сградно водопроводно отклонение на ул. „Мара Бунева\" кв. „Орландовци\", се налага спиране на водоподаването от 09:00 до 19:00 часа на клиентите на „Софийска вода\", живеещи в района на:\r\nул. „Мара Бунева\" от ул. „ Гъдуларче\" до ул. „Одеса\".\n\r\nПри продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Мара Бунева\" ъгъла с ул. „Овчарска\".\n\r\nНа 15 юни 2018 г. (петък), във връзка с реконструкция на уличен водопровод на ул. „Димитър Страгачев\" кв. „Хаджи Димитър\", се налага спиране на водоподаването от 09:00 до 21:00 часа на клиентите на „Софийска вода\", живеещи в района на:\r\nул. „Резбарска\" от ул. „ Васил Кънчев\" до края на улицата в североизточна и източна посока.\r\n                    \r\n                    \r\nПри продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Резбарска\"№9.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n\"Софийска вода\" АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\n ", "date": "2018.06.14", "title": "Части от София остават без вода на 15 юни "}
{"url": "https://www.dnes.bg/stranata/2018/06/14/prevozvachi-na-protest-spirat-2000-avtobusa.379281", "text": "Автобусни превозвачи излизат на протест. 2000 автобуса ще спрат да превозват пътници за час и половина - между 14:00 и 15:30 часа, съобщава .\n\n\r\nДо решението се стигна, след като мнозинството в парламента отказа да оттегли подготвяния законопроект за създаване на Българска автомобилна камара.\r\nСпоред протестиращите законопроектът е изцяло лобистки и не отговаря на нуждите на бранша.\r\nТе смятат, че промените само ще задълбочат корупцията в сектора. В протеста на автобусните превозвачи ще се включат фирми, пътуващи по междуградски линии.\r\nАвтобусите ще тръгват по курсовете си, но с час и половина закъснение. В стачката ще участват превозвачи от всички големи градове.", "date": "2018.06.14", "title": "Превозвачи на протест: Спират 2000 автобуса!"}
{"url": "https://www.dnes.bg/za-da-se-razbirame/2018/06/14/7-te-znaka-che-brakyt-vi-se-nujdae-ot-semeen-terapevt.379241", "text": "Съпругът/съпругата ви напоследък или от дълго време се е превърнал/а в съквартирант. Съжителствате така? Не са малко двойките, които неглижират дори малките проблеми в брака. Те са като камъчета, които в даден момент преобръщат каруцата.\r\nНе са малко и тези партньори, които намират за срамно семейното консултиране.\r\nНуждае ли се вашият брак от съветите на специалист, вижте в следващите редове.\r\n\r\nЛипсата на комуникация е един от основните недостатъци, които бракът ви има? Не сте склонни да говорите и споделяте вашите идеи, мисли и преживявания с вашия/вашата съпруг/а? Това е знак, че е добре да посетите брачен консултант, който да ви помогне да намерите и да започнете да следвате нови ефективни начини за подобряване на взаимодействието с партньора ви.\r\r\n                    \r\n                    \r\nАко аргументите с отрицателен тон се превърнат в ежедневие за вас, това със сигурност ще развали отношенията ви. Ако при спорове единият се чувства незабелязан, неразбран, съден, по-малко сигурен в себе си или споровете завършват с емоционално насилие, семейното консултиране ще ви помогне да разберете гледната точка на другия, както и той вашата.\r\n", "date": "2018.06.14", "title": "7-те знака, че бракът ви се нуждае от семеен терапевт"}
{"url": "https://www.dnes.bg/balkani/2018/06/14/poroini-dyjdove-i-gradushki-v-rumyniia-syrbiia-i-hyrvatiia.379291", "text": " \r\nСъборени покриви и дървета, свлачища и наводнени пътища и стопанства са последствията от бурите и поройните дъждове, които обхванаха редица зони на Румъния през изминалата нощ, съобщават Медиафакс и информационният сайт Зиаре.\n\r\nСилният вятър е съборил покрива на бензиностанция, който е паднал върху няколко автомобила в град Ръмнику Вълча.\n\r\nВ западния окръг Караш-Северин има затворени пътища, в град Слатина са наводнени улици и домове, редица села в района са останали без електричество.\n\r\nБурята е съборила покрив на блок и в южния град Крайова.\r\n                    \r\n                    \r\nВ окръг Мехединц двама души са били ударени от гръм - мъж на 78 години, който е починал, и жена на 68 години, която е откарана в болница в тежко състояние.\n\r\nПредупреждението \"червен код\" остава в сила и днес в западните окръзи Караш-Северин и Тимиш, а за други четири окръга е валиден \"оранжев код\".\n\r\nНад 3300 пожарникари и над 2200 технически средства са в готовност за намеса в помощ на населението и местните власти, а министерството на вътрешните работи заяви, че е предвидило допълнителен персонал в случай на нужда.\n\r\nБури, градушки и поройни дъждове предизвикаха щети и в Сърбия и Хърватия, съобщава Асошиейтед прес.\n\r\nПо улиците на западния сръбски град Ужице се натрупаха пластове от лед след силна градушка, а автомобилите затъваха в поройните води. Мъж се е удавил, отивайки да препаркира автомобила си. \n\r\nВ централната част на страната градушка и силни ветрове причиниха щети на овощните градини.\n\r\nБолница в Загреб беше частично наводнена, което попречи на извършването на планирани операции, пише БТА. Представители на службата за извънредни ситуации заявиха, че са имали 30 намеси в града по време на бурята снощи.", "date": "2018.06.14", "title": "Поройни дъждове и градушки в Румъния, Сърбия и Хърватия"}
{"url": "https://www.dnes.bg/crime/2018/06/14/mercedes-udari-peshehodec-v-smolian-jiv-e.379303", "text": "44-годишен пешеходец е блъснат от лек автомобил на кръстовището на бул. \"България\" и ул. \"Здравец\" в Смолян, съобщиха от МВР.\r\nИнцидентът е станал на вчера, 13 юни, около 15:30 часа. Лек автомобил \"Мерцедес 220\", управляван от В.М.К., който е на 26 години от село Смилян блъснал, намиращият се на пътното платно пешеходец.\r\nВ резултат от пътнотранспортното произшествие ранен е пешеходецът. Оказана му е медицинска помощ в МБАЛ \"Д-р Братан Шукеров\" АД - Смолян и е освободен за домашно лечение.", "date": "2018.06.14", "title": "Мерцедес удари пешеходец в Смолян – жив е!"}
{"url": "https://www.dnes.bg/sofia/2018/06/14/spasiteli-vadiha-kanadec-ot-boianskata-reka.379294", "text": "Екипи на Планинската спасителна служба са помогнали на канадски турист, паднал в Боянската река, съобщиха от службата за \"Фокус\".\r\nИнцидентът е станал около 01:00 часа тази нощ. Туристът не е успял сам да излезе от реката и е подал сигнал на телефон 112. Седем планински спасители са участвали в проведената акция, която е продължила около 3 часа.\r\nМъжът е без сериозни наранявания. Има охлузни рани и лека форма на хипотермия, но няма опасност за здравето му.\r\nОт ПСС отбелязват, че този случай е показателен за това, че в момента условията в планините са неблагоприятни. Почвата е разкисната и когато пътеките са по-трудни, е много лесно човек да се подхлъзне.", "date": "2018.06.14", "title": "Спасители вадиха канадец от Боянската река"}
{"url": "https://www.dnes.bg/politika/2018/06/14/vvs-piloti-imame-ne-letiat-helikopterite-avarirali.379286", "text": "От 245 пилоти на щат в българската армия, летят по-малко от половината, обяви министърът на отбраната Красимир Каракачанов.\r\nТой пресметна, че от пет налични хеликоптера Ми-17 в момента не лети нито едни, от 12 хеликоптера \"Кугър\" летят - 3, от хеликоптерите \"Бел\" летели също 3.\n\n\n\r\nВоенният министър обясни, че се стигнало да абсурда – техника на министерство на отбраната да не може да бъде ремонтирана в завод на министерството, защото незаинтересувани фирми обжалвали обществените поръчки.\r\nЗатова следващия вторник той щял да направи предложения за промени в Закона на обществените поръчки.\r\r\n                    \r\n                    \"Не е нормално хора, които правят банички и продават бикини да обжалват ремонти на хеликоптери\", добави Каракачанов пред bTV.\r\nТой каза, че две са основните версии за падането на хеликоптера в авиобаза Крумово в понеделник вечерта. Едната - повреда на опашния винт, другата човешка грешка.\r\nХеликоптерът е падал между 2-3 секунди от 30 метра височина, обясни Каракачанов. В същия ден хеликоптерът имал още три полета.\r\nОткакто бил ремонтиран той бил прелетял 317 часа.\r\nМинистърът добави, че около 25 млн. лeва са нужни за ремонт на авариралите Ми-17.\r\n\"Тези ремонти обаче не стават бързо\", настоя Каракачанов.", "date": "2018.06.14", "title": "ВВС: Пилоти имаме – не летят! Хеликоптерите – аварирали!"}
{"url": "https://www.dnes.bg/balkani/2018/06/14/sofiia-da-se-vkliuchi-v-razgovorite-za-imeto-na-makedoniia.379287", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n \r\nБългария трябва да се включи в разговорите за името на Македония и да стартира своята истинска роля на медиатор. За външната ни политика Македония е най-важната страна от Западните Балкани, смята бившият зам.-министър на външните работи Милен Керемедчиев.\n\r\nСкандали се разразиха след постигнатото споразумение между Гърция и Македония за името \"Република Северна Македония\". В Скопие президентът Георге Иванов демонстративно не пожела да разговаря с премиера Зоран Заев и външния министър в знак на неодобрение към промяната на името. Недоволство имаше и в Гърция, а у нас партии поискаха гаранции от Скопие, че ще бъдат защитени българските интереси.\r\n                    \r\n                    \r\n\"Много сме далеч от разрешаване на този конфликт. Няма законодателна мярка, която да накара президента да подпише това споразумение, ако той не желае. Македония влиза в задънена улица в тези преговори поне до 2019 г. Най-губещ от ситуацията е премиерът Заев\", обясни Милен Керемедчиев пред.\n\n\n\r\nТой не смята, че името ще доведе до териториални претенции към България или Гърция. Керемедчиев посочи, че Македония в момента е в изолация и нито има възможност да преговаря за членство в НАТО, нито в Европейския съюз.\r\n\"Докато Македония е запушена, тя представлява по-голяма опасност и за Гърция, и за България\", подчерта той.\n\r\nЖурналистът Нина Спасова е на мнение, че страната ни трябва под някаква форма да се включи и договорно да е сигурна, че няма да има териториални претенции и провокации. По думите ѝ България се държи най-европейски от всички замесени в конфликта държави.\r\n\"Президентът от ВМРО-ДПМНЕ в продължение на 9 години не направи нищо, за да попречи на Груевски да прави това, което правеше - държа Македония в блато във всяко едно отношение. Друг въпрос е дали Гърция е права да се запъва като магаре на мост. Точно толкова основание да казваме \"Македония е българска\" имаме и ние\", коментира Спасова в \"България сутрин\".\n\r\nЖурналистът отбеляза още, че Русия ще държи Македония далеч от НАТО и Европейския съюз, а това определено е проблем. По-големият проблем е вътрешнополитически в Македония, завърши Спасова.\r\n", "date": "2018.06.14", "title": "София да се включи в разговорите за името на Македония!"}
{"url": "https://www.dnes.bg/sofia/2018/06/14/sofiiska-voda-spira-vodosnabdiavaneto-v-selo-jeleznica-na-15-iuni.379301", "text": "На 15 юни 2018 г. (петък), във връзка с механично почистване и дезинфекция  на резервоар \"Железница\", се налага спиране на водоподаването от 09:00 до 13:00 часа на клиентите на \"Софийска вода\", живеещи в района на:\r\nс. Железница.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: на площада.\r\n    \r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\r\n                    \r\n                    \r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.06.14", "title": "\"Софийска вода\" спира водоснабдяването в село Железница на 15 юни"}
{"url": "https://www.dnes.bg/notifikacii/2018/06/14/10-prichini-da-ne-konsumirate-gazirani-napitki.379245", "text": "Газираните напитки са широко употребявани от милиони хора по света. Въпреки всеизвестната им вреда за здравето и организма, много хора продължават да ги консумират всеки ден в големи количества.\r\nЗа да се опитаме да намалим броя на хората, консумиращи газирани напитки, ще очертаем причините, поради които не трябва да ги пиете.\r\n\r\nЕсенциалните хранителни вещества, които са незаменими за организма биват възпрепятствани заради пиенето на газирани напитки. Много хора заместват дневния прием на пресни плодови и зеленчукови сокове с газирани напитки, които не само че не носят нищо полезно на тялото, но и пречат на усвояването на важни елементи.\r\r\nВ газираните напитки се съдържат огромни количества захарен сироп, глюкозо-фруктозен сироп и някои изкуствени подсладители, които предизвикват скок в наличието на свободни радикали. Те увреждат тъканите и допринасят за развиване на диабет, но и някои други опасни заболявания.\r\n", "date": "2018.06.14", "title": "10 причини да не консумирате газирани напитки"}
{"url": "https://www.dnes.bg/crime/2018/06/14/piian-obyrna-kola-v-haskovo-postradaha-2-momicheta.379300", "text": "Пиян шофьор причини катастрофа през измината нощ, при която пострадаха две момичета.\r\nИнцидентът е станал в Хасково 45 минути след полунощ. На улица \"Стара планина\" 26-годишен  хасковлия е шофирал лек автомобил БМВ с употреба на 1,36 промила алкохол. \r\nПри извършване на ляв завой и движение с несъобразена с релефа на пътя скорост, водачът е загубил контрол над колата, излязъл е вдясно от пътя по посока на движението и се е ударил в еластична ограда. От удара, автомобилът се е преобърнал по таван. \r\nВ катастрофата  са пострадали возещите се в БМВ-то момичета от града на 18 г. и 17 г.\r\nПълнолетната е с фрактура на десен глезен и порезна рана на дясна ръка, а непълнолетната девойка е с контузия на предни зъби и разкъсно-контузна рана на горна устна. Момичетата са без опасност за живота. \r\nМладежът е задържан до 24 часа по образуваното досъдебно производство.", "date": "2018.06.14", "title": "Пиян обърна кола в Хасково, пострадаха 2 момичета"}
{"url": "https://www.dnes.bg/stranata/2018/06/14/vecheria-iftar-prosto-tradiciia-ili-predizborna-kampaniia-v-kyrdjali.379293", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПреди малко повече от седмица в Кърджали, на стадион \"Арда\", се проведе първата благотворителна вечеря \"Ифтар\", свързана със свещения мюсюлмански месец \"Рамазан\". \r\nНа нея пред хиляди хора говориха председателят на ДПС Мустафа Карадайъ и основният опонент на Реджеп Ердоган в предстоящите президентски избори в Турция - Мухарем Индже.\r\nСнощи в Кърджали отново имаше \"Ифтар\", но се събраха едва няколкостотин души. Този път събитието беше на площад \"Освобождение\" в Кърджали, а очакванията бяха вечерята отново да стане част от предизборната битка в Турция, но високопоставен гост от южната ни съседка не дойде.\r\r\n                    \r\n                    Единствената реч на турски език беше само тази на кмета на Кърджали Хасан Азис, който каза пред камерата на , че не може да се търсят политически послания в тази традиционна вечеря, защото тя се организира от много години. \r\n\"Ние спазваме една традиция и всеки, който има някакви причини, просто идва на това, което ние сме създали като традиция. Нашето послание на ДПС е да спазваме месеца Рамазан, да събираме хората на едно място и нищо повече от това не трябва да се търси в случая\", заяви кметът на Кърджали.\r\nЗаедно с Хасан Азис по време на снощната вечеря имаше и двама имами, един близък до ДПС, а друг - до ДОСТ. Благотворителната вечеря не беше посетена от представители на двете партии.", "date": "2018.06.14", "title": "Вечеря \"Ифтар\" – просто традиция или предизборна кампания в Кърджали?"}
{"url": "https://www.dnes.bg/stranata/2018/06/14/avtobus-s-rusnacheta-katastrofira-krai-kiten.379305", "text": "Автобус с 40 деца от Русия е катастрофирал на пътя между Китен и Приморско, съобщават от Областната дирекция на МВР в Бургас.\r\nТе са почивали тук на детски лагер. От полицията уточниха, че децата вече са качени в друг автобус, като пострадали няма. \r\nПътят между Китен и Приморско обаче за момента е затворен заради катастрофата. \r\nПо първоначална информация странично са се ударили лек автомобил и автобус. Нанесени са значителни материални щети. \r\nКолите се отклоняват по друг маршрут.", "date": "2018.06.14", "title": "Автобус с русначета катастрофира край Китен"}
{"url": "https://www.dnes.bg/football/2018/06/14/mondial-2018-istoriiata-namiga-koi-shte-e-shampionyt.379288", "text": "Битката започва! 32 страни, само един победител. Може ли обаче отсега да се предвиди кой ще вдигне световната купа в Москва на 15 юли? Футболните експертите на Би Би Си го правят. Връщат лентата назад и на базата на последните тенденции, статистика и формата на турнира пресяват 31 отбора, за да излъчат световния шампион. \r\nЕто възловите фактори, които в последните години водят по пътя към купата…\r\n \r\n\r\n \r\nОткакто световното първенство премина във формат от 32 отбора през 1998 г., всички от бъдещите шампиони са били поставени като водачи на група. Последният случай, в който непоставен печели купата, е от Мондиал-86 в Мексико, когато Диего Марадона извежда Аржентина на световния връх.\r\n \r\nСамо с тази историческа тенденция от раз се елиминират 24 отбора и остават осем фаворита за триумф в Москва. Така извън сметките остават футболни сили като Испания, Англия и Уругвай, вече печелили световната титла.\r\n \r\n\r\n \r\n\r\n \r\nРусия спечели от 44-годишната традиция на световните първенства отборът домакин да бъде водач на група. Със 70-ото си място в ранглистата на ФИФА нямаше да се нареди сред осемте водача, ако мачовете не бяха на неин терен.\r\n \r\nДа си домакин на световното обаче вече не е пътят към успеха, както е било някога. В първите 11 мондиала, от 1930 до 1978, световни шампион стават пет от отборите домакини. В последните 40 години обаче се случи само веднъж – с Франция през 1998 г.Ясно беше, че САЩ, Япония, Южна Корея и Южна Африка няма как да се преборят за световната купа. Футболните сили като Италия (1990 г.), Германия (2006 г.) и Бразилия (2014 г.) обаче не успяха да се възползват от домакинското си предимство. Заради тази тенденция напоследък изключваме домакина Русия.\r\n \r\n\r\n \r\n\r\n \r\nВ ерата на световните първенства с 32 участника никой от шампионите не е допуснал повече от 4 гола за седемте си мача по пътя към трофея. Това означава солидна игра в защита.\r\n \r\nПоглед към останалите седем претендента показва, че най-рехава е отбраната на Полша. Това гласи статистиката от квалификациите. Поляците са допуснали средно 1,4 гола на мач. Германия и Португалия са с 0,4, докато Белгия, Франция и Бразилия с 0,6, а Аржентина с 0,88.\r\n \r\n\r\n \r\n\r\n \r\nДосега в историята на футбола световните шампиони идват само от два континента – Европа или Южна Америка. В миналото европейците са брали доста ядове извън границите на Стария континент, преди триумфът на Испания в Южна Африка и успехът на Германия в Бразилия да поправят лошата им тенденцията.\r\n \r\nМондиалите на европейска земя почти винаги излъчват тамошен победител. От десетте турнира в Европа само един от шампионите не е европейски – през далечната 1958 г. Бразилия вдига купата на финала в Стокхолм.\r\n \r\n\r\n \r\n\r\n \r\nМоже би си мислите, че голаджиите решават битката за световната купа. Само че само два пъти от 1982 г. насам шампионите излъчват носителя на Златната обувка за голмайстор на първенството – Роналдо с Бразилия през 2002 г. и Давид Вия с Испания (с още други трима) през 2010 г.\r\n \r\nСветовните шампиони се отличават повече със своите вратари. В предишните пет първенства на планетата четири от наградите Златна ръкавица са извоювани от стража на победителите.От карето вратари на останалите четири претендента за световната титла не е много трудно да извадим единия. Мануел Нойер (Германия), Уго Лорис (Франция) и Тибо Куртоа (Белгия) са доста по-вероятни носители на Златната ръкавица в сравнение с Руй Патрисио (Португалия).  \r\n \r\n\r\n \r\n\r\n \r\nСветовните шампиони все повече се отличават с опитността на отбора си, тенденция която започна от 1998 г.\r\n \r\nСпоред цифрите, при титлата на Франция отборът е съставен от играчи със средно 22,77 мача на човек. Преди четири години Германия вдига летвата до средно 42,21 мача на футболист. В този период има само покачване на цифрата – през 2002 г. Бразилия – 28,04; през 2016 Италия – 32,91; през 2010 Испания – 38,30.\r\n \r\n\r\n \r\n\r\n \r\nСветовната купа е трудна за защита. След Бразилия на мондиалите през 1958 г. и 1962 г., никой не е успявал да спечели титлата два пъти поред. Всъщност, оттогава 13-те отбора защитаващи титлата си достигат до четвъртфиналите само в два случая.\r\n \r\nБразилия се нареди четвърти през 1974 г., само че тогава форматът бе с две групови фази и после финал. В предишните четири мондиала защитаващите купата отбори на три пъти се провалят още в групите.\r\n \r\nГермания има бляскаво минало на световните първенства. В последните девет мондиала (и като ФРГ) печели два пъти купата, губи три финала и стига до два бронзови медала.\r\n \r\n\r\n \r\nОсвен ако, разбира се, не го направи някой друг. Което си е напълно възможно.\r\n \r\n", "date": "2018.06.14", "title": "Мондиал 2018: Историята намига! Кой ще е шампионът?"}
{"url": "https://www.dnes.bg/balkani/2018/06/14/borisov-i-zaharieva-otkazaha-sgleda-s-makedonskiia-prezident-zashto.379311", "text": "Срещите на премиера Бойко Борисов и външния министър Екатерина Захариева с президента на Македония Георге Иванов, които са планирани за утре сутрин, са отказани, съобщиха от Министерския съвет.\n\r\n\"Не искаме да се намесваме във вътрешните работи на нашата съседна държава. Нашата позиция е принципна и е ясна, както и на цялата международна общност. Ясна е и позицията на президента на Р Македония. \n\r\nБългарското правителство не вижда смисъл да бъде използвано във вътрешнополитическите дебати в Скопие. Ключова за бъдещето развитие на нашата съседна държава е интеграцията в ЕС и НАТО и тя не бива да бъде поставяна под въпрос\", пишат от правителствения пресцентър.\n\n\n\n\n\n\r\r\n                    \r\n                    Македонският президент пристига днес на посещение в  страната по покана на президента Румен Радев. Двамата ще проведат среща  на четири очи и по-късно ще дадат съвместна пресконференция.\r\nВизитата му у нас идва на фона на грандиозния скандал, който се развихри при съседката ни, след като вчера стана ясно, че призидентът Георге Иванов отказва да подпише бъдещия договор за името на Македония, което преди два дни беше договорено официално между правителствата в Скопие и Атина -  \"Република Северна Македония\".\r\nВчерашната му среща с премиера Зоран Заев и външния министър Никола Димитров протече скорострелно, за 120 секунди.\r\nНа нея двамата трябваше да информират президента за постигнатото споразумение, но държавният глава отказал да изслуша Заев и Димитров. Той само попитал дали носят писмения проектодоговор и напуснал срещата.\r\nСлед срещата в остро обръщение към нацията Георге Иванов беше категоричен, че няма да подкрепи споразумението и го нарече вредно. Според Иванов всичко, което е свято за Македония, е погазено, а ЕС и НАТО не могат да бъдат алиби за лошия договор.\r\nИванов по-рано на няколко пъти заяви, че няма да приеме промяна на конституцията заради промяна на конституционното име на страната.\r\nВ Гърция договорът трябва да бъде ратифициран от парламента, а в Македония за наесен се предвижда и референдум по въпроса.", "date": "2018.06.14", "title": "Борисов и Захариева отказаха сгледа с македонския президент. Защо?"}
{"url": "https://www.dnes.bg/obshtestvo/2018/06/14/sled-smyrtta-na-malkata-vivian-v-turskiia-hotel-muzika-zabava.379270", "text": "Министерството на външните работи пое случая със загиналото в аквапарк в Турция момиченце Вивиан. Детето е дъщеря на тенора Веселин Вачев, пише .\r\n7-годишното момиче се спускало по водната пързалка в аквапарка на хотел Aquasis De Luxe Resort&SPA в Дидим, където семейството било на почивка. Веднага след нея тръгнало друго дете, което я ударило в корема. Малко след това Вивиан започнала да се превива от болки.\r\nОткарана е в местната болница, където лекарите установяват разкъсан далак и решават да я транспортират до Университетската болница в град Айдън. По пътя сърцето на детето спира, но е реанимирано и в крайна сметка откарано до по-голямото здравно заведение.\r\r\n                    \r\n                    През цялото време то е без родителите си в линейката по настояване на лекарския екип, те следват спешния екип с кола.10 минути след приемането на дъщеря им в болницата в Айдън им съобщават, че е починала.\r\nПотънали в мъка Антония и Веселин Вачеви имат съмнения и към следствените действия в хотела, приключили изключително бързо, и по отношение на това, че ги отпратили без смъртен акт.\r\nВ най-големия шок от смъртта на детето им ги накарали да подпишат някакви документи на турски. Полицаите им обяснили, че било стандартна процедура. Оказало се, че с нея се отказват да търсят отговорност на хотела.\r\nПочерненото семейство смята, че има опит за потулване на слючая, и е готово да търси отговорност от виновниците. За помощ родителите са се обърнали към Министерството на външните работи.\r\nВъншно се свързали с тях по нареждане на министър Екатерина Захариева. От семейството са поискани всички налични документи. Веднага след това те са били изпратени в генералното ни консулство в Истанбул.\r\nСлед като се запознал с информацията, българският консул Момчил Русинов е отпътувал, за да се срещне с прокурорите в Айдън, полицаите в Дидим и управителя на хотела, в който е станала трагедията.\r\nГенералното консулство ще поиска от прокуратурата на Турция и информация за водените процесуално-следствени дейсвия.\n\n\r\nРодителите са категорични, че на басейне не е имало спасител и човек, който да контролира децата при спусканията.\r\n\"Ако след Вивиан не се беше пуснало веднага следващото дете, тя сега щеше да е жива. Смятам, че това е било предотвратимо\", категорична е майката Антония.Жената е шокирана и от това, че управата не затворила аквапарка поне в деня на трагедията.\r\n\"Каза ми: \"Коремчето ме боли, и после припадна\", спомня си таткото Веселин Вачев. Той е част от триото \"Уникалните гласове\", известни и като българските трима тенори, солист е на Ансамбъла на Българската армия.\r\n\"Три пътя я губих, не пожелавам никоя майка на света да преживее това\", казва Антония, връщайки се към неуспешните опити да бъде спасена дъщеричката й.\r\nЧасове след трагедията в турския хотел музиката е гърмяла на макс. Въпреки апелите на родителите да спрат или поне да пуснат по-лека музика от уважение към починалото им там дете, служителите отказали и дори предложили да ги преместят в друг, по-тих хотел.\r\n\"Ние платихме най-високата цена за тази почивка. Няма повече какво да изгубим. Нашето дете ще остане винаги в първи клас. Никога няма да си играе с малката си сестрича. Мъката ни е огромна\", сподели съсипаната майка.", "date": "2018.06.14", "title": "След смъртта на малката Вивиан, в турския хотел: Музика, забава..."}
{"url": "https://www.dnes.bg/notifikacii/2018/06/14/donald-trymp-na-72-ot-hotelskiia-biznes-do-prezident-na-sasht.379227", "text": "\n\r\nНа днешния 14 юни рожден ден празнува един от най-влиятелните мъже в света – президентът на САЩ Доналд Тръмп. Роден през 1946 година в Куинс, Ню Йорк, той се прочува като бизнес магнат, автор и медийна личност.\n\r\nТръмп е президент и главен изпълнителен директор на \"Тръмп Организейшън\", основател на \"Тръмп Ентертеймънт Ризортс\" – организация, която ръководи многобройни казина и хотели в целия свят. Нестандартният му начин на живот и маниери го утвърждават като знаменитост – статус, засилващ се от успеха на неговото риалити шоу \"Стажантът\".\n\r\nПрез ноември 2016 година е избран за 45-ият президент на САЩ.\r\n\n\r\nАмериканският президент е четвъртото от петте деца на Фред Тръмп – богат строителен предприемач, чието бизнес седалище е в Ню Йорк. Именно под влиянието на баща си Доналд стартира своя бизнес.\n\r\nВсичките му баби и дядовци са родени в Европа. От страна на баща си той има германски корени, а от страната на майка си – шотландски.\n\r\nСлед като завършва бизнес-училище към университета в Пенсилвания през 1968 г., той се присъединява към компанията на баща си, където прохожда в бизнеса.\n\r\nТой има пет деца, а сегашната му съпруга – Мелания, е негова трета официална спътница в живота. Преди това той има бракове с чехкинята Ивана Зелничкова и американката Марла Мейпълс.\n\r\nТръмп става вторият в историята кандидат за поста президент на САЩ, който по същество е не политик, а бизнесмен. Първият е Уендъл Уилки през 1940 г.\n\r\nТръмп е най-възрастният кандидат, избиран за президент за първи мандат. Той става държавен глава на 70 години, подобрявайки рекорда на Роналд Рейгън, избран за първи път, когато е 69-годишен.\n\r\nБогатството му се изчислява на близо $3,7 милиарда.\n\r\nПрез март 2004 г. Доналд Тръмп е избран от американските граждани за най-обичан милиардер заради доброто му отношение към служителите си.\n\r\nПрез януари 2007 г. той получава звезда на Алеята на славата.\n\r\nМакар и избран за президент от Републиканската партия, Тръмп е бил част и от Демократите.", "date": "2018.06.14", "title": "Доналд Тръмп на 72: От хотелския бизнес до президент на САЩ"}
{"url": "https://www.dnes.bg/stranata/2018/06/14/sled-liubovna-drama-boi-mejdu-romi-i-bylgari-v-ugyrchin.379275", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Жандармерията е на крак в Угърчин - оказа се, че любовна история и невърнат заем разпалиха напрежението между роми и българи. Разбити къщи, нападнати възрастни хора и нескрит страх - така изглежда градът днес.\r\n24-годишната Искра се влюбва в 30-годишния Алексей, след като остава без родители и без пари. Докато е жива майка ѝ взима заеми от мнозина, за да подсигури следването на дъщеря си, съобщава Bulgaria ON AIR.\r\nСлед хората, на които не успява да се издължи приживе, е 80-годишната Цона Иванова. Според местната управа ромите само искали да посъветват възрастната жена да не си търси парите.\r\nРомските набези за търсене на пари са стигнали до безлюдни къщи.Въпреки засиленото медийно и полицейско присъствие в града, хората продължават да живеят в страх. Пред камерата застават само най-смелите.\r\n ", "date": "2018.06.14", "title": "След любовна драма – бой между роми и българи в Угърчин"}
{"url": "https://www.dnes.bg/snimka-na-denia/2018/06/14/gradusite-dnes-visoki-no-i-valejite-obilni.379272", "text": "Над западната половина от страната ще се развива мощна купеста и купесто-дъждовна облачност и на много места ще има валежи, временно интензивни и значителни по количество.\r\nЩе има гръмотевични бури, на места и градушки. В източните райони от страната ще бъде предимно слънчево и ще се задържи без валежи. Ще духа слаб, в източните райони - до умерен вятър от юг-югоизток. След обяд в Западна България вятърът ще се ориентира от запад и временно ще се усилва. Максималните температури ще са от 25-28 градуса в Западна България до 33- 35 градуса на места в източната половина от страната.\r\nНад Черноморието ще бъде слънчево. Ще духа слаб до умерен юг-югоизточен вятър. Максималните температури ще са от 25 до 27 градуса. Температурата на морската вода ще е от 22-25 градуса. Вълнението на морето ще е 2 бала, пише БТА.\rНад масивите в западната половина на страната ще се развива мощна купеста и купесто-дъждовна облачност и на много места ще има краткотрайни, временно интензивни валежи, придружени с гръмотевични бури. Над планините в Източна България през целия ден ще е предимно слънчево, ще духа умерен до силен вятър от южната четвърт. Максималната температура на височина 1200 метра ще е около 20 градуса, на 2000 метра - около 13 градуса.\r\nАтмосферното налягане ще се понижава и ще е по-ниско от средното за месеца.\r\nВ петък, 15 юни, преди обяд над много райони ще има и слънчеви часове. След обяд и преди полунощ ще се развива купесто-дъждовна облачност и на много места ще има краткотрайни, временно интензивни валежи и гръмотевични бури. Остава вероятността за градушки. Преобладаващите максимални температури ще бъдат между 26 и 31 градуса.\r\nИ събота, 16 юни, времето ще се задържи неустойчиво.\r\nСлънчеви часове ще има преди обяд, но след обяд и преди полунощ отново ще се развива купеста и купесто-дъждовна облачност и на много места, вече и по Черноморието, ще има краткотрайни валежи и гръмотевични бури. Ще се запазят условията за локални интензивни валежи и градушки. От север-северозапад ще проникне хладен въздух и температурите слабо ще се понижат", "date": "2018.06.14", "title": "Градусите днес високи, но и валежите – обилни"}
{"url": "https://www.dnes.bg/notifikacii/2018/06/14/arestuvaha-izvestna-advokatka-pravozashtitnichka-v-iran.379274", "text": "Иранската адвокатка правозащитничка Насрин Сотуде бе арестувана вчера, предаде Франс прес, позовавайки се на съобщението във Фейсбук на съпруга й Реза Хандан.\r\n\"Насрин беше арестувана у дома преди няколко часа и отведена в Евин\", написа Хандан, имайки предвид известния затвор за политически затворници в Техеран.\r\nПетдесет и пет годишната адвокатка и активистка по правата на човека в Иран наскоро защитаваше няколко жени, арестувани за това, че са свалили забрадките си публично в знак на протест срещу тяхното задължително носене, установено с ислямската революция от 1979 г.\r\nНасрин Сотуде е защитавала журналисти и активисти като носителката на Нобеловата награда за мир Ширин Ебади, а също и опозиционери, арестувани по време на големите демонстрации през 2009 г. срещу преизбирането на Махмуд Ахмадинеджад за президент, пише БТА.\rТя е носител на наградата за свобода на мисълта \"Сахаров\", присъждана от Европейския парламент.\r\nПрекарва три години в затвора между 2010 и 2013 г. заради това, че е действала, според властите, \"срещу националната сигурност\" и за разпространяване на пропаганда против режима. По време на задържането си тя проведе две гладни стачки, за да протестира срещу условията в затвора Евин и срещу забраната да вижда сина си и дъщеря си.\r\nСотуде беше освободена през септември 2013 г. малко преди новоизбраният умерен президент Хасан Рохани да се яви пред Общото събрание на ООН. Въпреки освобождаването, Рохани й забрани да се явява по политически дела и да напуска Иран до 2022 г.", "date": "2018.06.14", "title": "Арестуваха известна адвокатка, правозащитничка в Иран"}
{"url": "https://www.dnes.bg/mish-mash/2018/06/14/kak-da-predpazite-kosata-ot-hlora-v-baseina.379258", "text": " Жега е. Седите на стола в офиса и се опитвате да работите, но мислите ви са другаде. Броите дните до дългоочакваната почивка на морето или уикенда, в който ще се разсеете на някоя вила с басейнче. Но подготвени ли сте за тях? Освен бански, няколко чифта дрехи и добро настроение, трябва да се погрижите за още нещо – за здравето на кожата и косата.\r\nАко обичате да се разхлаждате в басейна, не забравяйте да си вземете хубава козметика, с която да се намажете на излизане, за да не изгорите. Не стойте и твърде дълго на слънце. Грижата за косата също не бива да се пренебрегва. Ето как да се грижите за нея преди и след плуване, за да остане тя здрава:\r\n \r\n- Никога не влизайте в басейна със суха коса. Намокрете я предварително на душовете, защото вътре има голямо количество хлор и друга химия, които бързо ще попият в косъма и ще го увредят.\r\n \r\n- Не ползвайте шампоан непосредствено след излизането от басейна. Синтетичните вещества в него могат да се свържат с хлора и да изсушат косата допълнително.\r\n \r\n- Изплакнете внимателно косата на душовете на басейна, след това се прибирайте вътре. По този начин една част от хлора, попаднал в космите, ще падне.\r\n \r\n", "date": "2018.06.14", "title": "Как да предпазите косата от хлора в басейна?"}
{"url": "https://www.dnes.bg/temida/2018/06/14/sled-ada-v-sarafovo-teroristyt-sprian-sys-seks-igrachki.379269", "text": "Един от терористите, участвали в атентата на бургаското летище Сарафово през 2012 г. бил спрян от жандармерия два часа след адския взрив с куфар със секс играчки. Това стана ясно на заседанието на Специализирания наказателен съд по процеса, който се води задочно срещу Хасан ел Хадж Хасан и Мелиад Фара, обвинени за атентата на бургаското летище Сарафово. Пред спецмагистратите показания даде Димитър Игнатов - един от жандармеристите спрели атентатора за проверка, пише \"Монитор\".\r\n\"В деня на атентата охранявахме мача \"Лудогорец- Динамо Загреб\" в Разград, започна разказа си униформения. Той си спомни, че получили обаждане от колеги от Бургас, които им съобщили, че е бил извършен атентат. Получили нареждане да спират всички автомобили и да ги проверяват. Така се натъкнали на такси, в което пътувал мъж с канадски паспорт. \"Беше висок около 1,80 м. и носеше бейзболна шапка\", каза Игнатов.\r\r\n                    \r\n                    Именно така повечето свидетели описват Хасан ел Хадж Хасан. Накарахме го да си свали шапката, Претърсихме и багажа му. Вътре имаше артикули за садо-мазо игри обясни малко смутено униформеният пред съда.\n\n\n\n\r\nЧужденецът обаче съвсем спокойно и невъзмутимо казал, че са за приятелката му, с която щял да се срещне в Румъния. Обяснил, че там щял да стигне през Русе. Като не открили нищо съмнително, ченгетата го пуснали да продължи, без да подозират, че са спрели един от терористите, сътворили кървавата касапница на летището.\r\nНа плътски удоволствия се отдал и друг от терористите.\r\nПред съда показания даде Сийка Драганова, която работела в хотел \"Перфект\" във Варна. Там отседнал късо подстриган млад чужденец, който бил \"бозав\" на цвят. Според запознати това е взривеният атентатор Мохамед ел Хюсейни. Една сутрин на Сийка й поръчали да направи палачинки с кашкавал за госта. Тя ги приготвила, но се оказало, че чужденецът не ги харесал и ги върнал.\r\n\"Още ме е яд, че не ги изяде\", тюхкаше се Сийка пред магистратите. После му купили кроасани. Жената каза, че младокът бил настатен във ВИП апартамент, в който имало кръгло легло. Поръчали му и проститутка. След ден - два младежът си заминал.\r\nПред съда вчера показания даде и Веселин Личев, който през 2012 г. бил кмет на Сопот. Мъжът разказа, че в дните около атентата на летището бил на почивка в Поморие, до къщата на Яворов.\r\nТам на скалите един ден се появил млад мъж. \"Свиреше на духов инструмент, нещо като малка флейта\", обясни бившият градоначалник. \"Свиренето беше много протяжно, гадно, почти погребално\", допълни той. Личев и други плажуващи три пъти му направили забележка да спре.\r\n\"Музикантът\" обаче не обръщал внимание. Накрая градоначалникът го замерил с черупка от мида. Странникът си сменил тениската и си сложил раница на гърба, след което си тръгнал. Бил с бухнала, къдрава коса, а случката се разиграла в деня на атентата - 18 юли.", "date": "2018.06.14", "title": "След ада в Сарафово: Терористът спрян със секс играчки!?"}
{"url": "https://www.dnes.bg/notifikacii/2018/06/14/rusiia-v-treskava-podgotovka-za-svetovnoto.379276", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         По-малко от 24 часа остават до откриването на Световното първенство по футбол, което тази година ще се проведе в Русия. В страната тече трескава подготовка, мерките за сигурност са безпрецедентни, а на руска земя вече пристигат и световни лидери.\n\r\n12 стадиона в 11 града са домакини на общо 64 срещи от най-очакваното събитие на годината. Някои от арените са реновирани, а други са специално изградени за надпреварата, съобщава .\n\r\nОсем от тях носят имената на градовете, в които се намират, а другите четири са свързани с културни забележителности. Ключовият стадион е \"Лужники\" в Москва. А най-голямо внимание привлича този в Екатеринбург. Съоръжението има най-интересната архитектура.\n\n\r\nОчаква се футболните срещи да се гледат от 3 милиарда души, а над половин милион фенове да посетят Русия. Заради огромния интерес мерките за сигурност са безпрецедентни. Хиляди полицаи и военни са разположени в градовете, които са домакини. Заграждения, хиляди камери следят за реда с цел предотвратяване на хулигански прояви и опити за атентати.\n\r\nВъздушният трафик над градовете също е ограничен. Властите обещават да направят всичко възможно футболните страсти да останат само на стадионите.\n\r\nВсеки футболен фен, който стъпи на руска земя получава паспорт на привърженика с името и личните си данни, с който може да влиза да наблюдава мача.\n\r\nЕмоциите се очаква да се окажат доста скъпи за мнозина. Причината руските хотели и авиокомпании надуват цените за шампионата. Русия вече наложи глоба на 539 хотела за прекомерно надуване на цените.\n\r\n ", "date": "2018.06.14", "title": "Русия в трескава подготовка за Световното"}
{"url": "https://www.dnes.bg/usa/2018/06/14/sreshtata-kim-trymp-sigurni-stypki-kym-mir.379277", "text": "Срещата на върха между президента на САЩ Доналд Тръмп и севернокорейския лидер Ким Чен-ун допринесе от епоха на враждебност районът да навлезе в епоха на диалог, мир и разцвет, заяви южнокорейският президент Мун Дже-ин при днешните си разговори в Сеул с американския държавен секретар Майк Помпейо, предаде Асошиейтед прес.\n\n\n\r\nПомпейо има задачата да информира съюзниците на САЩ Южна Корея и Япония как е преминала срещата Тръмп-Ким в Сингапур.\r\nМун е благодарил за телефонното обаждане от Тръмп при полета му на връщане от Сингапур във Вашингтон. Южнокорейският президент казал пред Помпейо, че иска да чуе как страните могат \"цялостно и експедитивно да осъществят това чудесно споразумение\".\r\r\n                    \r\n                    Американският държавен секретар е изразил увереност, че в Сингапур е осъществена много положителна и сериозна стъпка.\r\nВ Сеул Помпейо разговаря също с южнокорейската министърка на външните работи Кан Кьон-уа. По-късно Кан и Помпейо планират тристранна среща, посветена на Северна Корея, с японския си колега Таро Коно.", "date": "2018.06.14", "title": "Срещата Ким-Тръмп: Сигурни стъпки към мир"}
{"url": "https://www.dnes.bg/index/2018/06/14/receptata-dnes-domashen-sladoled-s-plodove-i-kakao.379191", "text": ":\r\n4-5 големи банана\r\n2-3 с.л. натурално какао\r\nмед на сладост\r\n1-2 с.л. фъстъчено масло\r\nядки, плодове\r\n \r\n:\r\n \r\nОбелете бананите, нарежете ги на едри парчета, сложете ги в подходящ съд и ги замразете във фризера. Когато са готови ги поставете в кухненски робот и смелете добре. Прибавете какаото, фъстъченото масло и меда. След като се получи гладка смес за финал може да добавите натрошени ядки, да разбъркате с шпатула и да се насладите на вкуса на сладоледа.\r\n\r\n", "date": "2018.06.14", "title": "Рецептата Dnes: Домашен сладолед с плодове и какао "}
{"url": "https://www.dnes.bg/stranata/2018/06/14/zaradi-silni-valeji-svlachishte-blokira-rilskiia-manastir.379278", "text": "Свлачище затвори пътя за Рилския манастир. Срутването e станало след обилните валежи в района. Камъни и пясък са се изсипали на пътя на около 3 км от рилската обител, съобщава Нова тв.\r\nОбилният дъжд е активизирал старо свлачище, което от около 2 месеца не може да бъде овладяно, а движението на коли и автобуси се извършваше в другото платно. Сега и двете платна са блокирани.\r\nМястото се наблюдава от полицията, защото свлачището продължава да е активно. \r\nОчаква се днес сутринта да започне разчистването му.", "date": "2018.06.14", "title": "Заради силни валежи: Свлачище блокира Рилския манастир"}
{"url": "https://www.dnes.bg/zvezdi/2018/06/14/sydiat-aktrisata-rouz-makgaun-za-narkotici.379280", "text": "Американската актриса Роуз Макгауън, една от първите, обвинили продуцента Харви Уайнстийн в сексуално насилие, ще се изправи пред съда на 15 януари догодина по обвинения за притежание на наркотици, съобщи Асошиейтед прес.\r\nМиналата година полицията откри кокаин в лични вещи на актрисата, оставени на международното летище \"Дълес\" в щата Вирджиния, пише БТА.\r\nРоуз Макгауън отрича обвиненията. Според нея наркотиците са й били подхвърлени по нареждане на американския продуцент.\r\nАдвокатът на Харви Уайнстийн - Бен Брафман, определи твърденията й като \"абсурдни\".\r\nРоуз Макгауън и други жени, които обвиняват Уайнстийн в сексуални посегателства, твърдят, че той прави всичко възможно, за да ги очерни. Американският продуцент отрича обвиненията.", "date": "2018.06.14", "title": "Съдят актрисата Роуз Макгаун за... наркотици"}
{"url": "https://www.dnes.bg/stranata/2018/06/14/prostrelianata-simona-vyn-ot-reanimaciia-i-sega.379279", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         22-годишната Симона Тодорова, която беше простреляна от ревност в Слънчев бряг, вече е изведена от реанимация и е настанена в отделението по неврохирургия на болницата в Бургас.\n\n\n\n\r\nШефът на отделението д-р Николай Недев е извършил животоспасяващата операция на Симона. Огнестрелната рана е била ниско в лявото слепоочие, съобщава.\n\r\nТя е в съзнание, започва курс на рехабилитация, вертикализация и да осъществи походка. Според него Симона няма груби парези на крайниците, храни се сама, но все още трудно говори.\r\n                    \r\n                    \r\nСимона беше близо седмица в кома, след като в пристъп на ревност, бившият й приятел Михаил Станчев изстреля цял пълнител от Макаров срещу нея и уби хазартния бос Коста Николов.\n\r\nСрещу Станчев са повдигнати обвинения и той е зад решетките, а от болницата се надяват момичето да се възстанови напълно.\n\r\n ", "date": "2018.06.14", "title": "Простреляната Симона – вън от реанимация! И сега?"}
{"url": "https://www.dnes.bg/top-novini/2018/06/14/alternativa-za-germaniia-ni-zahapa-8-bylgarcheta-nasilvat-13-godishna.379283", "text": "Крайната популистка партия \"Алтернатива за Германия\" започна кампания срещу България, заради новината за осемте българчета, изнасилили 13-годишно момиче в град Велберт.\r\nЛидерката на формацията Алис Вайдел публикува постер с въпрос: \"Германия, докога ще издържиш страданията?\" и в пост изброява последните престъпления, извършени от чужденци в страната.\r\nПрипомняме ви, че вчера полицията в Германия съобщи за ужасяващо насилие на тийнейджърка от страна на осем младежи от български произход.\n\r\nЗверството станало 21 април, но заради разследването, а и за да запазят момичето от медийния интерес, прокуратурата пазила тайна по случая до вчера.\rКъм момента 6 от насилниците са издирени и задържани, но германските власти обявиха за издирване останалите две, включително и в България.\r\nКъм момента е ясно, че всички момчета са ходили в едно и също училище във Велберт.\r\nВъв фаталния следобед на 21 април те били на плуване в местния басейн. Там била и 13-годишната им жертва със свои приятелки.\r\nМомчетата, които според местните в града са роми, започнали да притесняват момичето още в басейна. Те я издебнали, когато си тръгва, устроили й засада в близката горичка, през която минавал пътят й, и я нападнали и изнасилили.\r\nЗавлекли я навътре в гората и там двама я изнасилвали, докато другите снимали с телефоните си. По-късно сменили мястото и продължили да я изнасилват.\r\n13-годишното момиче било спасено от случайно минаваща жена, която видяла, че става нещо съмнително, и буквално изтръгнала момичето от ръцете на насилниците си.\r\nРомите избягали. Те са на възраст между 14 и 16 години и имената им са известни на прокуратурата.\r\nШестима били арестувани веднага, двама още се издирват. Изчезнали са заедно със семействата си.\r\nМомичето е с тежка психическа травма след трагедията.", "date": "2018.06.14", "title": "\"Алтернатива за Германия\" ни захапа: 8 българчета насилват 13-годишна"}
{"url": "https://www.dnes.bg/balkani/2018/06/14/protestirashti-makedoniia-shte-gori-smeni-li-se-imeto.379284", "text": "Около 1 500 души протестираха снощи пред сградата на парламента в Скопие срещу договора с Гърция и против промяна на конституционното име на Македония. \n\r\nС пиротехника, пеене на патриотични песни и скандирания \"Оставка на Заев\", \"Бесилка за предателите\", \"Името не го даваме\", \"Македония\", \"Македония на македонците\" те поискаха да не се подписва договорът с Гърция и подкрепиха президента на Македония Георге Иванов, който по-рано през вчерашния ден заяви, че няма да подпише договора, с който се приема името \"Република Северна Македония\".\n\n\n\r\nВ едно от обръщенията беше предупредено, че ако се смени името, Македония ще гори, предаде Макфакс. \r\n                    \r\n                    \r\nСред протестиращите имаше и голяма група хора с маски на лицата. Част от тях отправиха заплахи към журналисти, отразяващи протеста, пише Радио Свободна Европа. \n\r\nСтрашо Олумчев, председател на Всеемакедонския национален съвет – Македониум, заяви, че гражданите са се събрали спонтанно, възмутени от договора с Гърция и че \"този протест е само предупреждение, защото никой няма право да променя конституционното име на държавата и право по националните въпроси има само народът\". \n\r\nСрещу сградата на парламента бяха хвърлени запалени факли, а също и бутилки, консерви, камъни. \n\r\nНямаше политици сред демонстрантите. \r\n ", "date": "2018.06.14", "title": "Протестиращи: Македония ще гори, смени ли се името!"}
{"url": "https://www.dnes.bg/temida/2018/06/14/razsledvat-prestypleniia-po-slujba-v-medicinski-odit.379304", "text": "Разследване за престъпления по служба започва в Изпълнителна агенция \"Медицински одит\" след проверка.\r\nСпоред прокуратурата служители в агенцията превишили правата си, за да не им бъдат съставяни актове за административно нарушение и да не им бъдат налагани глоби.\r\nПроверката установила случаи на починали пациенти в болници, по които агенцията е извършвала проверки, но не е била сезирана прокуратурата. Всички материали, касаещи смъртни случаи в лечебни заведения, са изпратени по компетентност на съответните окръжни прокуратури за извършване на проверка за лекарски грешки.\r\nАгенцията е утвърдила няколко документа, които противоречат на законодателството. Така например можело да се прави проверка без писмена заповед, допускала се възможност да не се съставя констативен протокол при проверка по документи в агенцията и при липса на нарушения и др.\r\r\n                    \r\n                    Същевременно са открити случаи, при които едва в доклада се посочват констатираните нарушения. В тази връзка от прокуратурата са сезирали министъра на здравеопазването.", "date": "2018.06.14", "title": "Разследват престъпления по служба в \"Медицински одит\""}
{"url": "https://www.dnes.bg/stranata/2018/06/14/dni-do-podnoviavane-na-razkopkite-v-perperikon.379290", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОстават броени дни до подновяването на разкопките на скалния град Перперикон. Една от амбициозните задачи тази година ще е свързването на т. нар. \"южен град\" с акропола.\r\nСпоред археолога проф. Николай Овчаров вече за 19-та година ще се работи върху необятния скален град Перперикон.\n\n\n\r\n\"Успяхме напълно да разкрием акропола и вече започваме да работим върху разкриването на южния квартал на древния град. В минали разкопки открихме уникални неща - 35-метрова църква - най-голямата в Родопите. Леко напредваме на север към двореца-светилище\", каза в студиото на \"България сутрин\" археологът.\r\r\n                    \r\n                    По думите му тази година започва усилена работа и върху друг обект - града Мисионис.\r\n\"Мисионис е в началото на разкриването си. Държавата ни отпусна 100 хил. лв., за да започнем сериозни разкопки. Той е открит още през 1962 г. Аз го наричам \"северния Перперикон\", защото също крие много тайни. Намира се на 7 км от Търговище\", уточни Овчаров пред .\n\r\nТой смята, че това лято работата по двата обекта ще е успешна и ще бъдат открити още десетки артефакти.\n\r\n ", "date": "2018.06.14", "title": "Дни до подновяване на разкопките в Перперикон"}
{"url": "https://www.dnes.bg/stranata/2018/06/14/nad-380-dekara-s-pshenica-izgoriaha-krai-elhovsko-selo.379313", "text": "Повече от 380 декара засети с пшеница и около 40 декара с рапица са изгорели при пожар в землището на село Кирилово, община Елхово, съобщиха от МВР.\r\nВ гасенето на пожара са участвали четири екипа огнеборци от Елхово и Ямбол с четири противопожарни автомобила.\r\nПричината за пожара и размерът на нанесените щети се установяват.", "date": "2018.06.14", "title": "Над 380 декара с пшеница изгоряха край елховско село"}
{"url": "https://www.dnes.bg/sofia/2018/06/14/otneto-predimstvo-udar-i-bus-otnese-pojaren-hidrant.379295", "text": "\n\r\nТоварен микробус \"Форд Транзит\" катастрофира на столичния булевард \"Черни връх\", в района на жилищен комплекс Витоша тюлип. \r\nПо данни на очевидци водач на лек автомобил \"Ауди\" е отнел предимство на буса, когато се включил неправомерно в движението по булеварда от зоната на жилищния комплекс. \r\nВ опит да избегне сблъсък с колата, шофьорът на \"Транзит\"-а се качва на тротоара, огъва пожарен хидрант и спира в оградата на строителен обект. \r\nСпоред други свидетели обаче, вината за ПТП-то е на водача на микробуса, който блъснал странично \"Ауди\"-то, защото карал с превишена скорост.\r\nЗа късмет няма пострадали при инцидента. \r\nНа мястото на катастрофата пристигнаха екипи на Пътна полиция, както и на пожарната, заради повредения хидрант.", "date": "2018.06.14", "title": "Отнето предимство, удар и... бус отнесе пожарен хидрант"}
{"url": "https://www.dnes.bg/balkani/2018/06/14/erdogan-maha-izvynrednoto-polojenie-ako-specheli-vota.379299", "text": "Турският президент Реджеп Тайип Ердоган заяви снощи, че първата му задача, ако бъде преизбран на изборите този месец, ще бъде да премахне извънредното положение в Турция, предаде ДПА.\n\r\n\"В случай че продължа на този пост след 24 юни, ако е рекъл Господ, нашата първа работа ще бъде да премахнем извънредното положение\", заяви Ердоган в интервю за телевизия 24 ТВ.\n\n\n\r\nНа 24 юни Турция ще проведе предсрочни парламентарни и президентски избори.\n\r\nИзвънредното положение беше въведено след неуспешния опит за преврат през юли 2016 г. В неотдавнашно интервю Ердоган заяви, че то може да бъде преразгледано, но сега за първи път казва категорично, че ще бъде отменено.\r\n                    \r\n                    \r\nСлед изборите предстои преминаване към изпълнителна президентска система, пише БТА. \n\r\nЕрдоган увери също, че извънредното положение не оказва влияние върху предизборните кампании.\n\r\n\"Извънредното положение няма и най-малък ефект върху кампаниите. Нека ми дадат пример. Къде и коя кампания е била блокирана от извънредното положение? Напротив, това извънредно положение е мярка за сигурност за региони, които са заплашени от тероризъм\", посочи държавният глава.\n\r\nАнкара обвинява живеещия в САЩ ислямски проповедник Фетхуллах Гюлен за осуетения пуч на 15 юли 2016 г. Гюлен отрича това.", "date": "2018.06.14", "title": "Ердоган маха извънредното положение, ако спечели вота"}
{"url": "https://www.dnes.bg/stranata/2018/06/14/vyzdushni-vaksini-sreshtu-bias-za-divite-jivotni.379316", "text": "Българска агенция по безопасност на храните от днес започва първата за тази година ваксинация по въздух срещу бяс при дивите хищници. Десет специално оборудвани самолета ще разпръснат над 1 млн. ваксинални примамки.\n\r\nСтартът е от летище Приморско - област Бургас, ще премине през летищата в Балчик - област Добрич, Ерден - област Монтана, Кондофрей - област Перник и Малево - област Хасково, съобщиха от пресцентъра на БАБХ.\n\r\nРазпръскването на ваксините ще се извърши през следващите 16 дни в зависимост от атмосферните условия. Ваксиналните примамки ще \"летят\" на територията на областите Перник, Кюстендил, Смолян, Кърджали, Хасково, Добрич, Силистра, Видин, Монтана, Благоевград, Пазарджик, Ямбол, Бургас, Пловдив, Стара Загора, София област, Шумен, Разград, Русе, Велико Търново, Плевен и Враца, като няма да бъдат разпръсквани над населените места и водоемите.\r\n                    \r\n                    \r\nВаксиналните примамки са с формата на кубче - с размери 2х3х2 см и са със специфична миризма, която привлича хищниците. На един квадратен километър се изхвърлят по 25 броя примамки, които самолетите пускат от височина 150 метра. Мястото на всяка, пусната от самолетите примамка, се отбелязва с помощта на GPS-система.\n\r\nВетеринарните лекари препоръчват хората да не пипат ваксиналните примамки с незащитени ръце, защото при нарушена цялост на външната обвивка, ваксината може да бъде опасна за тяхното здраве. При контакт с примамките е добре да се извърши консултация с лекар.\n\r\nВаксините не представляват опасност за здравето на останалите диви животни. Препоръчително е домашните животни да се държат затворени или на повод (за кучетата), за да не приемат примамките, които са предназначени специално за дивите хищници.\n\r\nВаксинацията е част от Програмата за профилактика, надзор, контрол и изкореняване на заболяването бяс, която е разработена от Българската агенция по безопасност на храните.", "date": "2018.06.14", "title": "Въздушни ваксини срещу бяс – за дивите животни!"}
{"url": "https://www.dnes.bg/obshtestvo/2018/06/14/za-rd-to-na-premiera-20-000-leva-za-cyrkva-i-djamiia.379310", "text": "По повод рождения ден на премиера Бойко Борисов, който беше вчера, ПГ на ГЕРБ е събрала 20 000 лева, които ще отидат за дострояването на новата църква в Бяла и ремонта на джамията в село Подайва в община Исперих. Това стана ясно от думите на шефа на депутатите от ГЕРБ Цветан Цветанов.\n\n\r\n\"Когато има личен празник премиерът, винаги сме събирали една сума, която сме искали той да определи къде да отиде. Защото той винаги е казвал, че тези средства трябва да бъдат под формата на благотворителност към места, където има такава необходимост\", обясни той.\r\nТака тази година премиерът е решил да се дадат тези средства за дострояването на църквата в Бяла и за ремонта на джамията в община Исперих.\r\n\"По този начин трябва да имаме солидарност и съпричастност към проблемите на българските общонсти и етноси в страната\", заключи Цветанов.\r\n ", "date": "2018.06.14", "title": "За РД-то на премиера: 20 000 лева за църква и джамия"}
{"url": "https://www.dnes.bg/zvezdi/2018/06/14/suzanita-gadjeto-i-i-edin-pistolet.379307", "text": "Дали провокацията е начин да успееш на родна земя не можем да кажем, но ако трябва да изведем един ярък пример за постоянен опит, то това със сигурност ще е Сузанита. \r\nДъщерята на Орхан Мурад успя да привлече вниманието на Комисията за закрила на детето, а те вероятно не са отваряли дори профилите на певицата в социалните мрежи.\r\n \r\nСузанита определено ги изненада, когато публикува топлес кадър, на който позира заедно с приятеля си.\r\n \r\nДвамата са с маски на главите си, а Сузанита позира само по бикини. \r\n \r\nПолуголата двойка не просто позира, но и използва оръжие, за което не е ясно дали е истинско или просто имитация.\r\n \r\nМакар лицето на певицата да не се вижда, лесно можем да я разпознаем по татуса на бедрото, който си направи не особено отдавна.\r\n \r\n", "date": "2018.06.14", "title": "Сузанита, гаджето й и един... пистолет"}
{"url": "https://www.dnes.bg/politika/2018/06/14/borisov-tolkova-mnogo-mi-se-iska-da-ima-mir-v-blizkiia-iztok.379317", "text": "България подкрепя всички инициативи, които биха довели до положително развитие на Близкоизточния мирен процес. Всички спорни въпроси трябва да бъдат решавани по пътя на директните преговори между двете страни. Това заяви министър-председателят Бойко Борисов в рамките на срещата си с премиера на Палестина Рами Хамдалла, съобщи правителствената пресслужба.\n\r\nДвамата обсъдиха възможностите за разширяване на двустранното сътрудничество и за Близкоизточния мирен процес. На срещата между Бойко Борисов и Рами Хамдалла присъства и делегация от България, в която влизат вицепремиерът Томислав Дончев, министърът на образованието и науката Красимир Вълчев и заместник-министърът на външните работи и национален координатор по антисемитизма Георг Георгиев.\r\n                    \r\n                    \r\nПо време на разговора си с министър-председателя Хамдалла премиерът Бойко Борисов изрази своята искрена надежда тежките конфликти в региона да се разрешат с подписването на мирно споразумение.\n\n\n\r\n\"Толкова много ми се иска да има мир, защото нашата страна има дългогодишно приятелство с народите на Израел, на Палестина и на Иран\", сподели българският премиер.\n\r\nМинистър-председателят Бойко Борисов изтъкна, че българо-палестинските отношения са традиционно добри и двете страни ще продължат активната си дейност по развитието им. \n\r\nПо думите на българския премиер мост към осъществяването на тази взаимно декларирана цел могат да бъдат онези над 5 хиляди палестински граждани, които са завършили образованието си в България. Борисов съобщи, че и в момента има много палестински студенти в България, които са избрали нашата страна за своето висше образование.\n\r\nПремиерът на Палестина Рами Хамдалла благодари на Бойко Борисов за това, че е истински приятел на Палестина и на каузата на палестинския народ. \n\r\nМинистър-председателят на Палестина подчерта, че неговият народ винаги е с протегната ръка за мирни преговори, но невинаги усещат същото желание от другата страна. \n\r\n\"В Газа бяха ранени или убити стотици хора. Нека светът обърне повече внимание на това\", призова премиерът Хамдалла. \n\r\nТой обясни, че преговорите между Палестина и Европейския съюз вървят бавно, като помоли министър-председателят Бойко Борисов и България за съдействие в ускоряването на този процес. \n\r\n\"Искам да ви уверя, че Държавата Палестина ще бъде пример за демократично управление\", категоричен бе премиерът Рами Хамдалла.", "date": "2018.06.14", "title": "Борисов: Толкова много ми се иска да има мир в Близкия изток!"}
{"url": "https://www.dnes.bg/rusia/2018/06/14/ruski-izdaniia-moskva-postavi-ultimatum-na-evropa-za-gaza.379282", "text": "Русия постави на Европа ултиматум във връзка с доставките на \"синьо гориво\", коментира онлайн изданието \"Росийский диалог\" изявления на външния министър на федерацията Сергей Лавров.\n\r\nМосква е готова да доставя газ на територията на Европейския съюз по тръбопровода \"Турски поток\", но за това са необходими гаранции от европейските власти, по-специално от Европейската комисия, заяви вчера Лавров на обща пресконференция с гръцкия си колега Никос Кодзиас.\n\r\nПървият дипломат на Русия подчерта, че Москва не се страхува от добросъвестна конкуренция от страна на други производители и износители, отбелязва \"Комсомолская правда\".\n\r\n\"Парламентская газета\" цитира по-раншни изявления на руския президент Владимир Путин, според когото Москва и Анкара неведнъж са обсъждали възможността \"Турски поток\" да доставя гориво в Европа, включително през България. По думите му Русия е готова да сътрудничи със София по мащабни енергийни проекти, ако България предостави съответните гаранции, посочва вестникът.\n\n\n\r\r\n                    \r\n                    Предвижда се газопроводът \"Турски поток\" да влезе в експлоатация в края на 2019 г. Тръбопроводът се прокарва вместо \"Южен поток\", от който Русия бе принудена да се откаже през 2014 г. във връзка с решението на България временно да спре строежа заради позицията на САЩ и ЕС, припомня \"Парламентская газета\", цитирана от БТА.\n\r\nРусия може да получи газови гаранции за \"Турски поток\" от България, Гърция и Италия, пише \"Економика сегодня\".\n\r\nПоради геополитически причини Европейската комисия не подкрепя идеята за втора тръба от \"Турски поток\", но страните, през които може да мине тя, демонстрират интерес към руския газопровод, отбелязва аналитикът Алексей Белогориев.\n\r\nСпоред него ЕК е против евентуален коридор за руския газ в този регион, защото се опасява от засилване на московското влияние върху балканските страни, претендиращи за членство в ЕС. \"Присъствието на Русия, както впрочем и на Турция, е нежелателно тук от гледище на европейската политика\", казва той пред електронния вестник.\n\r\nПроектът обещава изгоди и на Гърция, допълва експертът Игор Юшков. Тази страна \"не е пазар за пласмент\", както и България, но е готова да бъде транзитьор и дори подкрепя инициативата в политически план. Тя обаче не смята да инвестира в \"Турски поток\" собствени пари. Въпросът опира до Италия, която ще е пазар за пласмент на горивото в случай на транзитни доставки през Гърция.\n\r\nВсе още е трудно да се каже как гледа на проекта новото правителство в Италия, но италианската петролногазова компания Ени и предишните кабинети не са проявявали интерес към темата. \"Същевременно, ако проектът бъде осъществен, Италия няма да има нищо против, тъй като винаги е по-добре да имаш колкото може повече предложения за влизане в страната\", добавя Алексей Белогориев.", "date": "2018.06.14", "title": "Руски издания: Москва постави ултиматум на Европа за газа"}
{"url": "https://www.dnes.bg/stranata/2018/06/14/mylniia-udari-kyshta-v-sandanski-pokrivyt-v-plamyci.379326", "text": "Буреносното време предизвика пожар в Сандански. \r\nПостройка на ул.Пирин е избухнала в пламъци, след като е била ударена от мълния, предават от struma.bg.  \r\nПожарът е станал в района на животинския пазар. Няма данни за пострадали, но има сериозни материлани щети на постройката.\r\nНа мястото са пристигнали екипи на пожарната и опитват да овладеят стихията. \r\n ", "date": "2018.06.14", "title": "Мълния удари къща в Сандански. Покривът – в пламъци"}
{"url": "https://www.dnes.bg/balkani/2018/06/14/op-zad-borisov-za-otmenenata-sreshta-s-prezidenta-na-makedoniia.379322", "text": "Обединени патриоти застанаха плътно зад решението на премиера Бойко Борисов да отмени срещата си с президента на Македония Георге Иванов, който е на посещение в София по покана на държавния глава Румен Радев.\n\r\nОт БСП пък видяха в позицията на Борисов пряка намеса във вътрешните работи на друга страна.\n\r\nПовод за отмяната на срещите на премиера и на външния ни министър Екатерина Захариева стана скандалът в Скопие заради отказа на Иванов да подкрепи премиера Зоран Заев, който се договори с гръцкия си колега Алексис Ципрас новото име на западната ни съседка да е Република Северна Македония.\n\n\n\n\n\r\n\"Не искаме да се намесваме във вътрешните работи на нашата съседна държава. Нашата позиция е принципна и е ясна, както и на цялата международна общност. Ясна е и позицията на президента на Македония. Българското правителство не вижда смисъл да бъде използвано във вътрешнополитическите дебати в Скопие. Ключова за бъдещето развитие на нашата съседна държава е интеграцията в ЕС и НАТО и тя не бива да бъде поставяна под въпрос\", обясниха от пресслужбата на нашето правителство.\r\r\n                    \r\n                    Според Юлиян Ангелов от ОП това е знак, който показва, че България не е съгласна с политиката, която се водеше от Македония до преди една година и която Георге Иванов продължава.\r\n\"10 години политиката беше срещу всички съседи на Македония и насаждане на език на омразата, на проблеми, българската позиция сега е правилна, защото Иванов може да е президент, но в крайна смета България подкрепя интеграцията на Западните Балкани в ЕС и НАТО и не може да си позволи да подкрепя лидери на други страни, които са именно против тази интеграция\", отсече Ангелов.\r\nСпоред него македонските политици трябва да преосмислят всички грешки, които са допуснали в последните години, за да имат шанс за членство в ЕС и НАТО, а действията на Георге Иванов не показват такова нещо.\r\nСоциалистът Кристиан Вигенин обаче смята, че премиерът Бойко Борисов пряко се намесва във вътрешните работи на друга страна и заема позицията на едната страна в спора. ", "date": "2018.06.14", "title": "ОП зад Борисов за отменената среща с президента на Македония"}
{"url": "https://www.dnes.bg/za-da-se-razbirame/2018/06/14/izboryt-ni-za-sladoled-razkriva-lichnostta.379240", "text": "Един от най-добрите начини да си прекараме лятото разхлаждайки се, е да се насладим на любимия си сладолед.\r\nВ кафе напитки, вкусни мелби, сладоледът доказано спомага за подобряване на нашето настроение и либидо. Кой е любимият ви вкус?\r\nСподеляме един забавен тест, който ще разкрие малко повече за вас, според избора ви на сладолед. \r\n\r\n ", "date": "2018.06.14", "title": "Изборът ни за сладолед разкрива личността "}
{"url": "https://www.dnes.bg/travel/2018/06/14/bez-budilnik-liato-plaj-vakanciia-no-kyde-za-uikenda.379256", "text": "\r\n\r\nРодното море все още е предпочитано за почивка от българите, показват социологически проучвания. Логично държим на качеството при настаняване, с което разполагат по-високият клас хотели и не е изненадващо, че местата в тях свършват първи.\r\nНаскоро от Министерството на туризма дори обявиха, че вече са започнали записванията и за следващия летен сезон.\r\r\n                    \r\n                    И все пак накъде през ваканцията?\r\nВ \"морето\" от оферти нашите верни партньори от  препоръчват новопостроения петзвезден в \"Свети Константин и Елена\".\r\nНа гостите си хотелът предлага уникално съчетание от модерна  архитектура, паркова и градинска среда и фантастична морска панорама. \r\nВ \"Астор Гардън\" можете да се насладите на комфорт, спокойствие и различни  възможности за незабравима почивка през цялата година.\r\nЗа по-дълъг престой има отстъпки в цената или получавате безплатни нощувки. Ще разполагате с чадър и шезлонг на басейна и на плажа, фитнес, джакузи, сауна, парна баня и др.\r\nВсе по-актуални в последните години и за море стават кратките пътувания за  уикенда. Тях може да осъществим с личен транспорт, без да вземаме  допълнително отпуск и всяка седмица да сме в различен курорт.\r\nЕлените, Златни пясъци, Китен, Лозенец... Изборът е богат, както и от . Вижте ги!", "date": "2018.06.14", "title": "\"Без будилник\": Лято, плаж, ваканция! Но къде за уикенда?"}
{"url": "https://www.dnes.bg/sofia/2018/06/14/5500-mesta-poveche-v-zelena-zona-ako-sos-glasuva.379343", "text": "Новина за столичани и гости на града е разкриването на нови места за платено паркиране от 1 ноември тази година. Зелената зона ще бъде разширена в кварталите \"Оборище\", \"Лозенец\", \"Възраждане\" и \"Красно село\" и ще се увеличи с 5500 места. \n\r\nЗам.-шефът на транспортната комисия към СОС Зафир Зарков заяви, че до дни докладът ще бъде внесен за обсъждане. Разчетите на Центъра за градска мобилнист показвали, че новите места могат да се обособят до 1 ноевмри, ако СОС гласува разширението през лятото.\n\r\nЗа новите места за платено паркиране в четирите квартали се говори от месеци. Идеята беше обсъждана на заседания на транспортна комисия, пише \"Монитор\". Район \"Триадица\" също иска зона около пазара \"Иван Вазов\".\r\n                    \r\n                    \r\nЗарков обаче заяви, че засега тази идея няма да влезе в доклада за разширение на зелената зона. В \"Красно село\" зелената зона трябва да обхване карето от улици между булевардите \"Иван Гешов\", \"Пенчо Славейков\", \"Ген. Тотлебен\" и улица \"Георги Софийски\".\n\r\nВъв \"Възраждане\" се предвижда платено да стане паркирането между булевардите \"Сливница\", \"Константин Величков\", \"Александър Стамболийски\", улиците \"Гюешево\", \"Партений Нишавски\", \"Българска морава\", \"Камен Андреев\", \"Добруджански край\", бул. \"Ген. М. Д. Скобелев\" – ул. \"Опълченска\" и ул. \"Димитър Петков\". \n\r\nВ район \"Оборище\" се предлага да се плаща за паркиране в карето между булевардите \"Христо и Евлоги Георгиеви\", \"Данаил Николаев\" и \"Ситняково\" и улиците \"Черковна\" и \"Султан тепе\".\n\r\nПрез октомври миналата година в район \"Средец\" в участъка между булевардите \"Цариградско шосе\", \"Евлоги и Христо Георгиеви\", \"Михай Еминеску\" и улиците \"Мизия\" и \"Хан Омуртаг\" бяха разкрити 1193 платени паркоместа и отделно още 31 инвалидни. \n\r\nВ \"Лозенец\" също бяха въведени 3500 места за платено паркиране. Новата платена зона обхвана участъка между булевардите \"Евлоги и Христо Георгиеви\", \"Драган Цанков\", \"Джеймс Баучер\" и \"Черни връх\". Сега районният кмет Любомир Дреков предлага да се плаща за спиране на колите и в останалата част от квартала.", "date": "2018.06.14", "title": "5500 места повече в \"зелена зона\", ако СОС гласува!"}
{"url": "https://www.dnes.bg/sofia/2018/06/14/vasil-trenev-e-noviiat-izpylnitelen-direktor-na-sofiiska-voda.379356", "text": "Васил Тренев е избран за изпълнителен директор на \"Софийска вода\", част от Веолия. Той поема поста от  Арно Валто де Мулиак, съобщиха от водното дружество.\n\r\n\"Ще продължим да утвърждаваме \"Софийска вода\" като най-добрия и модерен ВиК оператор в България. Най-важно за нас остава поддържането на безкомпромисно качество на водата, на отлични и професионални услуги и разбира се, запазването на доверието на нашите клиенти. Ще внедряваме още успешни и иновативни практики на Веолия, а екипът ни е мотивиран да работи все така всеотдайно в името на потребителите“, коментира Васил Тренев, новият изпълнителен директор на \"Софийска вода\". \n\r\nПреди да поеме ръководството на Софийска вода, Тренев е заемал позицията заместник-изпълнителен директор на компанията в продължение на година и половина. Той има богат професионален опит в сферата на мениджмънта на финансови и търговски организации. Заемал е различни длъжности в Общинска  банка, ОББ, Насърчителна банка – София и др. Завършил е Техническия университет в София и Югозападния университет \"Неофит Рилски“ в Благоевград. \r\n                    \r\n                    \r\nАрно Валто, досегашен изпълнителен директор на \"Софийска вода\", остава заместник-изпълнителен директор на Веолия за България до 16 юли 2018 г. След това той ще се присъедини към Veolia Water Technologies като Директор \"Общинско проектиране и строителни дейности\" за Франция, Белгия и Швеция.\r\nVeolia Water Technologies е дъщерно дружество на Veolia, специализирано в решения за пречистване на вода и осигуряващо пълната гама от услуги, необходими за проектиране, изграждане, поддръжка и обновяване на съоръжения за пречистване на води и отпадъчни води за промишлени клиенти и публични органи. \n\r\nСтратегическото управление на Софийска вода се определя от Съвет на директорите, в който влизат представители на акционерите, Веолия Вода и Столична община - Фредерик Фарош, Франсоа Деберг, Васил Тренев, Мариана Итева, Владимир Стратиев, Милена Ценова, Бисер Дамяновски.      \r\n ", "date": "2018.06.14", "title": "Васил Тренев е новият изпълнителен директор на Софийска вода"}
{"url": "https://www.dnes.bg/snimka-na-denia/2018/06/14/dyjd-ni-chaka-i-v-petyk-a-i-prez-uikenda.379318", "text": "Дъждовен ще бъде последният работен ден от тази седмица, а също така и почивните дни, сочи  на НИМХ-БАН.\n\r\nПрез нощта над по-голямата част от страната облачността ще е значителна и на места в Западна и Централна България ще има краткотрайни валежи с гръмотевици. \n\r\nВ петък на много места в западната половина от страната отново ще се развива мощна купесто-дъждовна облачност. Ще има интензивни краткотрайни валежи от дъжд с гръмотевични бури и градушки. \n\r\nПреди обяд в източните райони ще е предимно слънчево, но след обяд на места, главно в югоизточните райони, ще има временни увеличения на облачността и ще превали и прегърми. \r\nЩе духа слаб до умерен вятър: в западната половина от страната - от северозапад, а в източната - от югоизток. Максималните температури ще са от 25-28 градуса в Западна България до 33-35 градуса - в Североизточна България.\n\r\nПо Черноморието ще е предимно слънчево с временни увеличения на облачността. След обяд на отделни места, по южното крайбрежие, ще превали и прегърми. Ще духа слаб до умерен югоизточен вятър. Максималните температури ще са от 23 до 27 градуса. Температурата на морската вода е 23-25 градуса. Вълнението на морето ще е 1-2 бала.\n\r\nВ планините ще се развива мощна купеста и купесто-дъждовна облачност и на много места ще има краткотрайни, временно интензивни валежи, придружени с гръмотевични бури. Ще духа до умерен вятър от изток-югоизток. Максималната температура на височина 1200 метра ще е около 18 градуса, на 2000 метра - около 11 градуса.\n\r\nПрез почивните дни ще се задържи неустойчиво, с развитие на мощна купеста и купесто-дъждовна облачност. На много места из цялата страна ще има краткотрайни валежи и гръмотевични бури. \n\r\nЩе се запазят условията за локални интензивни валежи и градушки. От северозапад, в източните райони от североизток, ще проникне малко по-хладен въздух и температурите слабо ще се понижат.", "date": "2018.06.14", "title": "Дъжд ни чака и в петък, а и през уикенда"}
{"url": "https://www.dnes.bg/world/2018/06/14/za-71-zadushili-se-migranti-trima-bylgari-s-po-25-g-zatvor.379348", "text": "Унгарски съд осъди днес трима българи и афганистанец от банда за трафик на хора на по 25 години затвор за това, че са станали причина 71 мъже, жени и деца да се задушат в хладилен камион през 2015 г. и затова, че изоставили превозното средство с труповете на мигрантите край австрийска магистрала, предадоха Франс прес и Ройтерс.\n\r\nДесетимата останали подсъдими, трима от които са съдени задочно, защото се укриват, получиха между 3 и 12 години затвор за незаконен трансграничен трафик на хора. Те са от България, Афганистан и Ливан.\n\r\nПрисъдата е на първа съдебна инстанция и подлежи на обжалване и протест от прокуратурата.\n\r\nПрокурорът Габор Шмид беше поискал доживотни присъди без право на замяна за трима от подсъдимите - 31-годишният афганистанец Самсур Лаху, тартор на групата, един от помощниците му и шофьорът на камиона - и двамата българи. Доживотен затвор беше поискан и за трети българин от групата. Четиримата подсъдими, обвинени в убийство, бяха въведени в залата с белезници от въоръжени полицаи с маски.\n\n\n\r\r\n                    \r\n                    Съдия Янош Яди каза пред препълнената съдебна зала, че лидерът на организираната престъпна група е признат за \"виновен в съучастие в убийство\".\n\r\nТелата на 59 мъже, 8 жени и 4 деца от Сирия, Ирак и Афганистан бяха открити в изоставения в Австрия камион на 26 август 2015 г.\n\r\nКамионът е взел бежанците от Сърбия, близо до границата с Унгария. Час и половина след началото на пътуването ниското ниво на кислород вече затруднявало дишането на хората и е причинило главоболие и те започнали да крещят и да блъскат по стените на камиона, посочи държавното обвинение. Хората били натъпкани в помещение от 14 кв. метра с по-малко от 30 кубични метра въздух за дишане.\n\r\nТри часа след началото на пътуването в камиона едва ли е имало живи хора, смятат вещите лица по делото, посочва ДПА, цитирана от БТА. Към този момент камионът още е бил в Унгария. Затова, макар жертвите да са открити в Австрия, съдебният процес се проведе в Унгария.\n\r\nСмъртта на мигрантите шокира Европа, която се опитваше да се справи с масивния приток на мигранти. Това беше най-тежкият инцидент от подобен род по балканския маршрут на мигрантите, посочва Ройтерс.\n\r\nПрокуратурата представи записи на телефонни разговори на трафикантите с началника им Лаху, в които те му казват, че хората в камиона се задушават. Афганистанецът обаче нарежда камионът да не спира, да не пускат бежанците да излязат и \"ако умрат, да оставят камиона в гора в Германия\".\r\n ", "date": "2018.06.14", "title": "За 71 задушили се мигранти: Трима българи с по 25 г. затвор"}
{"url": "https://www.dnes.bg/obshtestvo/2018/06/14/borisov-skopie-i-atina-da-si-reshat-spora-inache-sym-pesimist.379358", "text": "Премиерът Бойко Борисов заяви, че Македония и Гърция трябва сами да си решат спора за името, но ако това не се случи, става \"пълен песимист\" за развитието на Балканите.\n\n\n\r\nТой увери, че счита за приятел македонския президент Георге Иванов, когото отказа да приеме,  но подчерта, че за решаването на въпроса са положени много усилия.\r\nБорисов каза още, че \"сваля  шапка\" за смелостта на премиерите Алексис Ципрас и Зоран Заев, които са поели риск,  като напомни, че от десетилетия спорът не се  решава и Македония не може да помръдне напред нито за НАТО, нито за ЕС.\r\n\"Как ще се казва Македония, дали гърците ще приемат това име или не, е   работа на гръцкия и македонския народ, но знам какви усилия се  положиха, за да  се придвижи този процес напред. Ако не се придвижи,  ставам пълен песимист  за развитието на Балканите\", посочи премиерът.\r\r\n                    \r\n                    По думите му единственото, което искаме за Македония, е европейска интеграция,  влизане в НАТО, просперитет и свързаност. \"По никакъв начин не се месим в работата на институциите в Македония, в  спора с Гърция за името\", посочи още Борисов.\r\nТой коментира, че щеше да е предателство, ако след тези усилия, бе посрещнал Георге Иванов \"с фанфари и почести\" в София.\r\nБорисов каза, че не вижда разлика в позицията на двете институции у нас  - Министерски съвет и Президентство, които са за европейската интеграция  на Македония. Той посочи също, че Румен Радев не е имал избор дали да  приеме Георге Иванов или не, защото той е негов гост.\r\nБорисов уточни, че с решението си да не приема Иванов, е показал отношение към колегите си в Гърция и в Македония - Ципрас и Заев, които определи като храбри, смели и отговорни.\r\n\"Нека да преспим, да го обмислим пак, нека в самата Македония да се срещнат и да си решат, ако искат. Ние сме живели десетилетия така. Няма по-бедни, по-изостанали, по-неразвити държави от нашите. Тези, които имахме шанса да влезем в ЕС, коренно различни държави сме\", посочи той.", "date": "2018.06.14", "title": "Борисов: Скопие и Атина да си решат спора, иначе съм песимист! "}
{"url": "https://www.dnes.bg/football/2018/06/14/nai-interesnoto-ot-svetovnoto-pyrvenstvo-po-futbol-prognozi-i-komentari-v-noviia-mikrosait-na-gol-bg.379365", "text": "Водещият спортен сайт gol.bg има нов, специален микросайт, посветен на Световното първенство по футбол. На www.worldcup2018.gol.bg феновете ще открият не само най-важните новини от първенството, но и ще могат да си припомнят най-вълнуващите моменти от предходните шампионати. Освен полезна информация с календара на мачовете, отборите и групите, специализираният сайт е подготвил и любопитни данни за всички стадиони, на които ще се проведе тазгодишният турнир. сички, регистрирали се на www.worldcup2018.gol.bg , могат да тестват футболните си познания в специалната \"Игра с прогнози\". Зрителите на Мондиал 2018 могат да задават предположенията си за резултати на всяка среща на терена, а най-добрите ще получат и награди. Фенът, дал най-много точни прогнози, ще спечели телевизор, а подгласникът му – уикенд почивка за двама. Участниците, които са прогнозирали поне 40 от всички мачове на Мондиал 2018, могат да участват в жребий за допълнителна награда – ваучер за участие в детски футболен лагер. Победителите в \"Игра с прогнози\" ще бъдат обявени на 19 юли, на страниците на Gol.bg и във Facebook страницата на сайта.", "date": "2018.06.14", "title": "Най-интересното от Световното първенство по футбол, прогнози и коментари в новия микросайт на Gol.bg "}
{"url": "https://www.dnes.bg/politika/2018/06/14/nzok-tri-meseca-na-avtopilot-deputati-mahat-shefa-i.379351", "text": "Депутатите от здравната комисия решиха, че настоящия шеф на НЗОК проф. Камен Плочев трябва да напусне поста.\n\r\nНа 12 юни в комисията е постъпило писмо от председателя на Надзорния съвет на НЗОК, в което се посочва, че в \r\nНЗОК е получено писмо от управителя на НЗОК проф. Камен Плочев.\n\n\r\nПроф. Плочев е уведомил, че през последните 3 месеца е отсъствал поради заболяване и не е могъл да изпълнява служебните си задължения.\n\r\nВ него той допълва още, че няма да е в състояние да изпълнява задълженията си минимум още 1 месец. \n\r\nВ заключение Плочев заявява, че лично той смята, че \"законът трябва да бъде спазен\", цитира шефката на комисията Даниела Дариткова от ГЕРБ. \r\n                    \r\n                    \r\nТя припомни, че според Закона за здравното осигуряване управителят на НЗОК може да бъде освободен предсрочно, ако не може да изпълнява задълженията си за срок повече от три месеца. \n\r\nПредстои решението на комисията да се гласува и в пленарна зала.", "date": "2018.06.14", "title": "НЗОК три месеца на автопилот, депутати махат шефа й "}
{"url": "https://www.dnes.bg/notifikacii/2018/06/14/potrebitelite-vs-toksichnite-debati-izbiagvat-facebook.379360", "text": "Много хора се пренасочват от Фейсбук към затворени форуми като Уатсап, за да обсъждат всекидневните новини, водени от притеснения за личната си неприкосновеност, фалшиви новини и \"токсични\" дебати, предаде Ройтерс, цитирана от БТА.\n\r\nСпоред най-новото проучване Диджитъл нюз рипорт на Института за изследване на журналистиката на Ройтерс, използването на Фейсбук като платформа за новини намалява, в частност сред младите потребители, които предпочитат Уатсап, Инстаграм и Снапчат.\n\r\n\"Хората са леко отегчени от Фейсбук\", отбелязва водещият автор на доклада Ник Нюман.\n\r\nФейсбук остава най-популярната социална мрежа за новини (36 процента). Платформата обаче \"губи почва\" спрямо други приложения, например Уатсап, чието потребление като новинарски източник се е утроило за четири години до 15 процента.\r\nПроучването показва също, че хората се чувстват по-спокойни да обсъждат новини в затворени форуми най-вече в страни с двуполюсно разделение и на места, където е опасно открито да се изразяват политически възгледи, като например в Малайзия и Турция.\n\r\nПотребителите споделят, че често попадат на истории във Фейсбук и Туитър и ги публикуват в Уатсап за групова дискусия с ограничен кръг приятели.\r\nВъпреки че до голяма степен \"отстъплението\" от Фейсбук се приписва на променените алгоритми, отдаващи предимство на взаимодействията със семейство и приятели, доверието също играе ключова роля.\n\r\nСамо 23 процента от 74 000 души, анкетирани в 37 страни, вярват на новините в социалните мрежи. За сравнение - доверието в новините като цяло е 44 процента.", "date": "2018.06.14", "title": "Потребителите vs. \"токсичните\" дебати - избягват Facebook"}
{"url": "https://www.dnes.bg/obshtestvo/2018/06/14/iskat-zapor-na-28-mln-lv-na-brendo-i-rodata-mu.379346", "text": "Комисията \"Антикорупция\" започна проверка на имотното състояние на Евелин Банев-Брендо и свързани с него лица, бившата му съпруга и нейната сестра. Това съобщи председателят на комисията Пламен Георгиев.\n\r\nИма внесени искания за запори на имущество на стойност 22 милиона лева, както и за 6 милиона лева в банкови сметки. Проверката срещу Банев е започнала едва през ноември, тъй като едва тогава е станало ясно, че Брендо е осъден в чужбина.\n\r\nПървото запитване на комисията до Министерството на правосъдието и Националната следствена служба и ВКП е било още през юли, когато в медиите стана ясно, че той е осъден на 20 години затвор в Италия за трафик на кокаин.\n\r\nТрите институции обаче са отговорили, че при тях няма данни той да е осъден.\r\n                    \r\n                    \r\nНа 9 октомври комисията е пратила ново писмо до институциите и едва през ноември е било съобщено на тогавашната Комисия за отнемане на незаконно придобитото имуществото, впоследствие прераснала в комисия \"Антикорупция\", че Банев има присъда в Италия.\n\n\n\n\r\nМеждувременно Банев бе осъден и на 6 години затвор у нас за пране на пари, но от него няма и следа.\n\r\nШефът на Комисията съобщи, че са правени и 2 проверки на депутата от ДПС Делян Пеевски по сигнали. Едната е за конфликт на интереси, другата - за имущество. По отношение на конфликта на интереси е установено, че такъв няма. Другият сигнал е от гражданското сдружение \"Боец\" и в него се твърдяло, че никой не проверява Пеевски.\n\r\nКомисията подробно проучила 5 проверки 1 досъдебно призводство срещу неизвестен извършител, в които било засягано името на Пеевски. Също така те изисквали от данъчните 3 проверки и 3 ревизии. Станало ясно, че на Пеевски са правени плътни данъчни ревизии от 1 януари 2003 до 2017 година. Също така той сам изпратил и 5 документа за доходи за последните 5 години. \n\r\n\"От всички тези проверки стана ясно, че Делян Пеевски е или един от най-проверяваните и честни хора в държавата, или има много добри адвокати и счетоводители\", каза Пламен Георгиев.\n\r\nОт всички данъчни декларации се вижда, че през годините той е плащал огромни данъци.\n\r\n\"Този човек сигурно е един от най-големите данъкоплатци\", коментира още Георгиев, цитиран от \".\n\r\nТой каза още, че са прекратени преписките срещу Петър Москов, Румен Овчаров, Цветан Цветанов, Филип Златанов и Мирослав Найденов, тъй като в проверките не са открити несъответствия между доходите и имуществото им.\r\n ", "date": "2018.06.14", "title": "Искат запор на 28 млн. лв. на Брендо и родата му"}
