{"url": "https://www.dnes.bg/mish-mash/2018/02/18/ot-severniia-do-iujniia-polius-britanec-na-obikolka-po-krymchite.368407", "text": "Английски приключенец завърши впечатляващо пътуване. Ббен Кумбс от град Плимут изминал близо 40 хиляди километра с кола, за да стигне от най-северната до най-южната кръчма на света, съобщи Нова тв.\r\nИдеята му дошла, докато пиел с приятели в кръчма в родната Англия. Не знаел колко време ще му е необходимо. \r\nОказало се, че пътуването отнема 7 месеца.\r\nПосетил общо 21 държави и стотици кръчми. \r\nЗапочнал пътешествието от остров в Норвегия и го завършил далеч на юг в Чили. Преминал през джунгли, пустини, планини и прерии.\r\nПрез цялото време се движил със зеления си спортен автомобил, който прехвърлил през океана с кораб. По пътя си направил хиляди снимки на природни забележителности, интересни сгради и хора.", "date": "2018.02.18", "title": "От Северния до Южния полюс: Британец на обиколка по кръмчите"}
{"url": "https://www.dnes.bg/stranata/2018/02/18/poredna-jertva-v-planinata-skior-pochina-krai-razlog.368400", "text": "Скиор почина внезапно на ски писта \"Кулиното\" край Разлог. \r\nВ ПСС е получен сигнал за паднал мъж на пистата около 11,40 ч в неделя.\r\n\"Веднага тръгнах към мястото и наистина на земята лежеше мъж в безпомощно състояние. Започнах да го реанимирам, като през това време други скиори се обадиха и на Спешния център. Около 20 минути се опитвах да му възстановя жизнените показатели, но без резултат\", каза шефът на спасителната служба - отряд Разлог Любен Джолев, цитиран от \"\".\r\nСпоред него по тялото на мъжа не е имало видими следи от падане, удар или други наранявания. \r\nТялото е транспортирано за аутопсия. Предполага се, че 52-годишният мъж от София е починал от инфаркт.\r\nТой е бил добре екипиран и е бил с приятели на Кулиното, но те в същия момент не са се спускали по пистата, а са били в чайните в долния й край.", "date": "2018.02.18", "title": "Поредна жертва в планината, скиор почина край Разлог"}
{"url": "https://www.dnes.bg/notifikacii/2018/02/18/krachka-napred-kym-nezavisimostta-sauditki-s-firmi.368401", "text": "Саудитките вече имат право да откриват собствени фирми, без да искат съгласието на настойник от мъжки пол, съобщи правителството, което цели по този начин да стимулира частния сектор.\r\n\"Сега жените могат да основават собствени предприятия и да ползват интернет услугите (на правителството), без да е необходимо да доказват, че имат съгласието на свой настойник\", обяви на сайта си министерството на търговията и инвестициите, цитирано от Франс прес.\r\nДосега саудитките трябваше да представят доказателство, че имат разрешение от свой настойник от мъжки пол (най-често съпруг, баща или брат), за да могат започнат административни процедури.\r\nОт миналата година влиятелният 32-годишен саудитски престолонаследник Мохамед бин Салман извършва поредица реформи за стимулиране на участието на жените в обществения живот. Целта е до 2030 г. делът на работещите жени в Саудитска Арабия да нарасне от 22 на над 30 процента.\r\nНа 12 февруари прокуратурата в Рияд съобщи, че възнамерява за първи път в историята си да назначи жени.\r\nСаудитската паспортна служба наскоро съобщи, че 107 000 жени са кандидатствали за 140 свободни работни места на летищата и граничните пунктове.\r\nМиналата година кралството обяви, че от юни 2018 г. жените ще имат право да шофират, а от януари саудитските жени вече могат да посещават стадионите.\r\nПринц Мохамед бин Салман обеща Саудитска Арабия да стане \"умерена и толерантна\" страна, скъсвайки с уахабизма - крайноконсервативно течение в исляма, което досега вредеше на имиджа на монархията на Запад.\r\nВъпреки отварянето на кралството обаче, саудитките остават подчинени на множество ограничения. \r\nТе все още се нуждаят от разрешение на настойник от семейството, за да следват в университет или пътуват например./БТА/", "date": "2018.02.18", "title": "Крачка напред към независимостта - саудитки с фирми"}
{"url": "https://www.dnes.bg/politika/2018/02/18/bez-vasil-levski-bylgariia-niamashe-da-ia-ima.368402", "text": "Без Васил Левски нямаше да я има България и ние днес щяхме да говорим на друг език, коментира вицепремиерът Валери Симеонов по време на шествие-поклонение пред личността и саможертвата на Апостола на свободата, организирано от ПП НФСБ по повод 145-ата годишнина от смъртта на Апостола, предаде \"Фокус“. \"Възприето е този ден - денят на гибелта на Васил Левски, да се чества и уважава от целия български народ, може би защото това е първият ден на неговото безсмъртие. Макар и тъжен повод, този ден е много важен за нашата история, защото отдаваме почит на българина, без когото нямаше да има България. Нямаше да ни има и нас днес или щеше да ни има, но щяхме да говорим на друг език\", каза още Симеонов. Официално възпоменателната церемония по повод 145 години от гибелта на Апостола на свободата Васил Левски ще се състои утре.", "date": "2018.02.18", "title": "Без Васил Левски България нямаше да я има!"}
{"url": "https://www.dnes.bg/football/2018/02/18/trenior-na-cska-1948-i-klisar-v-cyrkva-da-valentin-iliev.368403", "text": "Преди 13 години на „Анфийлд” той вкара единствения гол за победата на ЦСКА над действащия тогава европейски шампион \"Ливърпул”. По това време Валентин Илиев е сред най-добрите български защитници и капитан на \"червените”.\r\nДнес бившият футболист съчетава ангажиментите си като треньор на третодивизионния ЦСКА 1948 с тези на клисар в черквата Св. Георги в Бистрица.\r\n\"Задълженията, които изпълнявам помагайки на отец Виктор, са малък начин да изкажа благодарност на Господ за всичко, което прави за нас”, каза Илиев пред bTV.\r\nПреди повече от 8 години, като все още действащ футболист, той се запознава с отец Виктор. От тогава двамата са близки, а Илиев става все по-вярващ.\r\n\"Много ревностен и много аскетичен е към себе си. Може би и спортът е подпомогнал”, казва духовният служител.\r\nПовече от година Валентин Илиев е наставник на ЦСКА 1948. Самият той казва, че религията го прави по-силен в работата. Докато реди тактиката и наблюдава заниманията на своите футболисти, той иска да научи играчите и на по-важни неща.\r\n\"Преди всичко искам да бъдат хора! Мисля, че това е най-важното нещо в живота. Когато си един сериозен и отговорен човек, това се пренася на терена\", смята Илиев.\r\nМежду тренировките и мачовете Валентин Илиев се стреми да прекарва повече време в черквата. Религията го прави по-спокоен и мотивиран за успехи във футбола и му помага да остане фокусиран върху мечтата си да стане треньор при професионалистите.\r\n ", "date": "2018.02.18", "title": "Треньор на ЦСКА 1948 и клисар в църква? Да, Валентин Илиев"}
{"url": "https://www.dnes.bg/stranata/2018/02/18/sedmicata-zapochva-s-dyjd-na-mesta-i-sys-sniag.368404", "text": "През следващото денонощие ще бъде предимно облачно. През нощта главно в Северна България ще превалява слаб дъжд, прогнозират синоптиците от НИМХ при БАН. \r\nВятърът ще се ориентира от североизток, ще е слаб, в Източна България и Дунавската равнина – умерен и с него ще прониква студен въздух. \r\nУтре превалявания ще има из цялата страна, а още сутринта дъждът в Северна и високите полета на Западна България ще се примесва в сняг. Температурите ще са почти без дневен ход – предимно между 0° и 5°. \r\nНад Черноморието ще бъде облачно на места с превалявания от дъжд, в северните райони за кратко примесващи се със сняг. Ще духа умерен, след обяд временно и силен североизточен вятър. Максимални температури на въздуха – между 4° и 7°. Температурата на морската вода е между 6° и 8°. След обед вълнението на морето ще се усили до 3-4 бала.\r\nНад планините ще бъде облачно с валежи от сняг. Ще духа до умерен, по откритите части на Стара планина и временно силен източен вятър. Температурите ще се понижават и максималната на височина 1200 метра ще е около 1°, на 2000 метра – около минус 4°.\r\nПрез следващите дни ще преобладава облачно време. С прекъсвания и на места ще превалява, предимно слабо и предимно дъжд, но в Предбалкана, по високите полета на Западна България, в крайните северозападни и в североизточните райони, е възможно временно, главно в нощните часове, дъждът да се примесва и да преминава в сняг. Вятърът ще бъде от източна четвърт, слаб до умерен. Температурите ще бъдат малко по-високи от обичайните.", "date": "2018.02.18", "title": "Седмицата започва с дъжд, на места и със сняг"}
{"url": "https://www.dnes.bg/notifikacii/2018/02/18/moskva-kym-es-vnimavaite-sys-syrbiia-da-ne-posledva-ukraina.368387", "text": "Руският външен министър Сергей Лавров заяви, че с поставянето на Сърбия пред избора \"или с Русия, или със Запада\" Европейският съюз прави същата грешка, която е довела до украинската криза, разединявайки обществото в Украйна, предаде БТА като се позова на Танюг. \n\n\r\nВ интервю за телевизия Евронюз Лавров каза, че Сърбия има изключително добри отношения с ЕС и НАТО, а същевременно има и споразумение за свободна търговия с Русия, започнала е преговори за влизане в зоната за свободна търговия на Евразийския икономически съюз и поддържа контакти с Организацията на Договора за колективна сигурност.\r\n\"Смятам, че това е абсолютно нормален път за развитие на външните връзки на Сърбия\", каза Лавров, като изрази надежда, че Западът е видял грешките, които е направил с Украйна, особено като се вземе предвид, че в тази страна в момента не управлява президентът, а \"радикално военно течение\".\r\nСъщевременно Лавров посочи, че ЕС води преговори със Сърбия по всички финансови, икономически и други въпроси, но също така й дава сигнали, че няма да я приеме за членка, докато не признае Косово и не приеме външната политика на ЕС, което предполага въвеждане на антируски санкции.\r\n\"В съвременния свят такива ултиматуми са крайно непристойни и не подобават на структура като ЕС. Ако погледнете, на Балканите няма нито една страна, в която американските и европейските посланици да не настояват за прекратяване на приятелството с Русия\", каза руският министър.", "date": "2018.02.18", "title": "Москва към ЕС: Внимавайте със Сърбия да не последва Украйна!"}
{"url": "https://www.dnes.bg/football/2018/02/18/20-ta-poredna-zaguba-na-gerena-za-botev-sled-avtogol.368405", "text": "Левски победи с 1:0 Ботев Пловдив в дербито от 21-ия кръг на Първа лига, играно в София.\r\nДвата отбора направиха здрав мач, в който интересните положения липсваха, с изключение на гредите на Антонио Вутов и Тодор Неделев. През всички 90 минути \"сините\" имаха териториално надмощие, но както и през есента, срещнаха сериозни трудности пред отбелязването на гола.\r\nТака се стигна до 89-ата минута, когато Пламен Димов си вкара автогол след центриране на Роман Прохазка. \r\nПо този начин Ботев допусна 20-та поредна загуба на \"Герена\" и кошмарът му на този стадион продължава с пълна сила.\r\nЛевски пък продължи 100%-вия си актив в своя дом от началото на сезона и вече има 42 точки, но остава далеч зад лидерите Лудогорец (51) и ЦСКА (50). Пловдивчани пък заемат 5-то място с 32 т.", "date": "2018.02.18", "title": "20-та поредна загуба на \"Герена\" за Ботев след автогол"}
{"url": "https://www.dnes.bg/obshtestvo/2018/02/18/plevneliev-v-novo-amploa-uchitel-po-nemski-na-desi-banova.368385", "text": "Росен Плевнелиев помага с немския език на чаровната си половинка Деси Банова. Това призна самата тя пред Нова телевизия.\r\n\"Росен е бил в чужбина и се е върнал. Той буквално тръгва със счупена \"Лада\" за Германия и е спял по паркингите. Неговата история е много показателна от къде тръгва и докъде стига с труда си и амбицията си. Той не е знаел езика, а в момента аз му се възхищавам как говори немски. Тормозя го да ми помага с немския, защото преди го знаех, но като не го практикувам, съм го забравила\", каза тя.\n\n\n\r\nСпоред нея медиите преиначават отношенията им.\r\n\"Много неща казахме все пак. Това е много смела постъпка за човек, който е бил на неговата позиция - да каже, че има такава промяна в личния си живот\", каза още Банова.\r\nСпоред нея Плевнелиев гледа много по-различно на живота, след всичко, което е преживял.\r\n\"Трябваше да го подкрепя в това да признаем за връзката си, защото иначе папараците щяха постоянно да ни следят. Няма какво да крия\", откровено каза Банова.\r\nОт петък чаровната синоптичка вече води авторска рубрика \" Истории на успеха\" в сутрешния блок на Нова телевизия.\r\n\"Дори аз самата понякога не мога да повярвам, че съм правила едно и също нещо 20 г. Смятам, че понякога човек трябва да избяга от зоната си на комфорт. Ставането в 4 ч. през нощта за прогнозата, не е лесно нещо. Бях канена на редица международни форуми по темите за климата, направих и няколко документални филма. Времето и промените в климата ще останат сред основните ми интереси\", призна Деси Банова.\r\nТя обясни, че не е рисков човек.\r\n\"Знам, че промяната в повечето случаи е нещо позитивно, но ми е трудно да я направя. И в професионален и в личен план правя голяма промяна. Сигурно много хора правят връзката между двете неща, но няма такава. Така се случи. Понякога си казвам: \"Това сън ли е?\", заяви бившата синоптичка.\r\nТя призна, че е имала комични ситуации със следящите я журналисти. \r\n\"Един папарак катастрофира, защото ме следеше до последно. Аз паркирах и той паркира. Аз тръгнах към него, за да го питам какво иска от мен, но той побягна с автомобила си и се удари в един бордюр, строши предницата на колата си. Тогава си дадох сметка, че животът ми тотално се е променил. За добро или за лошо станах много по-обсъждана и любопитна за папараците. Дъщеря ми се стресна от това, че на всяка корица и всеки вестник бяхме на първа страница. Тя ми каза \"Мамо, аз не искам да ме снимат\", каза още Деси Банова.\r\nНовите герои в рубриката й ще бъдат Траян и Олга Траянови. Двамата са събират от идеята \"Заедно в час\". Траян е работил като консултант за Mitchell Madison Group в Ню Йорк и Лондон и за Arthur D. Little в Прага. Проектите, по които работи, са свързани с оптимизиране на оперативните процеси и пазарните стратегии на водещи международни компании в няколко различни сектора. Траян е завършил Харвард и Кеймбридж, но каузата образование го връща в България.\r\n\"Българинът има ниско самочувствие, а това не трябва да е така. Аз на няколко пъти вече оценявам България. Имаме хиляди позитиви и никой не си дава сметка за това. За жалост ми се наложи да ходя в болница в чужбина, но там е толкова сложна здравната система, че понякога може да ти се наложи да чакаш няколко месеца. Тук не е така\", каза Банова.", "date": "2018.02.18", "title": "Плевнелиев в ново амплоа - учител по немски на Деси Банова"}
{"url": "https://www.dnes.bg/politika/2018/02/18/modernizaciiata-na-armiiata-zabavena-ne-ot-dnes-a-ot-godini.368406", "text": "Военният министър Красимир Каракачанов се противопостави на критиките на президента за забавената модернизация на армията. \r\nСпоред него истината е, че модернизацията е забавена от 27 години, защото когато се е купувала техника, е бил търсен вероятно някакъв друг ефект, а не и този за способностите на българската армия.\n\n\r\nКаракачанов каза още, че когато навремето са се купували Кугарите и Спартаните е имало много изгодно предложение да получим почти като подарък цяла ескадрила с въоръжение от Федерална република Германия модернизирани МиГ-29, с цена 1 евро на самолет. \r\n\"Ние сме ги отказали, защото сме първи натовци и купихме нещо, което стои в хангарите. А поляците с най-голямо удоволствие си позволиха същия този подарък от Федералната република и сега още ги ползват. Това е сметката в армията\", каза още Красимир Каракачанов, цитиран от \"Фокус\".\r\n\"Тъй като става въпрос все пак не за 100-200 000 лева, даже не за 100-200 милиона лева, а конкретно за самолетите става въпрос за суми от над 1,3-1,5 млрд. лв., аз не искам да бързаме и да правим грешки, а след години някой друг да каже, че аз като министър на отбраната съм направим нещо, което не е изгодно за армията, а за самия мен\", добави Каракачанов. \r\nСпоред него именно така се е действало в България през последните 27 години. \r\n\"Тези години са пропуснати да се модернизира армията. Ако бяха купувани тези въоръжения, които ни трябват, а не да харчим стотици милиони долари за техника , която днес да стои в хангарите и не лети, нещата щяха да изглеждат по-друг начин\", каза министърът на отбраната. \r\nСпоред него техниката не лети, защото, когато са сключвани договорите никой не си е направил усилието в тях да пише, че поддръжката на това въоръжение трябва да става в България. По думите му именно това е едно от условията, които сега се поставят по отношение на самолетите.\r\n\"Това ще бъде едно от условията, които ние ще поставим на фирмите, които са проявили интерес – поне една част от поддръжката да се прави в нашите авиационно-ремонтни заводи, които са към МО\", поясни министърът. \r\n\"По отношение на бронираната машина – вместо да отиваме отнякъде да си купим нещо за по 3-4 млн. лв. за по парче и да похарчим и там над 1 млрд. лв. и след това да се чудим къде да я ремонтираме, идеята е да се сглобяват в България, за да може да си ги поддържаме по-лесно\", добави Каракачанов и отбеляза, че това е валидно и за корабите. Той още веднъж повтори, че сега не трябва да се бърза, а да се действа умно. \r\nПо думите му общо за трите проекта за модернизация става въпрос за една сума от над 3,5 млрд. лв.", "date": "2018.02.18", "title": "Модернизацията на армията - забавена не от днес, а от години"}
{"url": "https://www.dnes.bg/dnes-te-kazaha/2018/02/18/18-02-2018.368394", "text": "\"Високо оценяваме ролята на Азербайджан за осигуряването на енергийната сигурност и диверсификацията на доставките на природен газ в Европа и България\". Премиерът Бойко Борисов", "date": "2018.02.18", "title": "18.02.2018"}
{"url": "https://www.dnes.bg/sofia/2018/02/18/nai-nakraia-kufaryt-niama-da-se-taksuva-kato-pytnik.368390", "text": "Обмислят се нови правила в градския транспорт в столицата напролет. Пътниците няма да си дупчат билет и за багажа.\r\nСпоред изискванията на Столична община куфарът трябва да отговаря на определени размери, за да се купи билетче, само че едва ли всеки пътник носи рулетка, за да измери куфара си.\n\r\nАко се качите с багаж, трябва да перфорирате билет и за него, ако сборът от дължината, широчината и дълбочината на куфара ви са повече от 140 сантиметра.\r\nЧужденците пък и не подозират, че багажът им трябва да отговоря на определени размери и че може да бъдат глобени.\r\nЗа наредбата не знаят и българите.\r\nНапролет от Столичната община мислят да премахнат изискването.\r\n\"Разчитаме на самосъзнанието на всеки, че в градския транспорт се превозват багажи, които не притесняват и не затрудняват пътуването на всички останали пътници”, отбеляза зам.-кметът по транспорта Евгени Крусев пред bTV.\r\nПредстои куфарите да не бъдат таксувани като хора. \r\nЩе падне и глобата от 40 лв.\r\n ", "date": "2018.02.18", "title": "Най-накрая! Куфарът няма да се таксува като пътник"}
{"url": "https://www.dnes.bg/stranata/2018/02/18/shofior-izgoria-pri-pojar-v-kolata-mu.368391", "text": "58-годишен мъж от с. Велино загина при пожар в колата си, съобщиха от МВР.\r\nСигналът за инцидента е подаден минути пред 11 ч. днес. \r\nНа черен път между селата Правенци и Велино пожарникари, огнеборци и спешни медици заварили горящ \"Опел Астра”.\r\nСлед потушаване на пламъците вътре било открито тялото на собственика.\r\nПричините за инцидента се изясняват, една от версиите е, че е имало теч на газ в купето на автомобила.", "date": "2018.02.18", "title": "Шофьор изгоря при пожар в колата му"}
{"url": "https://www.dnes.bg/balkani/2018/02/18/pametna-plocha-na-levski-i-na-posolstvoto-ni-v-atina.368393", "text": "В деня на 145-ата годишнина от обесването на Васил Левски в посолството на България в Атина бе открита паметна плоча на националния ни герой, съобщиха от пресцентъра на Министерството на външните работи. \r\nТържеството започна с панихида за упокой на Васил Иванов Кунчев в българския храм \"Свети преподобен Йоан Рилски Чудотворец\" и продължи пред българското посолство. \r\nНад 200 наши сънародници - представители на културните дружества и неделните училища в Гърция, както и много българи от гръцката столица и приятели на България, взеха участие.\r\nОтец Иван отслужи освещаване на плочата и благослови присъстващите. Приветствие отправи временно управляващият посолството Веселин Иванов.\r\nПредседателят на българо-гръцкото сдружение за култура обяви, че Васил Левски ще бъде патрон на неделното училище към дружеството и то ще носи неговото име. \r\nСтихове за Апостола рецитираха ученици от българските неделни училища в гръцката столица. Под звуците на български възрожденски песни гостите поднесоха венци и цветя пред барелефа.\r\n ", "date": "2018.02.18", "title": "Паметна плоча на Левски и на посолството ни в Атина "}
{"url": "https://www.dnes.bg/kino/2018/02/18/200-aktrisi-s-obshto-pismo-sreshtu-seksualnite-posegatelstva.368395", "text": "Близо 200 британски и ирландски актриси подписаха писмо срещу сексуалните посегателства на работното място и за еднакво заплащане преди днешната церемония за наградите БАФТА, съобщиха световните информационни агенции, цитирани от БТА.\r\nЕма Уотсън, Кери Мълиган, Кейт Уинслет, Ема Томпсън, Кристин Скот Томас, Джема Артъртън, Наоми Харис и Сирша Ронан са сред подписалите писмото 190 знаменитости. \r\nТе заявиха, че се вдъхновили от движението \"Времето изтече\" в САЩ, и призоваха да се направят дарения за новия фонд \"Справедливост и равенство\" във Великобритания. \r\n\"Ако сте подкрепили \"Времето изтече\" и ако историите, които сте прочели във вестниците, са намерили отзвук у Вас и са Ви стресирали, присъединете се към нас. Нека заедно сложим край на сексуалните посегателства и сексуалното насилие\", се казва в писмото.\r\nЕма Уотсън е дарила 1 милион британски лири на фонда, а актьорът Том Хидълстън - 10 000 лири.\r\nРедица кинодейци заявиха, че за церемонията за наградите БАФТА ще се облекат в черно в знак на подкрепа за движенията \"Времето изтече\" и \"Аз също\". ", "date": "2018.02.18", "title": "200 актриси с общо писмо срещу сексуалните посегателства "}
{"url": "https://www.dnes.bg/obshtestvo/2018/02/18/ot-avstraliia-do-katrandji-seloto-ni-bilo-po-hubavo.368392", "text": "Те обичат нашето образование, нашата здравна система и нашият патриотизъм, който според тях вече е лукс в световен мащаб.\r\nСемейство Уилс от Австралия идват на гости и за два дни решават да купят стара къща и да се заселят в България. \r\nСпрели са се на село Катранджи.\r\nМиналата година имахме 9 седмица сняг, момчета видяха за първи път сняг и бяха много доволни, че сме дошли тук \r\n\"Искахме да живвам в Европа, първоначално мислехме да е Италия, но е доста по-скъпо отколкото тук. Преди 12 година сестра ми си купи къща в България и ние решихме да го направим\", разказа Кристина Уилс.\r\nЕдно от децата Джаспър им призна, че е било голям шок, когато са му казали, че ще живеят тук, а къщата била в пълна разруха, имало плъхове.\"В Австралия имахме прекрасен дом и много приятели, беше ни трудно да продадем дома, в който са се родили децата\", разказаха родителите. \r\nИ все пак те признаха, че ако не са се преместили в България, щяло да им се наложи да работят до 75 години, за да си плащат сметките в родната Австралия. \r\n\"Това е било богато село, но сега са останали само възрастни хора, не знам какво бъдеще очаква тези села\", призна Кристина.\r\nБяли им казали никога да не се разболяват гук заради здравната система, но пък се случило. \r\nМалкият Оскар бил приет в болница, оперирали го пет часа. \r\n\"Болницата е от соцвремето, нищо не е пипнато, но пък веднага ме вкараха в операционната.В Австралия има много модерни условия, но  пък те държат в спешното с часове\", каза той. \r\nСпоред по-големия му брат пък образованието у нас било много по-добро от това в Австралия. \r\nТам нямало изпити, не са учели различни предмети, освен тези които са свързани с бъдещата професия на ученика. \r\n\"В Австралия вече има толкова много чужденци, че всичко се размива. Вече нямаме право да пеем коледни песни, да правим нищо християнско, защото било обида към останалите. И ако решим да следваме нашите традиции, това вече е расизъм\", обясни Кристина. \r\n ", "date": "2018.02.18", "title": "От Австралия до Катранджи, селото ни било по-хубаво "}
{"url": "https://www.dnes.bg/notifikacii/2018/02/18/zlato-za-gimnastichkite-ni-otlichno-sychetanie-na-obrychi.368381", "text": "Българският ансамбъл по художествена гимнастика завоюва златен медал на финала на пет обръча на турнира от веригата Гран При, който се провежда в руската столица Москва, съобщи Дарик.\r\nСимона Дянкова, Мадлен Радуканова, Елена Бинева, Теодора Александрова и Лаура Траатц получиха оценка от 18.900 за изпълнението си. Русия остана на второто място с 18.500, а Узбекистан грабна бронза с 15.900. Финландия е на четвъртото място с 12.950.\r\n \r\nДнес възпитаничките на Весела Димитрова и Михаела Маевска постигнаха по-висок резултат на съчетанието си, отколкото в многобоя в събота (18.500). Грациите допуснаха лека неточност, но тя не повлия на оценката.Боряна Калейн също си тръгва с медал от турнира. Нейното съчетание с обръчи й донесе оценка от 17,150 и сребърен медал. Преди нея е рускинята Дина Аверина с 18.650 точки. \r\nБоряна се пребори и за още един медал. Нейното съчетание с топка получи най-висока оценка и тя взе златен медал.\r\n", "date": "2018.02.18", "title": "Злато за гимнастичките ни: Отлично съчетание на обръчи"}
{"url": "https://www.dnes.bg/za-da-se-razbirame/2018/02/18/6-znaka-che-deteto-vi-e-pristrasteno-kym-tableta.368297", "text": "В ерата на технологиите и всевъзможните технически устройства, не е изненадващо да видим как децата от съвсем ранна възраст, дори едва проходили, вече умело боравят с тях. Разбираема е тази тенденция, особено като имаме предвид, че самите ние, възрастните, трудно отделяме поглед от екраните на телефоните и таблетите си.Какво остава за малките деца, които още по-лесно се привличат от устройства заради опростената им навигация и множество увлекателни игри.Макар да сме приели за нормална част от ежедневието децата да прекарват известно време пред екраните, трябва да се има предвид, че е възможно лесно да развият зависимост към тях. И това е много сериозна опасност за физическото и менталното им здраве.Много педиатри и изследователи се вълнуват от тази тенденция и правят проучвания как влияе подобна зависимост на подрастващите.Възможно е да доведе до много тежки последици като затлъстяване, влошаване на зрението, социална изолация, дори агресивност. За да предприемете мерки, преди тези последствия да са станали реалност и във вашия случай, следете за симптомите на тази зависимост у децата. Ето кои са най-често срещаните:Не проявява интерес към нищо, което не е свързано с технологии. Не желае да играе физически или настолни игри, да кара колело или да излиза навън да се забавлява с други деца. Не говори за нищо друго, освен за технологии, виртуални игри и приложения.Не проявява интерес към други разговори на различни от тези теми и е трудно да го мотивирате да обсъдите други въпроси. Започва да говори по-оживено единствено, когато го разпитвате за игрите, с които се забавлява на телефона или таблета.", "date": "2018.02.18", "title": "6 знака, че детето ви е пристрастено към таблета "}
{"url": "https://www.dnes.bg/blizak-iztok/2018/02/18/sasht-nastoiavat-turciia-ne-e-polzvala-himichesko-oryjie.368378", "text": "САЩ смятат, че е \"малко вероятно\" Турция да е използвала химическо оръжие в нападенията срещу кюрдите в Сирия, заяви източник от Белия дом, цитиран от Асошиейтед прес.\r\nТой каза, че САЩ са в течение на предположенията, че Турция е използвала химическо оръжие, но не могат да потвърдят това, предаде БТА.\r\nСирийски и кюрдски лекари в района на Африн и агенция САНА съобщиха вчера, че шестима пациенти са приети в болница със симптоми на отравяне от газ след турско нападение в района.\n\r\nАсошиейтед прес посочва, че твърденията за използване на химическо оръжие не са потвърдени от независим източник, а видеоматериалите, излъчени от болницата, показват хора с кислородни маски, които нямат други признаци за отравяне с газ.Дживан Мохамед, лекар в основната болница в Африн заяви, че в момента в нея се лекуват от отравяне шестима души, които са пристигнали в петък през нощта от село Арандъ, след като то е било нападнато от турски части. Друг лекар – Нури Кенбер, заяви, че жертвите се оплакват от проблеми с дишането, повръщане и кожни обриви.\r\nТурските въоръжени сили излязоха с официално заявление, че не използват \"забранени муниции“ в операцията в Африн. От там допълниха, че се стараят при бойните операции да няма пострадали цивилни и че единствените цели в Африн са \"терористи\".\r\n ", "date": "2018.02.18", "title": "САЩ настояват: Турция не е ползвала химическо оръжие"}
{"url": "https://www.dnes.bg/business/2018/02/18/bylgariia-i-azerbaidjan-prioritetni-partniori-i-nerazvit-potencial.368382", "text": "България оценява ролята на Азербайджан за осигуряването на енергийната сигурност на страната, увери българският премиер Бойко Борисов в интервю за азербайджанската медия Trend. Той заяви, че е уверен в потенциала за сътрудничество между двете страни. \r\n\"България отдава голямо значение на отношенията си с Азербайджан и счита страната за приоритетен партньор предвид големите перспективи за развитие на сътрудничеството в различни области от взаимен интерес\", заяви Бойко Борисов. \r\n\"Като се имат предвид силните връзки между нашите две страни и съществуващата правна рамка за сътрудничество, ние вярваме, че сегашното ниво на двустранната търговия не съответства на потенциала на България и Азербайджан и ние бихме искали да засилим търговските и икономически отношения, включително чрез съвместна Междуправителствена комисия по икономическо сътрудничество\", отбеляза министър-председателят, цитира \"Фокус\".\r\nБорисов е убеден, че има голям потенциал за сътрудничество с Азербайджан в областта на диверсификацията на източниците и маршрутите на енергийните доставки. \n\n\n\n\r\n\"На 16 януари 2018 г., по време на посещението си в Баку, аз имах честта да участвам с азербайджанския си колега Артур Расизаде на официалното откриване на редовните полети между Баку и София. Сигурен съм, че то ще насърчи развитието на отношенията между България и Азербайджан в сферата на туризма\", добави премиерът.\r\n\"България има интерес от изпълнението на стратегически проекти за транспортна инфраструктура на енергия като \"Южния газов коридор\", свързващ Европа и Азербайджан\", заяви Борисов. \r\n\"Високо оценяваме ролята на Азербайджан за осигуряването на енергийната сигурност и диверсификацията на доставките на природен газ в Европа и България\", допълни той. Министър-председателят отбеляза, че Азербайджан е не само основен източник на газ, но също така играе ключова роля в осъществяването на проекта \"Южен газов коридор\", който ще гарантира енергийната сигурност на Европа. Освен това Борисов добави, че България и Азербайджан са установили силно партньорство в областта на енергетиката.\r\n\"Ярък пример за това партньорство е договорът между българската компания \"Булгаргаз\" и държавната петролна компания SOCAR за доставки на природен газ от Азербайджан до България от 2020 г.\", допълни министър-председателят.\r\n\"Ние очакваме, че изграждането на газовия интерконектор Гърция-България (IGB) от които България ще получи азербайджански газ ще започне през юни 2018 г.. По този начин, ще бъде гарантирана доставката в България на един милиард кубически метра природен газ годишно в рамките на втория етап на развитието на азербайджанското газово находище \"Шах Дениз\", допълни Борисов.\r\nПремиерът смята, че железопътната линия Баку-Тбилиси-Карс ще допринесе за разширяването на икономическото сътрудничество между България и Азербайджан.\r\n\"Ние виждаме железопътната линия като стратегически транспортен проект, който може да бъде от полза не само за Азербайджан, Грузия и Турция, но и за България и другите европейски страни\", каза премиерът.\r\nБорисов припомни, че Европейският съюз приветства откриването на железопътната линия Баку-Тбилиси-Карс и по-нататъшно подобряване на транспортните връзки между България, Турция, Грузия, Азербайджан и Централна Азия.\r\n\"България има интерес да развива двустранните търговски и икономически отношения с Азербайджан и възнамерява да използва максимално възможностите за съвместни\", убеден е Борисов. Той отбеляза, че въпреки отрицателните последици от световната финансова и икономическа криза България успява да запази макроикономическа и финансова стабилност.\r\n\"В България имаме най-благоприятните данъци в ЕС, както и високо квалифицирана работна ръка. Правителството също така предприема редица допълнителни мерки за насърчаване на чуждестранните инвестиции. Има голям потенциал за инвестиции в такива области като енергетиката - газификацията и разпределението на газ, строителството, туризма, недвижимите имоти, селското стопанство и хранително-вкусовата промишленост, фармацевтичните продукти и редица други направления\", заключи премиерът.\r\n ", "date": "2018.02.18", "title": "България и Азербайджан: Приоритетни партньори и неразвит потенциал"}
{"url": "https://www.dnes.bg/notifikacii/2018/02/18/glas-ot-opoziciiata-erdogan-prashta-v-zatvora-evropa-izkarva.368383", "text": "Депутатът от основаната опозиционна Народнорепубликанска партия (НРП) Йозгюр Йозел заяви, че задържането и освобождаването на журналисти от германския \"Ди Велт” Дениз Юджел за прореден път регистрира липсата на независим съд в Турция, пише вестник \"Джумхуриет” .\r\n\"В Турция кой да влезе в затвора решава президентът Реджеп Тайип Ердоган. А кой да излезе от затвора - решението е на европейските лидери\", посочи Йозел, цитира \"Фокус\".\n\r\n\"Обръщам се към Дениз Юджел: Задържането Ви бе едно черно петно за нас. Не заслужихте обаче да бъдете пуснати на свобода по такъв начин. Всички ние искахме това да стане не като пазарлък за танковете Леопард и молбата на Ангела Меркел, а след доказване на Вашата невинност\", пише Йозел.\r\nДениз Юджел е невинен; това е едно политическо задържане, настоява опозиционният лидер. \r\n\"Беше пуснат на свобода обаче след една \"кирлива заменка”. Тези, които лепнаха това срамно петно на Турция, трябва да понесат отговорност. Журналистите не могат да бъдат арестувани заради това, което казват; заради техните информации. Журналистите обаче не могат да бъдат пускани на свобода заради някакви решения и съображения в отбранителната промишленост.” ,обосновава се депутатът от НРП, цитиран от \"Джумхуриет\".", "date": "2018.02.18", "title": "Глас от опозицията: Ердоган праща в затвора, Европа изкарва"}
{"url": "https://www.dnes.bg/sofia/2018/02/18/vijte-kyde-niama-da-ima-voda-utre-v-sofiia.368384", "text": "\"Софийска вода\" временно ще прекъсне водоснабдяването в някои части на столицата\r\nНа 19 февруари 2018 г. (понеделник), във връзка с подмяна на уличен водопровод на ул. \"Константин Муравиев“ , кв. \"Малинова долина – Изток“, се налага спиране на водоподаването от 9:00  до 19:00 часа на клиентите на \"Софийска вода\", живеещи в района на:\r\nул. \"Константин Муравиев“, ул. \"Станимир Станимиров“, ул. \"Инж. Стоимен Сарафов“ №27 и 29.\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Станимир Станимиров“ ъгъла с ул. \"Константин Муравиев “.\r\nНа 19 февруари 2018 г. (понеделник), във връзка с реконструкция на уличен водопровод на ул. \"Петко Д. Петков“, кв. \"Кубратово“ , се налага спиране на водоподаването от 9:00  до 21:00 часа на клиентите на \"Софийска вода\", живеещи в района на: ул. \"Христо Ботев“, ул. \"Железопътна“, ул. \"Петко Д. Петков“, махала \"През линията“\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Железопътна“ ъгъла с ул. \"Христо Ботев“.\r\nНа 19 февруари 2018 г. (понеделник), във връзка с подмяна на спирателен кран на бул. \"Александър Стамболийски“, жк. \"Илинден“ , се налага спиране на водоподаването от 10:00  до 19:00 часа на клиентите на \"Софийска вода\", живеещи в района на: бул. \"Александър Стамболийски“, ул. \"Индже войвода“, ул. \"Татарли“, бул. \"Тодор Александров“\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: бул. \"Александър Стамболийски“ ъгъла с ул. \"Индже войвода“.\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\r\nЗасегнатите от прекъсването на водата, могат да получат повече информация от Телефонния център на “Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\r\n“Софийска вода\" АД предварително се извинява на своите клиенти за причинените временни неудобства!\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\nПовече за \"Софийска вода“: Предоставя услугите водоснабдяване, отвеждане и пречистване на отпадъчните води на територията на столичната община с население 1,4 милиона души Първото публично-частно партньорство и най-големият инвеститор във водния сектор на страната 209,16 млн. лв. за подобряване на ВиК системата и опазването на околната среда предвижда инвестиционната програма за периода 2017 – 2021 г. 42,5 млн. лв. инвестиции за 2016 г. 9 ноември 2010 г. \"Софийска вода“ АД става част от \"Веолия“, която придобива мажоритарния дял от 77,11% в дружеството ", "date": "2018.02.18", "title": "Вижте къде няма да има вода утре в София"}
{"url": "https://www.dnes.bg/politika/2018/02/18/spasenieto-na-planinskite-regioni-celevo-finansirane.368386", "text": "\"Необходимо е целево финансиране за планинските региони.\" Това заяви вицепрезидентът Илияна Йотова на публична дискусия \"Планините - неоцененото богатство на Европа\", която се състоя в курорта Семково, цитирана от прессеркретариата ан \"Дондуков\" 2.\r\nУчастие в дискусията взеха евродепутати, народни представители, кметове и общински съветници от съседни общини, както и от Република Македония, представители на академичната общност.\r\n \r\nВицепрезидентът поздрави ръководството на общината за инициативата Белица да бъде посланик на малките общини не само в България, но и в целия Европейски съюз, и то в контекста на Българското председателство на Съвета на ЕС.\r\n \r\nИлияна Йотова отбеляза важната роля на местната власт днес, когато се водят дебатите за следващия бюджет на ЕС и Европа ще вземе решение за съдбата на кохезионната политика. По думите на вицепрезидента ясно се е чул гласът на малките общини, че без финансиране от Европа е невъзможно да се развиват. \r\n\"Крайно време е България, особено като председател на Съвета на ЕС, да защити слаборазвитите, отдалечени и труднодостъпни региони\", заяви Илияна Йотова.\r\n \r\n\"Българските планини притежават истински потенциал - перспектива за развитие, но същевременно с това и много непреодолени към този момент предизвикателства\", подчерта вицепрезидентът. В българските планини се намира СПА столицата на Балканите. В същото време огромна част от населените места в планинските райони са на практика замиращи - в 1/4 от тях няма деца под 14 г., а в почти половината - няма аптека. През 2015 г. в качеството си на евродепутат Илияна Йотова инициира доклад за политиката на сближаване в планинските райони не само на България, но и в целия ЕС, тъй като те остават встрани от европейското финансиране. В основата на доклада е настояването пет процента от бюджета на ЕС след 2020 г. да бъдат разпределени за развитието на планинските региони.\r\n \r\nВажна част от политиката за планинските региони е трансграничното сътрудничество, каквото има между България и  Македония, подчерта Илияна Йотова.", "date": "2018.02.18", "title": "Спасението на планинските региони - целево финансиране"}
{"url": "https://www.dnes.bg/kino/2018/02/18/oshte-edna-zvezda-ot-kinoto-zad-aktrisite-jertvi-na-nasilie.368388", "text": "На Берлинале французойката Изабел Юпер подкрепи актрисите, осмелили се да разкрият, че са били жертви на сексуални посегателства, като прецени, че е трябвало да говорят открито за това по-рано, предаде БТА като се позова на Франс прес. \n\r\n\"Заявеното от тях трябваше да бъде оповестено по-рано - каза тя на пресконференция, без да спомене за скандала, свързан с обвиненията срещу холивудския продуцент Харви Уайнстийн в сексуален тормоз и сексуално насилие. \r\n\"Това е една от причините да се снимам във филми, да говоря за жените чрез образите, в които се превъплъщавам. Доволна съм, че някои неща излизат наяве\", коментира тя. \r\nАктрисата увери, че изпитва симпатия към движението #Аз също и че му възлага големи надежди. \r\nВъв филма на своя сънародник Беноа Жако \"Ева\", който е в конкурсната програма на фестивала, Юпер изпълнява роля на проститутка, която среща драматурга Бертран (Гаспар Юлиел) и малко по-късно се превръща във фаталната за него жена. Филмът е адаптиран по роман на Джеймс Хадли Чейс. По същата книга режисьорът Джоузеф Лоузи засне филм с участието на Жана Моро, излязъл по екраните през 1962 г.\r\nНовият филм е 6-ият, над който Жако и Юпер са работили заедно, след \"Училище за страсти\" и \"Вила Амалия\".\r\n\"Ева изглежда е фаталната жена за Бертран, но тя не прави това нарочно\", поясни актрисата, която във филма е ту проститутка с перука на главата, ту жена от буржоазията в провинцията.", "date": "2018.02.18", "title": "Още една звезда от киното зад актрисите - жертви на насилие"}
{"url": "https://www.dnes.bg/zvezdi/2018/02/18/um-kato-brysnach-nora-nedkova-e-bedstvie-na-sedmicata.368304", "text": "Тази седмица станахме свидетели на истински панаири в кулинарно предаване. В което до този момент винаги са били водещи рецептите, храната и закачките между участниците. Е, последните 5 епизода са истинска черешка на тортата.Вече писахме за безумствата на хвалещия сам себе си гримьор Валентин Кулагин, сега е ред и на неговият \"достоен\" опонент Нора Недкова. Актуалната Мис Плеймейт.Когато става въпрос за носителки на подобни \"престижни\" титли не трябва да сме максималисти. Но наистина няма да бъде излишно девойките да бъдат препитвани и от психолози, не само да им мерят гръдните обиколки и кубиците силикон.Нора веднъж избухна с прозрението, че над 7 милиарда българи са емигрирали, като простата математика показва, че населяваме цялата планета. Не звучи зле, а?В кулинарните разговори пък стигна до заключението, че макароните са храна за простолюдието. Явно визира българите, но какво да кажем за италианците?След злоупотреба с алкохол пък стигна до бой с Кулагин само да докаже тезата, че двамата са си лика-прилика. \r\n24-годишната танцьорка произлиза от заможно семейство, но видимо натоканата блондинка има проблем пред камерите.Да вееш бюст не е достатъчно. Няма да е лошо Норчето да отиде на няколко урока по етикет между посещенията в козметичните салони, солариума и фризьорите. Нито ще й увиснат гърдите, нито ще й излезе целулит. Но пък може да понаучи нещо.", "date": "2018.02.18", "title": "Ум като бръснач: Нора Недкова е бедствие на седмицата"}
{"url": "https://www.dnes.bg/sofia/2018/02/18/zatvariat-ulici-za-ceremoniiata-pred-pametnika-na-levski.368389", "text": "Заради почитането на 145-годишнината от гибелта на Апостола на свободата Васил Левски на 19 февруари, понеделник, се въвеждат ограничения в движението в центъра на София.\r\nЗабранява се престоят и паркирането на пътни превозни средства както следва:\r\nОт 8:00 до 18:00 ч., с изключение на местата в режим на платено паркиране „служебен абонамент“ на:\r\n- пл. „Николай Гяуров“;\r\n- ул. „Московска“ между ул. „Г. С. Раковски“ и бариерата на английското посолство.\r\nОт 8:00 до 19:15 ч. на:\r\n- северната част на пл. „Св. Ал. Невски“ и се закриват базарите за художествени произведения;\r\n- ул. „Московска“ между бул. „Васил Левски“ и ул. „Г. С. Раковски“;\r\n- бул. „Янко Сакъзов“ между ул. „Кракра“ и бул. „Васил Левски“;\r\n- ул. „Дунав“ между пл. „Св. Ал. Невски“ и бул. „Кн. Ал. Дондуков“.\r\nОт 14:00 до 19:15 ч. на:\r\n- бул. „Васил Левски“ между ул. „Оборище“ и бул. „Кн. Ал. Дондуков“;\r\n- ул. „Оборище“ между бул. „Васил Левски“ и ул. „Г.С. Раковски“;\r\n- ул. „11-ти август“ между ул. „Врабча“ и пл. „Св. Ал. Невски“;\r\n- ул. „15-ти ноември“ между бул. „Цар Освободител“ и пл. „Св. Ал. Невски“.\r\nОт 14:00 до 20:30 ч. се забранява влизането на пътни превозни средства в двете посоки по:\r\n- бул. „Васил Левски“ между ул. „Оборище“ и бул. „Кн. Ал. Дондуков“;\r\n- бул. „Янко Сакъзов“ между ул. „Кракра“ и бул. „Васил Левски“;\r\n- ул. „Оборище“ между бул. „Васил Левски“ и ул. „Г.С. Раковски“;\r\n- ул. „11-ти август“ между ул. „Врабча“ и пл. „Св. Ал. Невски“;\r\n- ул. „15-ти ноември“ между бул. „Цар Освободител“ и пл. „Св. Ал. Невски“;\r\n- ул. „Дунав“ между пл. „Св. Ал. Невски“ и ул. „Московска“.\r\nОт 14:00 до 20:30 ч. се забранява влизането на пътни превозни средства по:\r\n- бул. „Васил Левски“ при бул. „Цар Освободител“ посока ул. „Оборище“, с изключение на автобусите от линии № 9, 280 и 306;\r\n- бул. „Янко Сакъзов“ при бул. „Евлоги и Христо Георгиеви“ (посока ул. „Кракра“), с изключение на трамвайните мотриси от линии № 20, 22 и 23;\r\n- ул. „Врабча“ при ул. „Дунав“, посока бул. „Васил Левски“.\r\nОт 14:00 до 20:30 ч. се променят маршрутите на следните тролейбусни линии:\r\n- тролейбусни линии №1 и 2 в посока съответно ж.к. „Левски Г“ и ж.к. „Хаджи Димитър“: от Пета градска болница и ж.к. „Бъкстон“ по маршрутите до кръстовище бул. „Васил Левски“ – бул. „Цар Освободител“, надясно по бул. „Цар Освободител“, надясно по бул. „Евлоги и Христо Георгиеви“, надясно по ул. „Ген. Гурко“ и наляво по бул. „Васил Левски“ по маршрутите;\r\n- тролейбусни линии №4 и 11 в посока съответно ж.к. „Хаджи Димитър“ и площад „Сточна гара“: от бул. „Цар Освободител“ наляво по бул. „Васил Левски“, наляво по ул. „Ген. Гурко“, наляво по бул. „Евлоги и Христо Георгиеви“ и надясно по бул. „Цариградско шосе“ по маршрутите;\r\n- тролейбусите от линия №1, преминали преди затваряне на участъка към ж.к. „Левски Г“, ще се движат по маршрут: от бул. „Владимир Вазов“ надясно по ул. „Острово“, по маршрута на тролейбусни линии №2 и 4, продължават по ул. „Васил Петлешков“ до ул. „Ильо войвода“, наляво по ул. „Ильо войвода“ и наляво по бул. „Владимир Вазов“ по маршрута до ж.к. „Левски Г“ двупосочно;\r\n- тролейбусите от линии №2 и 4, преминали преди затваряне на участъка към ж.к. „Левски Г“, ще се движат по същия маршрут: от крайната станция продължават по ул. „Васил Петлешков“ до ул. „Ильо войвода“, наляво по ул. „Ильо войвода“ и наляво по бул. „Владимир Вазов“ по маршрута на тролейбусна линия № 1 до ж.к. „Левски Г“ двупосочно;\r\n- тролейбусите от линия №11, преминали в участъка между площад „Васил Левски“ и площад „Сточна гара“ преди затварянето, изчакват на площад „Сточна гара“.\r\nОт 17:00 ч. се забранява пешеходното преминаване в района около паметника на Васил Левски.\r\nЗакриват се местата в режим на платено паркиране.\r\nСтолична дирекция на вътрешните работи осигурява охрана на мероприятието, постове за контрол и регулиране на движението на възловите кръстовища.\r\n ", "date": "2018.02.18", "title": "Затварят улици за церемонията пред Паметника на Левски"}
{"url": "https://www.dnes.bg/notifikacii/2018/02/18/fenove-na-botev-vilniaha-v-krychma-trima-sa-v-bolnica.368398", "text": "Трима запалянковци на пловдивския \"Ботев” са в болница, а двама – в ареста след сблъсък с полицията в столично заведение преди мача на отбора с Левски на стадион \"Герена\", съобщи bTV.\r\nИнцидентът е станал в бирария на улиците \"Оборище” и \"Черковна”.\r\nФеновете хвърляли бутилки по останалите посетители и се държали агресивно.\r\nДошлите на място полицаи са ги обуздали.Един от служителите на реда е пострадал.Районът на заведението е отцепен. ", "date": "2018.02.18", "title": "Фенове на \"Ботев\" вилняха в кръчма, трима са в болница"}
{"url": "https://www.dnes.bg/tenis/2018/02/18/federer-se-okaza-prekaleno-goliam-zalyk-za-grisho.368396", "text": "Роджър Федерер се оказа прекалено голям залък за Григор Димитров и ветеранът постигна лесна победа над българина на финала на турнира в Ротердам след 6:2, 6:2. \r\nПо този начин Маестрото завоюва трофея в турнира от ATP 500 и записа седмата си победа над българина от общо толкова мачове между двамата.\r\nС триумфа си на холандска земя швейцарецът завършва една перфектна седмица за него, след като само преди няколко дни той официално си уреди първото място в ранглистата.\r\nТова изкачване на практика записва името му в книгата на рекордите на тениса като най-възрастният тенисист, който се изкачва на лидерската позиция.\r\nВ първия сет Маестрото бе просто перфектен и стигна до пробиви в петия и седмия гейм, като си взе с лекота всичките подавания и не му се наложи да спасява нито една точка за пробив в него.\r\nВъв втория сет ситуацията бе подобна и нашето момче губеше с пробив още след първия гейм, а след това Маестрото достигна и до пробив в петия гейм.\r\nДо края нямаше повече пробиви и Фед Експрес стигна до експресен успех.", "date": "2018.02.18", "title": "Федерер се оказа прекалено голям залък за Гришо"}
{"url": "https://www.dnes.bg/notifikacii/2018/02/18/nova-krainodiasna-partiia-vyv-franciia-shte-ia-vadi-ot-es.368397", "text": "Флориан Филипо, бивша дясна ръка на Марин Льо Пен в крайнодесния популистки Национален фронт (НФ), днес учреди нова партия на има \"Патриотите\", чиято цел ще е да съперничи на партията на Льо Пен на избори и да оглави антиевропейското движение във Франция, предаде ДПА. \n\n", "date": "2018.02.18", "title": "Нова крайнодясна партия във Франция, ще я вади от ЕС"}
{"url": "https://www.dnes.bg/notifikacii/2018/02/18/edin-s-kysmet-izpusnal-poleta-na-razbiliia-se-samolet.368399", "text": "Шейсет и пет е броят на загиналите в катастрофиралия днес пътнически самолет в Иран, предаде иранската агенция ИРНА, цитирана от Асошиейтед прес. \n", "date": "2018.02.18", "title": "Един с късмет - изпуснал полета на разбилия се самолет "}
{"url": "https://www.dnes.bg/cars/2018/02/18/kak-da-sysipesh-edno-ferrari-amerikanec-go-prevyrna-v-limuzina.368366", "text": "\n\r\nДо миналото лято това си е била достатъчно атрактивна кола - вярно, минала през ръцете на девет различни собственици, но с пълна история, без претърпени инциденти и само с 51 000 км на километража.\r\nЗа съжаление на деветия собственик, чието име се пази в тайна, му хрумнала гениалната мисъл да превърне спортния автомобил в... стреч-лимузина. Днес горкото Ferrari е дълго близо 7 метра и тежи чувствително повече от оригиналните 1493 кг. 3.6-литровият V8 двигател не е модифициран, но 4.5-те секунди ускорение от 0 до 100 км/ч са безвъзвратно загубени.\r\nЗа сметка на това колата се е сдобила с отварящи се нагоре врати, подвижен панорамен покрив, няколко големи телевизора, диско светлини, затъмнени стъкла и свръхмощна аудиоуредба.\r\nЯвно обаче тези неща не се радват на сериозен интерес сред феновете на Ferrari, защото търгът за машината в eBay се провали. След една фалшива оферта за 104 000 долара не се намери никой друг, който да предложи дори стартовата цена от 94 000 долара.\r\nНе е известно колко точно е вложил собственикът в преработката на колата, но при всички случаи става дума за десетки хиляди долари. Немодифицирано 360 Modena от същата година върви за 110-130 хиляди долара в САЩ.\r\nОт самата компания Ferrari никак не гледат с добро око на подобни посегателства върху продуктите им. Преди няколко години англичанинът Дан Коули също превърна своето 360 в стреч лимузина, но тогава италианците го принудиха по съдебен път да премахне от нея всички емблеми и надписи, издаващи, че колата е Ferrari. ", "date": "2018.02.18", "title": "Как да съсипеш едно Ferrari: Американец го превърна в лимузина"}
{"url": "https://www.dnes.bg/notifikacii/2018/02/18/marsh-sreshtu-azg-predizvika-sblysyci-v-berlin.368371", "text": "Протестиращи и полиция са се сблъскали в Берлин по време на контрадемонстрация срещу марш на крайнодясната партия \"Алтернатива за Германия\", предава Euronews.\r\nНяколко ареста са извършени, след като демонстрантите се опитват да пресекат пътя на последователите на „Алтернатива за Германия“ през берлинския квартал \"Кройцбург\", предаде \"Фокус\".\r\nВървейки под банери с надпис \"Спрете ислямизацията“ и \"Борете се за правата на жените“ последователите на \"Алтернатива за Германия“ не са можели да преминат по пътя, предоставен им от властите, което е накарало полицията да се намеси.\r\n ", "date": "2018.02.18", "title": "Марш срещу АзГ предизвика сблъсъци в Берлин"}
{"url": "https://www.dnes.bg/obshtestvo/2018/02/18/rusnacite-se-zavryshtat-pochivkite-v-turciia-1200-za-semeistvo-s-dete.368355", "text": "След като почивките в Турция през миналата година излизаха тънко заради политическия разрив между двете страни, тази година цените на пакетите за олинклузива в южната ни съседка са с 15-25% по-високи и се завръщат към нивата си от преди три години, обясняват туроператори. \r\nТуризмът в Турция изпадна в криза два сезона поред заради политическата криза след опита за преврат през юли 2016 г. и напрежението в отношенията с Москва, последвало свалянето на руски боен самолет половин година по-рано от турските ВВС. В отговор руските туроператори спряха пакетите за почивки в турски курорти и много от хотелите останаха празни. Кризата в отношенията между Анкара и някои държави от ЕС пък доведе от отлив на европейски гости. Данните от ранните записвания за предстоящия летен сезон обаче показват, че тази година негативните последици, които понесе туристическият бранш в страната, ще бъдат преодолени в значителна степен.\r\n\"Турция поскъпна, защото руснаците се завърнаха. Има засилен интерес и от страна на поляци и чехи. Миналата година не беше проблем да се намерят оферти за 7-дневен престой в 5-звездни хотели с \"ултра ол инклузив\" пакет и чартърен полет на цени доста под 1000 лева в активния сезон, но сега това е почти невъзможно\", твърдят пред \"Труд\" туроператори.\r\nСериозна заслуга за този ръст има и раздвижването на вътрешния пазар, тъй като през миналите два сезона много от държавните чиновници в страната не са излизали в отпуск след чистката в администрацията. Заради въведените ограничения за пътувания в чужбина пък тази година те масово ще почиват в родината си.\r\nБългарските туристи също се връщат в Турция. Според туроператорите пакетите за летния сезон са почти изкупени. До края на февруари текат ранните записвания и желаещите все още могат да направят резервации с намаления от порядъка на 15-30%. \r\nОфертите за 7 нощувки в 5-звезден хотел и пътуване със самолет започват от 400 евро, но са за самото начало на сезона, през май. В активните месеци юли и август е трудно да се закупят такива под 550-600 евро. Семейство с дете ще плати около 1200 евро. За около 500 лева може да се намерят пакети за юни и септември, но пътуването е с автобус.\r\nОфертите обаче са предимно за хотели от средния клас. Предложенията за по-малко популярните дестинации като островите Санторини, Корфу и Лефкада започват от около 900 лв. за човек в двойна стая, за 7 дни и превоз по въздуха. Туроператорите предлагат и 3-4 нощувки по време на майските и великденските празници на цени между 300 и 400 лева, които са предпочитани от българите.\r\nЕдна от малко познатите дестинации в Гърция, която вече се предлага у нас, е трудно достъпният остров Кефалония. Често бурното море затруднява редовните фериботни връзки до там, затова туристите пътуват със самолет. Островът е изключително красив с почти недокоснати плажове, част от които са достъпни само по вода. Друга гръцка дестинация, която родните оператори се опитват да наложат, е вулканичният Санторини. \"Любопитното е, че всички европейци го харесват, но не и българите. Там го няма традиционния пясъчен плаж и клиентите ни предпочитат да го посещават с по-кратък престой\", обясниха от бранша.\r\nМакар че почивката в Турция поскъпва, предлагането все още е достатъчно, тъй като няма начин целият обем на туристопотока да бъде възстановен на нивата от преди.\r\nВ същото време, по-екзотичните дестинации стават все по-достъпни за българите, тъй като цените на самолетните билети намаляват, а предлагането нараства, посочи Димитър Попов, член на УС на Асоцацията на българските туроператори и туристически агенции (АБТТА).\r\n\"Очаквам да има увеличение по посока Югоизточна Азия заради агресивната експанзия на авиопревозвачи като катарските, които откриха нови линии в региона. Всяка нова дестинация на нискотарифните компании също незабавно генерира туристически трафик. Туроператорите веднага се възползват и купуват места. Като цяло тенденцията е цените за екскурзиите на азиатския пазар да намаляват\", обясни експертът.\r\nПо думите му, българският турист вече се е наситил на Европа. \"Никой няма да ходи в Париж няколко пъти, за да види едно и също нещо. Клиентите гледат по-далеч в търсене на нещо различно. Това не означава, че българинът е забогатял, а просто може да стигне по-далеч за същите пари\", каза Димитър Попов.\r\nБългарите, които са любители на пътуванията до по-екзотични кътчета на планетата, най-често избират Далечния Изток – Малайзия, Индонезия с островите Бали и Ява, Сингапур, Китай, Япония и Индия, разкриха туроператори. Екскурзиите в тези далечни държави обикновено траят по една или две седмици. Цените са от 2000 до 6000 лева в зависимост от дестинацията и престоя.\r\nНа същата цена можете да посетите и Скандинавия. В бранша отчитат засилен интерес към тази северна дестинация. посещенията там се предлагат в автобусен и самолетен вариант с около 10 нощувки, някои от които – на ферибот, а туристите имат възможност да посетят различни градове и да се любуват на красивата природа.", "date": "2018.02.18", "title": "Руснаците се завръщат, почивките в Турция – €1200 за семейство с дете"}
{"url": "https://www.dnes.bg/televizia/2018/02/18/kak-vasil-stava-apostola-razkazva-potomyk-na-levski.368193", "text": "\r\n                        \r\n                        \r\n                        \r\n                    \r\nМихаил е студент в СУ и планира да продължи образованието си в чужбина, но да се завърне в България. \r\n\"Чувствам се благословен, че във вените ми тече кръвта на Левски“, каза той в студиото на \"Фамилно“.\r\n\"Веднъж като е бил дете Левски и майка му са на лозето и връщайки се от там, група турци жестоко ги пребиват и то не с конкретна причина, а защото могат да го направят. Имат властта да се отнасят по подобен начин с българите\", разказа Ангелов. \r\nС дни Левски и майка му лекували раните си, но те заздравели, а емоцията, която се зародила в сърцето и на двамата била непреодолима. \r\n\"Затова той още тогава заявява на майка си, че няма да остави ситуацията просто така. Ще отмъсти за случката и майка му още тогава разбира. И затова до края на дните си осъзнава защо синът й е постъпил по този начин, оправдава всяка негова постъпка, разбира защо той поема по този път в последствие”, допълва потомъкът на Апостола.\r\nЦелият му разказ гледайте по  от 10:30 часа.", "date": "2018.02.18", "title": "Как Васил става Апостола? Разказва потомък на Левски"}
{"url": "https://www.dnes.bg/world/2018/02/18/hiliadi-na-protest-vyv-florida-za-po-strog-kontrol-za-oryjiiata.368360", "text": "\n\r\nДемонстрацията даде политически израз на нарастващия обществен гняв след касапницата в гимназия \"Марджъри Стоунман Дъглас\". На митинга пред сградата на федералния съд във Форт Лодърдейл 18-годишната Ема Гонзалес, ученичка от гимназията, оцеляла от стрелбата, осъди политиците, които отказват да затегнат контрола над огнестрелните оръжия и получават дарения от мощното оръжейно лоби. Когато тя, разплакана, извика \"Срам за вас\", множеството започна да скандира думите й. Момичето директно нападна президента Доналд Тръмп, получил финансова подкрепа по време на предизборната си кампания през 2016 г. от НРА, Националната асоциация на притежателите на огнестрелни оръжия.\n\n\n\r\n\"На политиците, които седят в позлатените си къщи и сенатски кресла, финансирани от НРА, когато ни казват, че никакви закони не са можели да предотвратят това, ние казваме: \"Глупости!\" (Би Ес, BS, съкращение от bullshit бяха точните й думи), цитирани от Ройтерс и ДПА.\r\n\"Ако президентът ми казва в лицето, че това е ужасна трагедия, но нищо не е можело да се направи, аз бих го попитала колко е получил от НРА. Аз зная: 30 милиона долара. Толкова ли струва животът на тези хора за вас, г-н Тръмп\", продължи тя, сравнявайки сумата с броя на жертвите от нападения с огнестрелно оръжие в САЩ от началото на годината, предаде Франс прес. \r\n\"Важно е да се признае, че това не е проблем на психично разстройство. Стрелецът нямаше да може да нарани толкова много хора с нож\", разплакана заяви тя, имайки предвид изявленията на президента Тръмп и други, че ментално заболяване е главният фактор на нападението.\r\nМасовото убийство в гимназията във Флорида отприщи вълна от призиви за протестни акции в цялата страна с цел да подтикнат членовете на Конгреса да приемат по-строги закони за контрол над оръжията. Организаторите на Марша на жените призова за 17-минутен протест на 14 март срещу бездействието на Конгреса, нежелаещ да предприеме нещо повече от молитви и съчувствени туитове в отговор на насилието. Мрежата за публично образование обяви национален Ден за действие на 20 април, годишнината от стрелбата през 1999 г. в Колумбайн, Колорадо. \r\n\"Политиците седят със скръстени ръце, докато нашите деца и техните учители са избивани в класните си стаи\", написаха в пост онлайн Даян Равич, президент на организацията, и изпълнителният директор Керъл Бърис. \r\nПланове за протести изпълниха вчера социалните мрежи, сигнализирайки, че призивите за законодателни мерки може и да не затихнат този път, за разлика от предишните масови убийства. Много от тях, като стрелбата в училище \"Санди Хук\", в Нютаун, Кънектикът, през 2012 г., породиха кампания за нови закони за контрол над огнестрелните оръжия, но те замряха в Конгреса. \r\n\"Трябва да използваме инерцията в момента, за да постигнем действителните промени, нужни в тази страна, така че полуавтоматични оръжия (като AR-15) да не попадат в ръцете на хора, които не бива да ги притежават\", заяви Ранди Уайнгартън, президентка на Американската федерация на учителите. Тийнейжджърите, оцелели от стрелбата в \"Марджъри Стоунман Дъглас\" станаха публични застъпници за по-строг контрол, с изявления в социалните медии и телевизионни интервюта. В интернет се появиха дори призиви за бойкот на училищата, докато законите не бъдат променени, по подобие на епохата на борбата за граждански права.\r\nПрезидентът Тръмп обаче при посещението си във Флорида през уикенда, избягна темата за контрола и предпочете да съсредоточи вниманието си върху местните служители, които са реагирали първи след стрелбата. След като се срещна в болницата в Помпано Бийч с двама ранени при стрелбата - момче и момиче, Тръмп похвали лекарите и сестрите за \"невероятната им работа\". По-късно със съпругата си Мелания президентът посети шерифите във Форт Лодърдейл и изрази надежда, че са получили \"признанието, което заслужават\".\r\n\"Бях в болницата заедно с много родители и те са наистина благодарни за свършената от вас работа\", каза Тръмп в шерифската служба на окръг Броуърд, където към него се присъединиха губернаторът Рик Скот, сенаторът Марко Рубио и други представители на щатската власт. Президентът изрази възхищение от бързината, с която спасителите са транспортирали ранените в болница и каза, че заслужават повишение.\r\n\"Двамата с първата дама се срещнахме с толкова невероятни хора в окръг Броуърд, Флорида, вчера вечерта. Никога няма да ги забравим, нито тази вечер\", написа президентът в Туитър. Белият дом съобщи, че Тръмп е изразил \"съчувствие и подкрепа\" в телефонни разговори с кметицата на Паркланд Кристин Ханшовски, директора на училището Тай Томпсън, шефа на администрацията на окръга Майкъл Удин. \"Президентът високо оцени работата на служителите от щатските и местните власти след трагедията, както и на местните правоохранителни органи и хората, оказали първа помощ на пострадалите, които са спасили живота на много хора\", заяви Белия дом.\r\nВ друг туит вчера той нападна демократите. \"Защо не са приели законодателните мерки за огнестрелните оръжия, когато държаха контрола и над Камарата, и над Сената по времето на администрацията на Обама? Защото не са искали, а сега само приказват!\", написа той. \r\n/БТА/", "date": "2018.02.18", "title": "Хиляди на протест във Флорида за по-строг контрол за оръжията"}
{"url": "https://www.dnes.bg/obshtestvo/2018/02/18/sirni-zagovezni-proshka-i-posledniia-den-predi-velikiia-post.368361", "text": "Българската православна църква почита днес църковния празник Неделя сиропустна, наричан от народа Сирни заговезни или Прошка.\r\nПразникът се отбелязва седем седмици преди Великден и една седмица след Месни заговезни, а след него - от утре, започва Великият пост.\r\nНа Сирни заговезни - преди началото на Великия пост, православните християни за последен път до Великден вкусват млечни продукти и яйца. На трапезата, подредена с подчертано обреден характер, се слагат баница, питка, млин със сирене, варени яйца, бяла халва с ядки, риба.\r\nНа този ден се припомнят Христовите думи: \"Ако не простите на човеците съгрешенията им, и вашият небесен Отец няма да прости съгрешенията ви\". Затова традицията изисква всеки да поиска прошка от хората около себе си - близки и познати - за огорченията и обидите, които волно или неволно им е причинил, както и сам да потърси в себе си сили да прости на тези, които са го наранили.\r\nВ Неделя сиропустна в храмовете в страната християните се събират за вечерна служба, след която взаимно се опрощават, като всички - духовници и миряни - си искат един от друг прошка и взаимно си прощават всичко сторено с дума, с дело или с мисъл.\r\nСпоред народните традиции вечерта на празника при родителите се събират семействата и техните синове, дъщери, внуци, за да заговеят с млечни храни. На Сирни заговезни прошка си вземат по-млади от по-стари, деца от родители, младоженци от кумове - целуват ръка и изричат: \"Прощавай, мамо, тате..\" - \"Господ да прощава, простен да си!\", е задължителният отговор.\r\nВеселието по време на вечерта е най-голямо при т. нар. хамкане. След вечерята бабата завързва парче халва, сирене или сварено яйце в края на червен вълнен конец и го разклаща. Децата са насядали на пода и се стремят с уста да захапят парчето храна. Обредът се нарича \"люшкане\". Бабата запазва червения вълнен конец и с него лекува болестите по агънцата.\r\nНай-характерен обичай за празника е запалването на празнични огньове, наричани Сирнишки. Огънят се пали от момчета и ергени, като се използва \"мамуляк\" /слама от царевица/ и \"черешовина\" /кори от черешово дърво/. Огънят се прескача от всички.\r\nВечерта на Сирната неделя мъжете оповестяват заговяването за Великден, стреляйки с пушка. Със Сирни заговезни са свързани и кукерските игри. ", "date": "2018.02.18", "title": "Сирни заговезни: Прошка и последния ден преди Великия пост"}
{"url": "https://www.dnes.bg/snimka-na-denia/2018/02/18/dnes-oblachno-i-mrachno-no-prevaliavaniia-chak-vecherta.368362", "text": "Днес облачността над страната ще бъде значителна. Вечерта в северозападните райони ще превали слаб дъжд. \r\nВ източните райони от страната ще духа слаб южен, в Дунавската равнина запад-северозападен вятър. Максимални температури между 5 и 10 градуса, в югозападните райони до 13 градуса, в София около 8 градуса.\r\nПрез нощта срещу понеделник на много места в Северна България ще има превалявания от дъжд, а след полунощ, с проникването на по-студен въздух от североизток, в Предбалкана и високите полета на Западна България ще превали сняг, предупреждават синоптиците от НИМХ към БАН. \r\nНад Черноморието ще има значителна облачност, с повече слънце над южното крайбрежие. Ще духа слаб, преди обяд до умерен южен вятър. Максимални температури на въздуха 7-9 градуса. Температурата на морската вода е 5-7 градуса. Вълнението на морето ще бъде 1-2 бала.\r\nНад планините ще има значителна облачност, но почти без валеж. Ще духа предимно умерен запад-югозападен вятър, който по-късно през деня ще се ориентира от северозапад. Максимална температура на височина 1200 метра около 6 градуса, на 2000 метра - около 0 градуса.\r\nВ началото на следващата седмица, на 19 и 20 февруари, ще преобладава облачно време. С прекъсвания и на места ще превалява, предимно слабо, ще има и дъжд, и сняг. Вятърът ще бъде от източна четвърт, слаб до умерен. Дневните температури ще се понижат, но като цяло, средните ще бъдат малко по-високи от обичайните.", "date": "2018.02.18", "title": "Днес облачно и мрачно, но превалявания – чак вечерта"}
{"url": "https://www.dnes.bg/notifikacii/2018/02/18/facebook-bori-ruskite-reklami-s-kartichki-po-poshtata.368363", "text": "Facebook ще започне по-късно тази година да използва пощенски картички, изпратени по пощата на САЩ, за да проверява самоличността и локацията на лицата, които искат да купят реклама на сайта й, свързана с американски избори, съобщи представител на компанията, цитиран от Ройтерс.\r\nВерификацията чрез пощенска картичка с код е най-новото усилие на Facebook да реагира на критиките от членове на Конгреса, експерти по сигурността и групи за мониторинг на избори, според които компанията наред с други социални медии е засякла със закъснение, а след това е реагирала бавно на употребата от Русия на техните платформи за разпространяване на разделящо обществото политическо съдържание, включително дезинформация, по време на президентските избори в САЩ през 2016 г.\r\nИзползването на пощенски картички, съдържащи специфичен код, ще се изисква за рекламите, споменаващи конкретен кандидат за федерален пост, заяви Кейти Харбат, глобален директор на Facebook за политически програми. Изискването няма да важи за политически реклами, посветени на теми, уточни тя.\r\nАко пуснете реклама, споменаваща кандидат, ние ще ви изпратим пощенска картичка и вие ще трябва да използвате този код, за да докажете, че се намирате в САЩ, обясни Харбат на конференция през уикенда, на която присъстваха също шефове от Twitter и Google.\r\nТова няма да реши всички проблеми, но изпращането на кодове по старомодната поща е най-ефективният метод, до който може да прибегне една технологична компания, за да попречи на руснаци и други лоши играчи да купуват реклами, представяйки се за някой друг, каза Харбат за Ройтерс.\r\nСпоред американското законодателство чуждестранни граждани нямат право да правят дарения в пари или други ценности или да правят разходи във връзка с каквито и да било федерални щатски или местни избори в САЩ.\r\nХарбат не уточни кога Facebook ще започне да разчита на пощенските кодове, но подчерта, че те ще бъдат въведени в употреба преди междинните избори за Конгрес през ноември.\r\n ", "date": "2018.02.18", "title": "Facebook бори руските реклами... с картички по пощата"}
{"url": "https://www.dnes.bg/notifikacii/2018/02/18/kiurdski-lekari-turciia-izpolzva-himichesko-oryjie.368364", "text": "По данни на сирийските държавни медии и местни лекари шестима цивилни са демонстрирали затруднения в дишането и други симптоми – индикатори за вдишване на отровни газове след атака на турската армия по контролирания от кюрдите анклав Африн в северната част на Сирия, предава ABC News.\r\nДживан Мохамед, лекар в основната болница в Африн заяви, че в момента в нея се лекуват от отравяне шестима души, които са пристигнали в петък през нощта от село Арандъ, след като то е било нападнато от турски части. Друг лекар – Нури Кенбер, заяви, че жертвите се оплакват от проблеми с дишането, повръщане и кожни обриви. \r\n\"Един от тях бе и с разширени зеници\", уточни той.\r\nДържавната информационна агенция САНА и базираната в Лондон Сирийска обсерватория за правата на човека също цитиратместни лекари в докладите си. Твърденията все още не са независимо потвърдени, а кадрите от болниците показват хора на легло с кислородни маски, които не показват други симптоми на отравяне с бойни отровни вещества – гърчове или пяна от устата.\r\nСпоред източник от Белия дом САЩ знаят за съобщенията, но не могат да ги потвърдят, посочвайки, че \"е извънредно маловероятно\" Турция да е използвала химически оръжия срещу кюрдите.\r\nТурските въоръжени сили излязоха с официално заявление, че не използват \"забранени муниции“ в операцията в Африн. От там допълниха, че се стараят при бойните операции да няма пострадали цивилни и че единствените цели в Африн са \"терористи\".\r\n ", "date": "2018.02.18", "title": "Кюрдски лекари: Турция използва химическо оръжие!"}
{"url": "https://www.dnes.bg/obshtestvo/2018/02/18/vynshno-ministerstvo-s-poziciia-sreshtu-lukovmarsh.368369", "text": "Министерството на външните работи на Република България категорично осъжда провелата се снощи в столицата за поредна година демонстрация на ксенофобия, дискриминация и омраза, известна като \"Луковмарш\", съобщиха от пресцентъра на Министерство на външните работи\r\nТази проява на неподправена нетърпимост към другия се провежда по-малко от месец, след като целият свят отдаде почит към жертвите от Холокоста.Снощният марш събра в България, която в момента е и председател на Съвета на Европейския съюз, хора от различни националности, дошли тук, за да демонстрират омраза и нетолерантност, се съобщава в позицията на МВнР. Това трябва да бъде ясен сигнал за нас като общество и като европейци, които не са забравили страданията, причинени от Втората световна война, че не е достатъчно само да припомняме трагичните събития.\nВсеки акт на омраза и прослава на антисемитската и нацистката идеология е абсолютно неприемлив. Пробуждането на нетърпимост към различния, проповядването на нетолерантност и яростната употреба на словото на омразата са опит за разклащане на демократичните ценности, които отстояваме като народ и като общност. \r\nЗатова МВнР високо цени усилията на Световния еврейски конгрес и Организацията на евреите в България \"Шалом\" за повишаване на обществената информираност по тази тема, както и насърчаването на борбата с причините за антисемитизма и речта на омразата.\r\nМинистерството на външните работи ще продължи да работи в рамките на международните организации и в сътрудничество със своите партньори от международната общност за спазването на правата на човека, борбата с насилието и разпространяването на културата на мира, за да се превърнат сборища като \"Луковмарш\" в част от миналото.\r\n ", "date": "2018.02.18", "title": "Външно министерство с позиция срещу \"Луковмарш\""}
{"url": "https://www.dnes.bg/notifikacii/2018/02/18/kolko-struva-bezcennoto-olimpiiskiiat-zlaten-medal-559.368365", "text": "От емоционална гледна точка олимпийският медал може да е безценен. Кой би могъл да определи цена на дългогодишните усилия, които един спортист трябва да положи, за да се качи на почетната стълбичка?\r\nТези дни почти 3000 спортисти си дават среща на Зимните олимпийски игри, които се провеждат в южнокорейския град Пьончан. Тези с най-добри резултати са възнаграждавани с медал на шията, който може би оправдава всички положени усилия.\r\nОт икономическа гледна точка обаче стойността на всеки медал зависи от пазарни правила, при които се взимат предвид от разходите за използваните материали при производството до пътя на спортиста и контекста на Олимпийските игри, при които го е спечелил, пише ВВС Mundo.\r\nТака например през 2013 г. бяха платени рекордните 1,47 млн. долара за един от четирите медала, които Джеси Оуенс спечели през 1936 г. на Олимпийските игри в Берлин.\r\nТози спортист беше най-награждаваният на игрите, а афроамериканският му произход нанесе тежък удар върху теорията за превъзходството на арийската раса, прокламирана от нацисткия лидер Адолф Хитлер.\r\nЗа Олимпиадата в Пьонгчанг организаторите са поръчали производството на 259 комплекта медали. Всички имат еднакви размери – диаметър от 92,5 мм., но теглото им в грамове варира – 586 за златните медали, 580 за сребърните и 493 за бронзовите.\r\nДопълнителните шест грама на златните медали спрямо сребърните са всъщност голямата разлика, тъй като и двата вида медали са изработени от чисто сребро, но първите имат златно покритие.\r\nПоследният път, когато златните медали действително са изработени от този метал, е на Олимпийските игри в Стокхолм през 1912 г. Оттогава съставът им варира. Според действащия правилник на Международния олимпийски комитет (МОК) всеки златен медал трябва да съдържа поне шест грама 24-каратово злато.\r\nПо настоящи цени на златото, които са около 42 долара за грам, само покритието на всеки златен медал струва около 252 долара. Към това трябва да се прибавят около 307 долара за съдържанието на сребро, което се търгува за около 0,53 долара за грам.\r\nТака всеки златен медал би струвал около 559 долара, а всеки сребърен медал – около 307 долара. Колкото до бронзовия медал, съставът му е 90% мед и 10% цинк, така че материалната му стойност е малка.\r\nПри производството на медалите освен необходимите метали организаторите на Олимпийски игри винаги опитват да внедрят някои отличителни елементи, които напомнят за стойности и символи, свързани със страната домакин.\r\nВ случая на Пьонгчанг медалите са дело на южнокорейския дизайнер Лий Сук Во, който е вградил някои от съгласните на корейската азбука Хангъл като връзка с културата на страната и като символ на усилията на спортистите, участващи на игрите.\r\nДизайнът е вдъхновен от здравината на дънера на дърветата и предната част показва олимпийските кръгове. От вътрешната страна са показани дисциплината, в която се е състезавал атлетът, и логото на Пьонгчанг 2018.\r\nЛентата, на която са окачени медалите, също е отличителна. Изработена е от типичен южнокорейски плат, който е лек и с високо качество. Медалите вървят с дървена кутийка на леки вълни, вдъхновени от стряхата на традиционните корейски къщи ханок.\r\nКолкото до историческия контекст, лесно е да си представим, че тези медали могат да струват много повече в бъдеще, ако сближаването по повод Олимпийските игри между Южна и Северна Корея се окаже нещо повече от приятелски жест.", "date": "2018.02.18", "title": "Колко струва безценното? Олимпийският златен медал – $559"}
{"url": "https://www.dnes.bg/usa/2018/02/18/danychnite-reformi-na-donald-trymp-v-deistvie-deistvat-li.368368", "text": "Доналд Тръмп изпълни обещанието от предизборната си кампания. Данъчната реформа, предложена от него и приета малко преди Коледа, оказва въздействието, което обещаваха поддръжниците й. Американските компании, които от години държаха милиарди долари в чужбина, за да избегнат облагането им с данъци у дома, сега връщат парите в САЩ. Най-новият пример е компанията за мрежово оборудване Cisco, която обяви, че връща в САЩ 67 милиарда долара.\r\nПарите обаче не се използват за изследователски проекти, създаване на нови производствени бази и работни места, както се надяваха Тръмп и републиканците. Точно това бе целта на данъчната реформа, приета като част от големия план \"Да направим Америка отново велика\". Идеята бе, че по-ниските данъци за компаниите и потребителите ще стимулират потреблението и инвестициите и по този начин отново ще бъде подхранен икономическият растеж на най-голямата световна икономика, пише \"Улф Золмер\" от \"Ханделсблат\".\n\n\n\n\r\nКакто изглежда обаче печелившите са финансовите пазари, тъй като голяма част от средствата, спестени от данъци, отиват към акционерите. Cisco например ще задели 25 милиарда долара за обратно изкупуване на собствени акции, пише БТА.\r\nПо-малко акции означават намаляване на предлагането и вдигане на котировките. Съответно, в бъдеще печалбата на акция ще се увеличи, тъй като ще бъде разпределяна сред по-малко дялове. Това пък ще направи баланса на компанията по-атрактивен. Дивидентите също ще се разпределят сред по-малко акции, така че акционерите ще получават повече дивиденти за ценните си книжа.\r\nПри Cisco през изминалото тримесечие американската данъчна реформа първоначално доведе до загуби. За печалбата, получена от чужбина, концернът отчете еднократен разход от 11,1 милиарда долара. Така начин второто тримесечие на финансовата му година, приключило в края на януари, завърши със загуба от 8,8 милиарда долара.\r\nДосега компаниите плащаха данъци върху чуждестранните си печалби, едва когато ги прехвърлят в САЩ. Предвид досегашните високи данъчни ставки от 35 % много компании се възползваха от възможността да оставят парите си в чужбина. След реформата върху резервите трябва да се плати много по-ниска ставка, стигаща до 15 %. По последни данни Cisco имаше парични резерви от 74 милиарда долара, от които над 70 милиарда бяха извън САЩ.\r\nКабелният оператор Comcast неотдавна обяви, че през 2018 година планира да изкупи обратно свои акции за най-малко 5 милиарда долара.\r\nНай-големите парични резерви в световен мащаб са на Apple. Гигантът, производител на iPhone, иска да върне в САЩ голяма част от чуждестранните си парични запаси от 250 милиарда долара. Apple обаче също намекна, че щедро ще се отплати на акционерите, най-вече под формата на обратно изкупуване на акции. Шефът на концерна Тим Кук планира да обяви подробностите след няколко седмици, заедно с предварителните резултати за второто тримесечие.\r\nОще много други американски концерни през идните месеци ще засилят популярността си сред акционерите, убедени са експертите.\r\nАнализаторът на Deutsche Bank, Лойд Уолмзли, препоръчва да се купуват акции на онлайн търговеца Ebay, тъй като се очаква през идните тримесечия обратното изкупуване на ценни книжа да заема все по-важна част от инвестиционната история. Благодарение на данъчната реформа може да стане достъпен капитал от над 8 милиарда долара, закотвен в чужбина.\r\nМеждувременно за тенденцията могат да се намерят исторически паралели. Когато през 80-те години на 20 век американският президент Роналд Рейгън прокарва през Конгреса най-голямата до онзи момент данъчна реформа, това води до първия бум в обратното изкупуване на акции.\r\nИ тогава правителството насърчава концерните да върнат у дома натрупаните в чужбина парични резерви чрез облагане с изгодни данъчни ставки. Последицата е, че много концерни изкупуват обратно собствените си дялове, а инвеститорите отговарят с купуване на акции. Борсовият бум продължава с години, докато през октомври 1987 година индексът Dow Jones само за един ден изгубва близо 25 % от стойността си - най-голямата дневна загуба в дългата история на американските борси.\r\nНовата данъчна отстъпка на стойност 1,5 трилиона долара, предоставена от Тръмп на компаниите и потребителите, е най-голямата реформа от времето на Роналд Рейгън. Правителствената инициатива дойде през период, когато борсите след девет години отново са във възход. Бумът изглежда отново се удължава, тъй като благодарение на данъчната реформа компаниите публикуват мащабни програми за обратно изкупуване, ощастливявайки акционерите.\r\nВ момента американски фирми са натрупали в чужбина рекордните над 1 трилион долара. Cisco, Apple и компания подхранват спекулациите, че историята може да се повтори.", "date": "2018.02.18", "title": "Данъчните реформи на Доналд Тръмп в действие: Действат ли?"}
{"url": "https://www.dnes.bg/stranata/2018/02/18/pss-opasnostta-ot-lavini-v-planinata-ostava.368367", "text": "Лавинната опасност в планините остава, предупреждават от Планинската спасителна служба, след като вчера млада жена загина, затрупана от огромна снежна маса в Пирин.  \r\n\"Става въпрос за туристи, които са тръгнали на преход. Стигайки до Момин връх, попадат на изключително коварната \"козирка\". Тя се отчупва, една от жените полита в пропастта, а върху нея се стоварва огромна лавина\", обясни Ивайло Валеов, спасител.\n\r\nЖената е открита от спасителите мъртва.\r\n\"С моторни шейни отидохме двама души. После дойдоха още трима души. На място бяха две момчета, които подадоха сигнала. Те се опитваха да я намерят\", обясни Валеов пред \"Нова тв\".\r\nПо думите му тази козирка представлява ръб – когато духа вятър от едната страна, от другата се получава навят сняг.\r\n\"Когато си на ръба, дори и да си много опитен, понякога губиш представа къде е ръба\", обясни Валеов.\r\nВъпросната козирка е била голяма – 7-8 метра. \r\n\"В дадената ситуация те са се движели по нормален маршрут за зимата\", заяви Валеов.", "date": "2018.02.18", "title": "ПСС: Опасността от лавини в планината остава"}
{"url": "https://www.dnes.bg/akoshtete-vqrvaite/2018/02/18/pytuvane-spored-zodiiata-nai-strahotnoto-miasto-ii-chast.368262", "text": "Ако вече мечтаете за лятна почивка, определено трябва да видите какво предлагат звездите за най-подходяща дестинация това лято. Всеки зодиакален знак е уникален и има свое виждане за това къде е най-готиното място за релакс. Вижте къде да планирате пътуването си според зодията:Остров Принц Едуард, Канада - Вие обичате нежността и спокойните места, където можете да размишлявате докато се възхищавате на гледки, които рядко се откриват. Този остров е идеалното място, където може да се насладите на любовта си към природата и чистия въздух. Любознателната ви страна определено има какво да научи от богатата история на местността, а щом опитате морските деликатеси няма да искате да се връщате!Кейптаун, Южна Африка – Вие ще обикнете красотата и страстта на Кейптаун. Този огромен пристанищен град има оживен нощен живот, но естествената красота, която включва планини и туризъм, плажове и приключения също ще ви грабне. Там има почти всичко, което можете да си пожелаете, включително пингвини на плажа! Обичате новите преживявания и жизнеността на този град ще ви хипнотизира.   ", "date": "2018.02.18", "title": "Пътуване според зодията: Най-страхотното място II част"}
{"url": "https://www.dnes.bg/sport/2018/02/18/zlato-v-gigantskiia-slalom-za-marsel-hirsher.368370", "text": "Австриецът Марсел Хиршер спечели алпийския гигантски слалом на Олимпийските игри в Пьонгчанг.\r\nСветовният шампион Хиршер финишира за 2:18.04 минути, след като беше най-бърз в първия манш с 1:08.27 минута, а във втория направи солидно спускане за 1:09.77 минута, с което триумфира убедително.\r\nТова е второ олимпийско злато за австриеца от Пьонгчанг след триумфа в комбинацията и общо трето отличие от зимни Игри след среброто в слалома в Сочи 2014.\r\nВтори на 1.27 секунда завърши Хенрик Кристоферсен (Норвегия). Той беше десети след разочароващ първи манш за 1:09.58 минута, но във втория даде най-добро време с 1:09.73 минута и заслужи сребърното отличие. Той взе втори олимпийски медал в кариерата си след бронза в слалома преди четири години в Сочи.\r\nФранцузинът Алекси Пентюро се нареди трети с изоставане от 1.31 секунда. Пентюро беше втори след първия манш с 1:08.90 минута, но не успя да удържи позицията и трябваше да се задоволи с бронза, както и на Игрите в Сочи.\r\nТед Лигети (САЩ) завърши 15-и на 3.21 секунди и не успя да защити олимпийската си титла в дисциплината. Алберт Попов записа най-предно класиране при дебюта си на Олимпиада. Той се нареди 28-и с изоставане от 5.56 секунди.\r\n20-годишният Попов беше 34-и след първия манш с 1:12.39 минута, но направи по-добро второ спускане за 1:11.21 и прогресира с шест позиция в крайното подреждане.\r\nДругият 20-годишен български дебютант Камен Златков беше 59-и след първия манш с 1:17.65 минута, но не завърши втория.\r\n1. Марсел Хиршер (Австрия) - 2:18.04 минути (1:08.27 минута в първия манш и 1:09.77 минута във втория манш)\r\n2. Хенрик Кристоферсен (Норвегия) - 2:19.31 (1:09.58 и 1:09.73)\r\n3. Алекси Пентюро (Франция) - 2:19.35 (1:08.90 и 1:10.45)\r\n4. Жан Кранец (Словения) - 2:19.77 (1:09.52 и 1:10.25)\r\n5. Тома Фанара (Франция) - 2:19.83 (1:09.22 и 1:10.61)\r\n6. Виктор Мюфа-Жанде (Франция) - 2:19.85 (1:09.44 и 1:10.41)\r\n- - -\r\n28. Алберт Попов (България) - 2:23.60 (1:12.39 и 1:11.21)", "date": "2018.02.18", "title": "Злато в гигантския слалом за Марсел Хиршер"}
{"url": "https://www.dnes.bg/world/2018/02/18/iranski-samolet-s-66-dushi-na-borda-se-razbi.368372", "text": "Ирански самолет с 66 пътници на борда, изпълняващ полет по вътрешна линия, се разби тази сутрин в югозападната част на страната, съобщиха редица местни медии, цитирани от АФП.\r\nСамолетът, който е осигурявал връзката по въздух между Техеран и град Ясудж, \"се е разбил в район на близо 480 километра южно от иранската столица.\r\nВсички спасителни служби са вдигнати по тревога, уточниха агенциите Исна и Фарс, позовавайки се на ръководителя на националната спасителна служба.Всичките 66 души пътници и екипаж са загинали в иранския самолет, разбил се в планините Загрос, предава AFP.\r\n\"След като претърсихме района, за жалост открихме, че всичките пътници са загинали\", съобщи Мохамад Табатабай, директор на отдел \"Връзки с обществеността\" на \"Асеман Еърлайнс\", чийто е разбилия се самолет. ", "date": "2018.02.18", "title": "Ирански самолет с 66 души на борда се разби "}
{"url": "https://www.dnes.bg/obshtestvo/2018/02/18/realist-dyrjavnik-epohalnata-figura-na-vasil-levski.368374", "text": "Левски е епохална фигура, човек, който мисли реалистично. И днес все още не сме разбрали Левски, смята проф. Пламен Павлов. \r\n\"За по-малко от две години организира около 12 хил. души\", посочи историкът по повод 145-ата годишнина от обесването на Васил Левски.\n\r\n\"Значението на Левски е определено още от неговите съвременници, да не говорим за следващите поколения българи. Така е и днес, така ще бъде и в необозрима перспектива. Става въпрос за една епохална фигура, за най-добрия ни българин. Когато идва вестта за залавянето на Левски, един негов съвременник и съратник Данаил Христов Попов казва: \"Изгубваме най-добрия ни българин. Един от неговите съратници от групата от Чирпан, която прави план за освобождението му, но се страхува какво ще се случи с нея, казва: \"Да става каквото ще, защото нямаме втори Левски на света\". \r\nТези оценки може да изглеждат много емоционални и да са далеч във времето назад, но те се потвърждават от следващите прочити на делото и личността на Левски. Така е и до днес\", каза историкът пред \"Фокус\".\r\nПроф. Павлов уточни, че Левски създава заедно със своите съратници Вътрешна революционна организация, каквато до това време в българските земи никога не е съществувала. Проф. Павлов поясни, че Апостола прави основите на една армия. \r\n\"Това не са просто комитети, които да подпомагат чети или да правят патриотична пропаганда, а основата на бъдещата българска армия и държавност. Това, което Левски създава заедно със съратниците си е нещо изумително. За по-малко от две години той организира не по-малко от 12 хил. души. Според едно писмо на Кирил Тулешков даже 14 хил. души\", коментира проф. Павлов. \r\nТой посочи, че става дума за многобройна армия от хора, които са добре организирани. \r\n\"Левски е един човек, който мисли изключително реалистично. Той не иска да има прибързано въстание, а нещата да бъдат подготвени в максимална степен, за да се постигне освобождението на България. До днес до голяма степен не сме разбрали Левски. Хубавото е, че с всеки следващ повод научаваме нещо ново за него. Излизаме от митовете, от щампите, от клишетата и започваме да откриваме истинския човек, държавник и водач на революцията\", допълни историкът.", "date": "2018.02.18", "title": "Реалист, държавник... Епохалната фигура на Васил Левски"}
{"url": "https://www.dnes.bg/balkani/2018/02/18/kosovo-10-godini-sled-nezavisimostta-dve-napred-edna-nazad.368373", "text": "10 години изминаха откакто Косово обяви своята независимост от Сърбия. Това е най-младата държава в Европа, населението й също е основно от млади хора. Но те вече губят търпение, разказва Франк Хофман от .\r\nВ южния край на моста над река Ибър в разделения град Косовска Митровица група студенти чакат ръководителката на курса по английски Лорида Садику, която също като тях е студентка. Те са косовски албанци като нея и всеки един от тях е на не повече от 20 години. В най-младата държава в Европа живеят предимно млади хора - повече от половината население са хора на възраст под 30 години.\r\nМитровските студенти прекосяват този ден заедно моста, известен и извън границите на Косово като “мост на разделението”. Той свързва южната албанска част и северната сръбска част на град Митровица. И до днес по протежението на реката Ибър в северната част на Косово минава границата, разделяща хората според тяхната етническа принадлежност.\r\nКурсът по английски, организиран от хуманитарната организация Community Building Mitrovica (CBM), се провежда в частен университет в доминираната от сърбите северна част на Митровица, където и до ден-днешен не признават независимостта на Косово. Именно натам са се насочили младите косовски албанци от южната част на града. В курса участват същи сърби от Северна Митровица. \r\n“Разбира се, целта е не само да учат английски, а и да вършат нещо заедно”, посочва ръководителката на проекта Наташа Савелич. Дори и десет години след обявяването на независимостта на Косово все още е непривично млади албанци и сърби да правят нещо заедно в етнически разделения град.\r\nЛорида Садику разказва, че леля ѝ живее в малък квартал с преобладаващо албанско население в северната, сръбска част на Митровица. “Посетихме я у дома ѝ за пръв път през 2006 година - седем години след войната в Косово, прекратена с въздушните удари на НАТО срещу Сърбия\", разказва Садику. След това леля ѝ цели шест години не посмяла да отиде да ги види в южната част на Митровица. За да го направи, е трябвало да мине по моста на разделението.\r\n“Късче свобода” за Садику е това,  че тогавашното време вече е отминало. Сръбският й колега Лазар Живкович, който преподава английски на сърби, стои до нея и като че ли не вярва на разказа ѝ. Защото според него албанците не са имали никакви проблеми в сръбските анклави на Косово. И обратното. Истина е обаче, че десет години след обявяването на независимостта младото, следвоенно поколение косовари е далеч по-мобилно от това на своите родители. А за по-възрастните почти нищо не се е променило. \r\nНа Митровския мост при добро време се разхождат по-възрастни мъже, някои от тях носят традиционното албанско кече. ЕС инвестира много пари, за да може мостът да се превърне в място за сближаване. Но по него автомобили и досега не се движат. Отляво и отдясно на пътното платно има колоездачни пътеки, каквито има и на други места в Европа. Само че тук никой не ги използва. Само по пешеходните пътеки ще видите хора, които се разхождат. Само че малко преди сръбската част на Митровица по-възрастните се връщат обратно. Точно от мястото, където стърчат останките от разделителната бетонна стена, издигната навремето по поръчка на градската управа на сръбска Митровица.\r\nС пари на ЕС\r\nВ южната част на Митровица, недалеч от моста, има спортен център. Над входа му виси надпис: “Построен със средства на Европейския съюз”. Само че и до ден-днешен басейнът в него не работи. Покривът тече. Сградата, предвидена за нов търговски център, е част от комплекса. Само че никой не я наема.\r\n“Наемите са твърде скъпи”, казва пазачът на отсрещния паркинг. Но никой не е наясно какъв точно е проблемът. Всеки обаче знае едно нещо и ако попиташ, всеки ще ти каже, че е построена от ЕС.\r\nСъщо с европейски средства, както и с помощи от международни организации, косоварката Валдете Идризи е основала след войната организацията CBM, чиято цел е да събира и сближава хората. \r\nИдризи е отраснала в сръбската част на Митровица, по време на войната била прогонена от сръбските войници. На местните избори миналата година Идризи издигнала кандидатурата си за кмет на града и на първия тур била фаворитка, само че на втория тур загубила срещу кандидата на опозиционната Албанска националистическа партия. Кандидатурата на Идризи била издигната от управляващата тогава партия на президента Хашим Тачи, когото мнозина обвиняват в корупция. Може би затова Идризи е загубила изборите.\r\nМнозина, най-вече младите хора, са изгубили вяра, че политиците ще изпълнят обещанията си. Десет години след обявяването на независимостта, нещата в Косово продължават да си вървят все по същия начин: две крачки напред, една назад.\r\n ", "date": "2018.02.18", "title": "Косово 10 години след независимостта: Две напред, една назад"}
{"url": "https://www.dnes.bg/akoshtete-vqrvaite/2018/02/18/seksi-latina-e-tialo-na-sedmicata-becky-g.368302", "text": "В рубриката \"Тяло на седмицата\" обикновено даваме предимство на красавици от модните среди, но ето, че в нея дебютира и една секси и нашумяла певица - Becky G.Световният й хит \"Mayores\", с участието на Bad Bunny, е номер едно в радио еърплея на радиостанциите с латино звучене в САЩ и Пуерто Рико, и оглави класацията на Билборд \"Latin Airplay\". По този начин, 20-годишната Becky G се превърна в най-младата изпълнителка застанала на първо място в класацията.Сингълът \"Mayores\" достигна изключителни продажби по целия свят: диамантен сертификат в САЩ от RIAA (Асоциация на звукозаписната индустрия в Америка) или 13 пъти платинен статус ; 4x платинен в Испания, 3x платинен в Мексико, платинен в Аржентина и Чили, и златен в Колумбия. Дигиталните продажби на сингъла непрекъснато растат, а видеото в YouTube вече има над 1 милиард гледания за по-малко от 7 месеца от премиерата и 250 милиона стримвания в Spotify.Becky G има всички качества за една страхотна кариера. 20-годишната звезда е от мексикано-американски произход. Участвала е в успешния тв сериал и носител на наградата ЕМИ – „Империя“, има главна роля във филма „Power Rangers“.Becky G е била съпорт в световните турнета на Кейти Пери, Деми Ловато, Джейсън Деруло и др. Певицата има колаборации с Pitbull, Yandel и латино бой бандата CNCO.Ние пък даваме предимство тази седмица на нейния чар и излъчване.", "date": "2018.02.18", "title": "Секси латина е \"Тяло на седмицата\": Becky G "}
{"url": "https://www.dnes.bg/science/2018/02/18/oshte-edin-zamyrsitel-na-vyzduha-ocvetitelite-v-sapuna.368375", "text": "Химикалите в потребителски продукти, които се използват в ежедневието, като сапун и бои, са основен източник на замърсяване на въздуха, сравним с изгорелите автомобилни газове, съобщи в. \"Индипендънт\".\r\nСапуните и боите изпускат значителни количества нефтохимикали и съперничат на транспорта като водещ замърсител на въздуха в градовете, предаде БТА.\r\nЗамърсяването на въздуха е на пето място в света сред рисковете за здравето. Властите в много държави са под натиск да осигурят по-чист възух. Изследването на учени от американското Национално управление по изследване на океаните и атмосферата показва, че токсичните химикали в градска среда не са само от транспорта.\r\nУчените са разгледали приноса на летливите органични съединения към замърсяването на въздуха. Това са химикали, които могат да произвеждат както фини прахови частици, така и озон. Съдържат се в много често използвани продукти, като мастила, лепила, почистващи средства, продукти за лична хигиена, разтворители, парфюми, пестициди, произведени с нефтопродукти. Според американските учени тези ежедневни продукти са виновни за половината от летливите органични съединения в промишлените градове.\r\nРезултатът е изненадващ, защото само около пет процента от суровия нефт се рафинира до химикали за потребителски продукти, а от 95 процента се произвеждат горива.\r\n ", "date": "2018.02.18", "title": "Още един замърсител на въздуха: Оцветителите в сапуна!"}
{"url": "https://www.dnes.bg/world/2018/02/18/makron-izostava-pod-50-ot-francuzite-go-odobriavat.368376", "text": "Подкрепата за френския президент Еманюел Макрон е спаднала под 50 процента до най-ниското равнище от октомври миналата година. Това сочат резултатите от допитване на Френския институт за проучване на общественото мнение (Ifop), които бяха публикувани днес, предаде Ройтерс.\r\nДействията на Макрон като президент се одобряват само от 44 на сто от анкетираните французи през периода 7-17 февруари.\n\n\n\r\nСамо 5 процента от тях са отговорили, че са \"доволни\" от работата му, а 39 на сто са заявили, че са \"по-скоро доволни\". Отрицателно отношение към действията на френския държавен глава са изразили 55 на сто от участвалите в проучването на общественото мнение, като 21 на сто тях са \"много недоволни\", а 34 на сто са \"по-скоро недоволни\". Само 1 процент от анкетираните са се затруднили да дадат ясен отговор.\r\nПравителството на Франция обяви в началото на февруари, че планира да модернизира държавната администрация в страната, която има едни от най-високите в света дялове от разходите на всяка държава, отбелязва Ройтерс.\r\nДейността на премиера Едуар Филип се оценява положително от 46 на сто от французите като само 5 на сто от тях са посочили, че са \"доволни\" от работата му, а 41 на сто са \"по-скоро доволни\". Негативна оценка за политиката на премиера са дали 50 на сто от анкетираните, а от тях 16 на сто са посочили, че са \"много недоволни\", а 34 на сто са отбелязали, че са \"по-скоро недоволни\". От участвалите в допитването за популярността на премиера на Франция 4 на сто са отговорили, че се затрудняват да дадат отговор.", "date": "2018.02.18", "title": "Макрон изостава: Под 50% от французите го одобряват"}
{"url": "https://www.dnes.bg/obrazovanie/2018/02/18/kamerata-v-klas-voaiorstvo-maskirano-kato-strah.368377", "text": "40% от българските учители предстои да излязат в пенсионна възраст през следващите 8 години и това ще доведе до сериозен дефицит. Това каза пред БНР заместник-министърът на образованието Деница Сачева.\r\nЗатова според нея е необходимо повече млади хора да бъдат привлечени към професията на учителя. \"Да се обърнем към учениците, които сега са на 15-16 години и да им кажем, че професията на учителя предстои да бъде много по-добре платена, с много по-добри условия на труд в рамките на следващите няколко години и е професия, за която ще има голямо търсене\", каза заместник-министърът.\n\n\r\nНа среща с родителски организации се е стигнало до консенсус, че видеонаблюдението в училищата и класните стаи може да бъде и много опасно за децата.\r\n\"Ежедневно сме свидетели на насилие и агресия дори в обичайните си човешки отношения. Поели сме ангажимент да разработваме антистресова програма за учителите в детските градини и училищата\", обясни тя.\r\nВ краткосрочен план образователните институции ще проведат заседание на педагогическите съвети с цел всяка една институция да предприеме конкретни мерки в това отношение. \"Трябва да си даваме ясна сметка, че без доброто взаимодействие между родители и учители всичко това, което искаме да постигнем, няма да може да бъде реалност\", смята Деница Сачева. \r\nТя уточни, че Министерството на образованието работи за подобряването на работната среда на учителите. \"За първи път се говори за двойно увеличение на заплатите на учителите. Това е една от много съществените мерки, които трябва да бъдат взети. Говорим за инвестиции повече от 600 млн. лв. в образователна инфраструктура, които, въпреки мащаба на това число, ще бъдат недостатъчни за всички нужди\".\r\n\"Трябва да си даваме сметка в какво време живеем. Разбира се, в това време имаме много повече стрес, много повече конкуренция, динамика на информацията, сериозни проблеми в семействата.\r\nВ България има сериозен проблем с деца, чиито родители са в конфликт, деца на родители емигранти. Всички тези проблеми в най-голяма степен рефлектират именно в училището и като общество трябва да си даваме сметка, че очакваме от учителя да бъде свръхчовек и да компенсира всички тези дефицити\", допълни тя.\r\nУчителят по литература от 105 СОУ \"Атанас Далчев\" Николай Милчев смята, че видеонаблюдението е част от силно преувеличаване и фетиш към технологиите.\r\n\"Не знам защо в 21 век си помислихме, че технологията може да реши всичко. Слагането на камери в училище довежда до онзи абсурд, в който доверието се превръща в нещо като книга на Оруел. Чувал съм, че в училища е издигнат девиза \"Не на аналоговите учители в дигиталния свят\". Това е смразяващо! Камерата не е действителност, те я воайорство, маскирано като страх. Прекрачва се много важна граница\", смята той.\r\nУвеличението на заплатите е един лост, но той въобще не е достатъчен, смята още Милчев.\r\n\"В училище след време ще влязат такива учители, каквито условия и мотивация се създадат от държавата, за да стане настина престижна тази професия. Дайте права и самочувствие на учителите, защитете ги\", призова преподавателят.", "date": "2018.02.18", "title": "Камерата в клас: Воайорство, маскирано като страх"}
{"url": "https://www.dnes.bg/stranata/2018/02/18/katastrofa-s-dva-tir-a-blokira-dvijenieto-krai-botevgrad.368379", "text": "Катастрофа между три ТИР-а с турска регистрация е станала след Ботевград в посока автомагистрала \"Хемус\", няма пострадали. Това съобщиха от пресцентъра на МВР. \r\nДнес към 12.00 часа бил получен сигнал за пътен инцидент, станал на пътя след Ботевград, посока автомагистрала \"Хемус\". \r\nПо първоначални данни три ТИР-а с турска регистрация леко са се ударили и усукали. Няма пострадали. \r\nНа място полицейски екипи извършват оглед и изясняват причините за възникналия инцидент. \r\nДвижението в района се осъществява в една лента и се регулира от служители на реда.", "date": "2018.02.18", "title": "Катастрофа с два ТИР-а блокира движението край Ботевград"}
{"url": "https://www.dnes.bg/notifikacii/2018/02/18/jena-ubi-bolnata-si-maika-i-napravi-opit-za-samoubiistvo.368380", "text": "Пенсионерка от Лом закла майка си, която от месеци била на легло и се опита да сложи край и на собствения си живот. Тежко ранената дъщеря е настанена в болница, съобщиха от Областната дирекция на МВР в Монтана.\r\nЗловещата трагедия са е разиграла в събота в квартал “Младеново” в крайдунавския град. 62-годишната жена отишла до дома на 84-годишната си майка Екатерина, за да я види. В лятната кухня в двора обаче жената се натъкнала на ужасна гледка. Майка й лежала в кревата с кървава рана на шията, а сестра й Иванка седяла на пода, потънала в кръв.\r\nЖената веднага подала сигнал в Районното управление на МВР и на мястото пристигнала оперативна група. Полицаите установили, че Екатерина е мъртва, а дъщеря й била транспортирана в болница в Лом, където медиците установили наранявания в областта на врата и сърцето. Състоянието на ранената е стабилизирано, но животът й все още е в опасност.\r\nПолицаите са иззели веществени доказателства и са разпитали свидетели. Според криминалисти дъщерята е убила майка си и е направила опит да сложи край и на своя живот.\r\nБабата отдавна била на легло със счупен таз и за нея се грижела по-голямата дъщеря Иванка. Парите от пенсиите на двете жени обаче не стигали, те живеели в бедност, а страданията на старицата още повече утежнявали живота и на майка, и на дъщеря и ги изнервяли.\r\n66-годишната Иванка споделяла пред близки, че вече не издържа и ще сложи край на тези мъки, разказаха запознати. По първоначални данни в стаята на убийството е открито и предсмъртно писмо.\r\nПо случая е образувано досъдебно производство.", "date": "2018.02.18", "title": "Жена уби болната си майка и направи опит за самоубийство   "}
