{"url": "https://www.dnes.bg/health/2019/09/07/5-priznaka-che-vi-lipsva-iod.421818", "text": "Йодът е много важен минерал за организма. Главното му предназначение е да участва в производството на хормони на щитовидната жлеза. Те отговарят за растежа, развитието на тялото и метаболизма в него. Тялото ни не произвежда йод само. То се нуждае от приемането на минерала чрез храната, за да може да извърши всички свои функции, свързани с него.\r\nЙод се среща в храни, като яйца, сирене, риба, морски дарове, орехи, мляко, някои листни зеленчуци, водорасли.\r\nКои са признаците на дефицит на йод?\r\n\r\nЙодът е свързан с управлението на настроенията. Дефицитът му води до лошо настроение, безпокойство, нервност, депресия. Управлението на тези емоции се диктува от функциите на щитовидната жлеза. Когато има дефицит на йод, тя не произвежда достатъчно хормони, което пък води до различни промени в настроението.\r\n                    \n                    \n                \r\n                \r\n                \r\n                \r\nЕдин от най-изявените симптоми на хипотиреоидизъм е сухотата на кожата, лющенето ѝ и чувствителността към студ. Жените имат с до 8 пъти по-голям риск от развитие на заболявания на щитовидната жлеза, особено във възрастта около менопаузата.\r\n", "date": "2019.09.07", "title": "5 признака, че ви липсва йод "}
{"url": "https://www.dnes.bg/obshtestvo/2019/09/07/tainici-sakove-kyde-trafikantite-kriiat-stokata-si.422119", "text": "Всеки ден поне 20 коли преминават през халето за проверка на ГКПП \"Калотина\". Там митничарите ги разглобяват до ламарина, тъй като контрабандистите имат какви ли не тайници в автомобилите си, за да крият стоката.\r\nОт началото на годината до момента на границата ни със Сърбия са заловени над един тон наркотици, половин милион евро и множество бижута, съобщават от bTV. Естествено, това са само неуспешните пратки на трафикантите.\r\nВсяка съмнителна кола, камион или автобус минава първо през скенера. След това подозрителните превозни средства влизат за пълна проверка в халето.\n\r\n\"В колата има специално изграден тайник, направен е, след като към оригиналното шаси е монтирано допълнително, отрязано от друг автомобил парче на тази част и после е залепена. Така се получава кухината, където беше открито голямо количество наркотично вещество\", каза началникът на митнически пункт \"Калотина\", показвайки автомобил, в който е открита дрога.\n                    \n                    \n                \r\n                \r\n                \r\n                \r\nТой допълни, че в три тайника под седалките са намерени 28 кг хероин. Чантите с двойно дъно и дрехите пък са най-удобното място за пренасяне на бижута и валута.\n\r\nОт митническия пункт показаха колан, който отзад има джобче и вътре могат да бъдат скрити златни бижута или пари.\n\r\nВсеки ден през рентгени и проверки на \"Калотина\" минават десетки коли и стотици пътници.\n\r\nОт митниците обаче запазиха в тайна отговорът на най-важния въпрос: как избират кой от стотиците автомобили на опашката да влезе в халето за проверка.", "date": "2019.09.07", "title": "Тайници, сакове... Къде трафикантите крият стоката си? "}
{"url": "https://www.dnes.bg/health/2019/09/07/smianata-na-sezonite-vodi-do-depresivni-systoianiia.422120", "text": "Промяната на времето от топло към студено може да доведе до депресивни състояния, това обясни пред агенция \"Фокус\" психотерапевтът Миро Рахнев. Той обясни, че  ако не сме успели да осъществим планираното до момента, това може да  генерира усещане за нереализираност, разочарование и апатия, които са  причина за възникване на депресивно състояние.\r\n\"Важно е да разберем какво причинява тези негативни настроения и какъв е механизмът за възникване на сезонните депресивни състояния. Едната причина може да се крие в хормоналния дисбаланс – т.нар. \"вътрешен часовник\", който урегулира денонощния цикъл и времето за това кога да спим или кога да бодърстваме, кога да се храним, кога да бъдем активни и т.н. През есента, с намаляване интензитета на слънчевото греене, има промяна в естествения ритъм на организма, а това води до спад и депресивно състояние. Втората причина може да бъде наследствеността –генетичният фактор. Възможно е влошаването на емоционалното състояние на човека да се дължи на това, които е взел като дар от своите родители. Примерно, по-нестабилната психика може да се окаже доста по-податлива на сезонните промени. Също така, може да се каже, че на есенна депресия са подложени по-често дамите, но това е свързано с различни фактори, сред които е и месечният цикъл\", обясни още психотерапевтът.\r\n                    \n                    \n                \r\n                \r\n                \r\n                Според него, фактор, който не бива да бъде пренебрегван, е недостигът на серотонин – т.нар. \"хормон на щастието\".\r\n\"Смяната на сезоните и промените в организма ни, в съответствие с намаляване на слънчевата светлина, е напълно нормално да намалят хормоналния фон в нашето тяло и ние да се почувстваме по-апатични\", допълни Рахнев.", "date": "2019.09.07", "title": "Смяната на сезоните води до депресивни състояния "}
{"url": "https://www.dnes.bg/politika/2019/09/07/ima-li-taen-kandidat-sreshtu-kristalina-georgieva.422121", "text": "Кристалина Георгиева е на път да смени Кристин Лагард начело на МВФ, след като потенциалният съперник на българката бившият британски финансов министър Джордж Озбърн се отказа от надпреварата. Сега Лондон подкрепя Георгиева, съобщават от БНТ.\r\n\r\nСрокът за публично номиниране на кандидати в последната минута изтече в седем сутринта. Ако има таен кандидат, фондът не огласява името му. Институцията не е коментирала тази страна на въпроса. Източници запознати с процеса обаче твърдят , че няма признаци за друг конкурент.", "date": "2019.09.07", "title": "Има ли таен кандидат срещу Кристалина Георгиева? "}
{"url": "https://www.dnes.bg/eu/2019/09/07/djonsyn-po-skoro-myrtyv-otkolkoto-da-otloji-brexit.422098", "text": "Британски депутати, включително и тези, които премиерът Борис Джонсън изключи тази седмица от своята Консервативна партия, подготвят съдебен иск срещу премиера, ако той откаже да поиска отлагане на Brexit, съобщи днес Би Би Си, цитирана от Ройтерс.\n\r\nЗаконопроект на опозицията, който принуждава Джонсън да поиска от Европейския съюз продължаване на срока за британското оттегляне от общността с цел да се избегне Brexit без споразумение на 31 октомври, бе одобрен от горната камара на парламента и се очаква да стане закон в понеделник, след като кралицата го подпише.\n\r\nДжонсън обаче каза, че няма намерение да иска от Брюксел ново продължаване на крайния срок и \"по-скоро ще лежи мъртъв в канавка, отколко да отложи Brexit \". \n                    \n                    \n                \r\n                \r\n                \r\n                \r\nДнес вестник \"Дейли телеграф\" съобщава за писмо, което той е изпратил вчера до членовете на своята партия, която той оглавява. В него той споменава за приетия току-що от парламента по инициатива на опозиционните партии законопроект, задължаващ правителството да поиска от ЕС продължаване на преговорите за Brexit и съдържащ забрана за излизане от ЕС без споразумение.\n\n\n\r\n\"Те току-що приеха закон, който ме заставя да моля Брюксел да продължи крайния срок за Brexit. Аз никога няма да направя това\", посочва премиерът. Ройтерс цитира негови думи, че той бил обвързан \"само на теория\" с новия закон.\n\r\nТелевизия \"Скайнюз\", цитирана от ТАСС, също съобщава днес, че в такъв случай против правителството може да бъдат подадени съдебни искове, а самият премиер може да се окаже зад решетките, ако откаже да изпълни волята на парламента и съответните съдебни решения.\n\r\nВестник \"Таймс\" пък пише, че високопоставени членове на кабинета на Джонсън започват да го призовават да приеме план Б и да се дистанцира от радикалните евроскептици, които настояват за \"твърд\" Brexit, т.е. без сделка.\n\r\n\"Според \"Скайнюз\" заради политическата криза Джонсън е прекъснал пребиваването си в шотландския замък Балморал, където се намира от вчера по покана на кралица Елизабет Втора, която по традиция прекарва там лятото и началото на есента. Премиерът се връща днес в Лондон, за да търси изход от създалата се ситуация, съобщава тв каналът.\n\r\nПравителството досега не е коментирало съобщението на Би Би Си, според което голяма група депутати вече са събрали юридически екип и са готови да поискат по съдебен път прилагането на закона, ако е необходимо.\n\r\nСпоред Джонсън единственият изход от задънената улица с Brexit -а е провеждането на нови избори и иска те да се състоят на 15 октомври, за да спечели нов управленски мандат и да разполага с оставащите две седмици, за да осъществи Brexit навреме. \n\r\nЗа да свика нови избори обаче той се нуждае от две трети от депутатските гласове, а опозиционните партии, включително Лейбъристката, вече заявиха, че ще гласуват или против, или ще се въздържат по този въпрос, докато законът, принуждаващ Джонсън да поиска отлагане на Brexit, не бъде изпълнен.\n\r\nДжонсън вече не успя на събере достатъчно гласове за нови избори при първия опит в сряда, припомня БТА. Има насрочено ново гласуване по въпроса в понеделник със слаби шансове премиерът да спечели.\r\n ", "date": "2019.09.07", "title": "Джонсън: По-скоро мъртъв, отколкото да отложи Brexit"}
{"url": "https://www.dnes.bg/mish-mash/2019/09/07/udi-alyn-napravil-sym-vsichko-koeto-metoo-iska-da-postigne.422104", "text": "Въпреки обвиненията в сексуално посегателство, Уди Алън продължава да твърди, че той подкрепя напълно движението #MeToo. Запитан дали съжалява за коментара си, който направи преди няколко години, че той може да е \"момчето от плаката\" на движението, режисьорът отговори: \"Ни най-майлко. Работил съм с хиляди актриси и нито една от тях не се е оплакала от мен. Нито едно оплакване. А и винаги съм плащал на жени толкова, колкото и на мъжете.\" \n\r\n\"Направил съм всичко, което движението #MeToo иска да постигне\", категоричен бе Алън пред журналиста на France 24 по време на премиерата на новия си филм \"Един дъждовен ден в Ню Йорк\", който обаче ще бъде разпространен на много малко места.\r\n                    \n                    \n                \r\n                \r\n                \r\n                По-ранните коментари на Алън относно движението бяха причината Amazon да разтрогне сделката си за четири филма с режисьора. От своя страна Уди заведе дело срещу компанията за 68 милиона долара.\r\nАлън дълго време е обвиняван от дъщеря си Дилън Фароу в сексуално посегателство. Режисьорът винаги е твърдял, че е невинен, а двете разследвания по случая не намериха доказателства, че през 1992 година, Алън е посегнал на дъщеря си.\r\nМного от актьорите, с които той е работил се обявиха в негова защита. Преди дни Скарлет Йохансон заяви, че \"обича Уди и винаги би работила с него.\" Думи, които обидиха Дилън Фарои и тя изрази своето възмущение в Twitter, пишейки, че актрисата \"има още много да учи за този проблем, който твърди, че разбира добре\".\r\n ", "date": "2019.09.07", "title": "Уди Алън: Направил съм всичко, което #MeToo иска да постигне"}
{"url": "https://www.dnes.bg/world/2019/09/07/uspeshno-prikliuchi-razmianata-na-zatvornici-mejdu-rusiia-i-ukraina.422106", "text": "Русия и Украйна успешно завършиха размяната на задържани и осъдени лица, като общо по 35 души бяха разменени всяка страна, заяви Татяна Москалкова, комисар по правата на човека при президента на Руската федерация Владимир Путин, пише вестник \"Комерсант\", цитиран от агенция \"Фокус\". \n\r\nПълните списъци на участниците в размяната не са оповестени.\r\nИзвестно е, че руската страна освободи в размяната режисьора Олег Сенцов, който беше обвинен в тероризъм.\r\nРъководителят на информационния портал РИА Новости Кирил Вишински се завърна в Русия. \"Украинская правда\" съобщава, че е екстрадиран и бившият артилерийски генерал Владимир Цемах, когото Украйна смята за замесен в катастрофата на малайзийския самолет над Донбас през 2014 г.\r\n                    \n                    \n                \r\n                \r\n                \r\n                Освободените украинци се срещнаха с президента на Украйна Владимир Зеленски. Той каза пред репортери, че днес, 7 септември, той е провел телефонен разговор с Владимир Путин, но не уточни подробности. Зеленски нарече успешно преминалата размяна първият етап от прекратяването на конфликта в Донбас.\r\nОчакваше се Русия да предаде на Украйна 24-те моряци, задържани от руските граничари в Керченския проток през ноември 2018 г. Един от адвокатите на моряците заяви, че те са освободени под личната гаранция на упълномощения представител на Върховната Рада Людмила Денисова.\r\nКоординаторът на групата адвокати, защитаващи украинските моряци Николай Полозов се изказа положително за размяната.\r\n\"Всъщност, освобождавайки моряците, Русия изпълни част от исканията на международния трибунал. Сега е ред да върне и корабите. Ако това се случи, тогава задълженията на Москва по решенията на международния трибунал могат да се считат за изпълнени “, заяви юристът.", "date": "2019.09.07", "title": "Успешно приключи размяната на затворници между Русия и Украйна"}
{"url": "https://www.dnes.bg/mish-mash/2019/09/07/myj-si-porycha-bira-za-67-689-dolara.422102", "text": "През последните 25 години австралийският журналист Питър Лейлор пътува по света и пише за... бира. Но мъжа, който е толкова пристрастен към питието, винаги е отказвал да плаща повече от 10 долара за халба.\r\n\"Обичам хубавата бира, както и виното, но не давам глупави пари за тях\", казва той пред CNN. Това си останало така до деня, в който Лейлор отива в хотел в Манчестър, Англия и си поръчва бира, чиято цена е около 6 долара. Сметката му обаче е близо 10 хиляди пъти повече.\r\n\"Виждате ли тази бира? Това е най-скъпата бира в историята\", пише журналистът в Twitter, качвайки снимка на питието си.\r\nВсичко започнало така - Лейлор оставил свой приятел на гарата, а след това отишъл в хотел Malmaison. В бара, той си поръчал \"нещо британско\". Барманката му предложила Heineken, а журналистът се примирил с IPA (която се оказала шотландска). Когато получава сметката, мъжът не носи очилата си.\r\n                    \n                    \n                \r\n                \r\n                \r\n                \"Просто ми се стори, че момчето е сбъркало нещо\", за това Лейлор попитал барманката каква е цената. Тя му отговорила и се разсмяла, но на журналиста не му било никак забавно. Сумата била изтеглена от сметката му, но когато той се оплакал на собствениците на хотела, те обещали да му върнат парите.\r\nЛейлор чакал притеснено десет дни.\r\n\"Не съм богат човек. С тази сума мога да купя колата си десет пъти\", казва той.\r\n ", "date": "2019.09.07", "title": "Мъж си поръча бира за... 67,689 долара "}
{"url": "https://www.dnes.bg/index/2019/09/07/ima-li-razlika-mejdu-siriiskite-migranti-v-turciia-i-turcite-v-germaniia.422107", "text": "Могат ли да бъдат сравнявани сирийските бежанци в Турция, които Ердоган заплашва, че ще пусне в Европа и турските мигранти в Германия? На този въпрос отговаря англоезичното издание на турския вестник Hurriyet, цитирано от агенция \"Фокус\". \r\nПрез първото десетилетие на управлението на Партията на справедливостта и развитието (ПСР) някои от консервативните й членове и привърженици бяха запалени да изразяват своеобразно възхищение към арабската / ислямската култура. Наблюдава се нетно увеличение на броя имена от арабски произход, дадени на новородени през първото десетилетие на новия век. Човек би могъл да види тази тенденция и в архитектурата, особено в новопостроените джамии.\r\r\n                \r\n                \r\n                Този копнеж по арабската / ислямската култура беше съпроводен от нарастването на антизападните чувства, което не се ограничаваше само до турците, живеещи в Турция, но също така стана тенденция сред турците, живеещи в Европа, въпреки че те нямат планове да се преместят да живеят в арабски страни, вместо в европейските.\r\nПрезидентът Реджеп Тайип Ердоган се радва на огромна популярност сред турските общности, живеещи в Европа. Постоянното му противопоставяне на европейските лидери направи щастливи тези, които не успяха да се почувстват като у дома си в Европа. И всъщност управляващите елити на ПСР се въздържаха да насърчават турците в чужбина да се интегрират напълно в общностите, с които са решили да живеят.\r\nВсяка теза идва със своята антитеза. Съчувствието към арабите и арабската култура започна да се променя след пристигането на сирийските бежанци. Турските светски кръгове никога не са били особени любители на арабите и те негодуваха срещу приветливото отношение, с което бяха посрещнати сирийските бежанци от първия ден.\n\r\nПо ирония на съдбата сред турският светски елит не са тези, които изживяват сирийската действителност в ежедневието си. По-скоро избирателите на ПСР, които даваха на децата си арабски именa са тези, които започнаха да изживяват тази реалност, както и децата им, споделящи класните си стаи със сирийските деца.\r\nЗачестяващата среща с арабската култура не се ограничаваше само с идването на сирийци. Броят на арабските туристи също се увеличи, замествайки намаляващия брой туристи от Запада, особено през 2015-16. Макар че бихте очаквали представителите на туристическата индустрия, от дребните магазини до таксиметровите шофьори, да се насладят на компенсирането на загубата на европейския пазар с арабския, напротив, колкото повече идваха арабските туристи, толкова повече станаха негодуващите срещу тях.\n\r\nНакратко, има ясно недоволство и всъщност нарастващ гняв срещу арабите и по-специално сирийските бежанци сред избирателите на ПСР. Част от негодуванието се основава на културни различия. Докато външен човек може да си помисли, че има много общи точки между турците и арабите, поради религиозна и регионална свързаност, дори турците, живеещи в градове близо до сирийската граница, се знае, че смятат, че са различни от арабите. Но друг основен мотив зад негодуванието е икономическият. При влошаващите се икономически условия мнозина смятат, че ограничените ресурси на страната се изчерпват от сирийците и че данъците им се използват за задоволяване на техните нужди.\r\nИкономическите трудности без съмнение подхранват още повече културното негодувание. Реалните числа на цените и инфлацията правят обикновените хора по-нервни. Ето защо през юли турските власти започнаха да премахват табелите на арабски на магазините, докато министърът на вътрешните работи заяви миналия месец, че в няколко турски градове ще започне програма за интеграция.\n\r\nЛетните месеци са времето през годината, когато много турски семейства, живеещи в Европа, се връщат да посещават Турция. Чудя се какво мислят, когато станат свидетели на напрежението между местните общности и сирийците. Какво съветват своите близки и приятели, когато се оплакват от „шумните сирийци, които викат на арабски през цялото време?“ Те казват: „Не се ядосвай, живях 30 години в Германия, но дори не знам 30 думи на немски “, както някои казваха в миналото с пълна гордост? Тези, които се гордеят, че носят традиционен шалвар във френските градове или не изпращат децата си в училищата в петък - съчувстват ли на сирийците, когато не изпращат дъщерите си в училищата?\r\nНякои може да възразят, казвайки, че не е рационално да се сравняват двете ситуации. Но сравнението не е за обстоятелствата, които са накарали или принудили тези хора да напуснат родината си, а обстоятелствата, в които живеят в момента. Въпросът е в това да живеем заедно, заключва изданието.", "date": "2019.09.07", "title": "Има ли разлика между сирийските мигранти в Турция и турците в Германия?"}
{"url": "https://www.dnes.bg/cars/2019/09/07/90-godini-ferari-neveroiatnata-istoriia-na-edna-kompaniia-za-27-miliarda.422008", "text": "\r\nТова си казвал Енцо Ферари още преди да създаде една от най-емблематичните коли в историята на автомобилостроенето. Още преди дори да осъзнае, че иска да строи коли.\r\nТази година, Ферари навършва 90 години от създаването си, а тифози от цял свят са се събрали на легендарната \"Монца\" за да видят с очите си, ще успее ли любимата им италианска марка да вземе върха във Формула 1 у дома. А историята започва така...\r\nПрез 1908 година, Енцо Ферари присъства на първото си автомобилно състезание. Тогава е едва на 10 години, но знае, че и той един ден иска да се състезава. Мечтата му се отлага, след като италианската армия го привиква за да се бие в Първата световна война.\r\n                    \n                    \n                \r\n                \r\n                \r\n                След като се връща от фронта, той трудно си намира работа. Кандидатства за позиция във Fiat, но така и не го наемат. За това Енцо намира мястото си в по-малка компания. През 1920 амбициозният млад мъж е нает от Алфа Ромео като състезател. От Алфа, той черпи много опит и, разбира се финанси, за да създаде своята компания. Девет години по-късно Енцо създава отборът на Ферари или така добре познатата Скудерия Ферари. Компания все още няма, а в скудерията се състезават шофьори с личните си автомобили. Най-често те били Алфа Ромео и за това през 1933 година, Скудерията станала официално част от отбора на Алфа във Формула 1.\r\nПрез 1937 година, Ферари закрил отбора си и станал изпълнителен директор на една от фабриките на Алфа Ромео за спорти коли. Но това не продължило дълго. Енцо не бил щастлив. Все пак негови са думите: \r\nГодина по-късно, Енцо вече е започнал работа по първото Ферари - AAC 815, но то не носи легендарната марка, тъй като Ферари е подписал договор с предишните си работодатели, да не използва фамилията си поне 5 години, когато става дума за състезания.\r\nВтората световна война удря спирачки на работата на състезателната компания на Ферари. Но веднага след войната започва да кипи неуморно. През 1947 година на бял свят се появява Ферари 125, първото, което може да носи името на Енцо след изтичането на договора с Алфа.\r\nПрез 60-те, колите на Ферари вече са показали пълната си мощ както на пистата, така и извън нея. За това през 1963 година Хенри Форд се опитва да купи част от бизнеса на италианската автомобилна компания. Сделката обаче се проваля, след като Енцо разбира, че ще трбява да моли за пари Форд ако иска да участва на състезания. Ядосан от отказа на Ферари, Хенри прави всичко възможно да победи Припкащото конче на пистата. Така започва едно от най-големите саревнования в автомобилния свят.\r\nНо не всичко върви по мед и масло. За да оцелее компанията, Ферари осъзнава, че трябва да продаде 50% от бизнеса си на някой друг. През 1969 година избира Фиат, компанията, която някога отказва да му даде работа.\r\nЕнцо умира през 1988 година, но преди това успява да създаде едно последно Ферари. Легендарното F40.\r\nИ до днес, компанията му си остава една от най-значимите в автомобилния бизнес. Макар практиката да се произвеждат малко автомобили, за да могат да бъдат карани само от \"хора с мечти\", да е прекратена през 2015 година, Фераритата все още са рядкост на пътя. Бизнесът струва над 27 милиардарда долара, а пари в него идват от всякъде - лицензи за бижута, дрехи, седем увеселителни парка и, разбира се, Формула 1.\r\n \r\n \r\n \r\n ", "date": "2019.09.07", "title": "90 години Ферари – невероятната история на една компания за $27 милиарда "}
{"url": "https://www.dnes.bg/world/2019/09/07/merkel-ot-kitai-klimatichnite-promeni-sa-globalen-problem.422108", "text": "В реч пред студенти в Китай днес германската канцлерка Ангела Меркел нарече борбата с климатичните промени глобален проблем и призова международната общност към действие, предаде ДПА.\n\r\nГоворейки пред студенти в университета \"Хуачжун\" в китайския град Ухан Меркел посочи, че промените в климата са причинени от всички и затова всеки трябва да се ангажира с този проблем. \"Защитата на климата е отговорност на всеки един от нас, - подчерта тя. - Поради мащабите и икономическата мощ на Китай, международната общност има нужда от значим принос на Китай в тези усилия.\"\n\r\nМеркел обърна внимание също така, че в условията на глобализацията наличието на общи правила е належащо. Многостранни действия, а не протекционизъм, например в търговията, са необходими. \"В крайна сметка, протекционизмът вреди на всички нас\", изтъкна канцлерката в последния ден от 3-дневното си официално посещение в Китай, предаде БТА.\n                    \n                    \n                \r\n                \r\n                \r\n                \r\nОчаква се по-късно днес тя да посети голям завод за резервни авточасти в Ухан, дял от който е германска собственост. Вчера тя разговаря с китайския президент Си Цзинпин и с премиера Ли Къцян в Пекин. Тя изрази пред тях надежда, че търговският спор между САЩ и Китай може бързо да бъде разрешен, защото вече обхваща и други части от глобалния пазар. По време на визитата си тя също така се обяви в защита на \"правата и свободите\" на гражданите на Хонконг.\n\r\nОчаква се Меркел да отлети за Берлин в края на днешния ден.", "date": "2019.09.07", "title": "Меркел от Китай: Климатичните промени са глобален проблем "}
{"url": "https://www.dnes.bg/stranata/2019/09/07/oblachno-nad-iztochna-bylgariia-v-nedelniia-prediobed.422105", "text": "През нощта над по-голямата част от страната ще е предимно ясно и почти тихо. Главно над крайните западни райони ще има временни увеличения на облачността и на отделни места там ще превали, а до сутринта в източните райони и на места в котловините ще се образуват мъгли.\n\r\nУтре ще преобладава слънчево време. Преди обяд над Източна България ще има значителна ниска облачност, а след обяд над планините ще се развива купеста и на отделни места ще превали, сочи прогнозата за времето на НИМХ. Ще духа слаб до умерен вятър от източната четвърт. Максималните температури ще се между 27 и 32 градуса.\n\r\nНад Черноморието преди обяд облачността ще е значителна - предимно ниска, като на места сутринта ще има и мъгли. Около пладне облачността ще се разкъса и намалее и до края на деня ще преобладава слънчево време. Ще духа до умерен изток-североизточен вятър. Максималните температури на въздуха ще са между 24 и 26 градуса, близки до температурата на морската вода. Вълнението на морето ще е 2-3 бала.\n                    \n                    \n                \r\n                \r\n                \r\n                \r\nНад планините ще преобладава слънчево време, но ще се развива купеста облачност и на места, главно в следобедните часове, в масивите от Югозападна България ще превали и прегърми. Вятърът ще е предимно от север и североизток - слаб до умерен. Максимална температура на височина 1200 метра ще е около 21 градуса, на 2000 метра - около 14 градуса.\n\r\nВ понеделник и вторник ще преобладава слънчево време, с максимални температури в повечето места между 27 и 32 градуса. През първия ден, след обяд, над планинските райони от Западна България ще се развива купеста облачност, но само на отделни места ще има краткотрайни превалявания. Ще продължи да духа слаб до умерен вятър от източната четвърт.\n\r\n ", "date": "2019.09.07", "title": "Облачно над Източна България в неделния предиобед"}
{"url": "https://www.dnes.bg/world/2019/09/07/jurnalist-kym-salvini-do-polovin-godina-shte-si-teglish-kurshuma.422109", "text": "В България, скандални снимки се опитват да нарушат имиджа на политиците. А в Италия, журналист предрече самоубийството на лидера на партията \"Лига\", бивш вицепремиер и вътрешен министър Матео Салвин. Разбира се, това доведе само до подкрепа на крайнодесния политик и започване на разследване срещу радиожурналистът Фабио Санфилип. \r\nПо повод решението на Салвини от началото на август да предизвика падане на коалиционното правителство с участие на Лигата и на Движение 5 звезди радиожурналистът Фабио Санфилипо му отправи чрез Facebook послание, цитирано днес във в. \"Република\". Авторът твърди, че италианският политик \"се е обесил сам\".\r\n\"Ще изгубиш 20 до 25 на сто бъдещи гласоподаватели, знаеш ли това? И какво ще правиш сега? Нямаш работа, не знаеш нищо да правиш, нямаш място в Европарламента, изгуби министерския си пост\", изброява той.\r\n                    \n                    \n                \r\n                \r\n                \r\n                \"Наистина си в парламента (Салвини е сенатор, уточнява АФП), но с оглед живота, който си свикнал да водиш, до половин година ще си теглиш куршума\", пише журналистът.\r\n\"Съжалявам за дъщеря ти, но тя ще има време да се възстанови, стига да получи грижи от компетентни лица\", добавя Санфилипо по повод малката дъщеря на Салвини.\r\nСпоред \"Република\" впоследствие посланието е било изтрито.\r\nРАИ заяви, че започва разследване. Междувременно основният политически противник на Салвини - левоцентристката Демократическа партия, заместила \"Лигата\" в правителството, подкрепи нейния лидер.\r\n\"Нападките срещу Салвиин са тежки и неприемливи\", заяви депутатът-демократ Микеле Анцалди.\r\nЖурналистът от РАИ не би трябвало да преминава \"границата на приличията и на човешкото уважение\", заяви Матео Ренци, бивш премиер от левицата.\r\nСамият журналист, цитиран тази сутрин в медиите, се защити с думите: \"Бих написал това послание отново, без обаче да споменавам момичето и като уточня по-добре казаното за самоубийството на водача на Лигата.\r\nДумите за самоубийство \"не са покана да се застреля, а констатация, че се е унищожил сам като политик\", увери Санфилипо.\r\n\"След това медийната машина на Лигата бързо се вкопчи в думите ми, за да ги използва, както й е удобно\", добави той.", "date": "2019.09.07", "title": "Журналист към Салвини: \"До половин година ще си теглиш куршума\""}
{"url": "https://www.dnes.bg/sport/2019/09/07/daniel-rikardo-za-smyrtta-na-iuber-iadosan-sym-che-se-sluchi-otnovo.422007", "text": "Преди седмица, Даниел Рикардо минава през най-безсънната си нощ. Той се прибира в хотелската си стая в Белгия и обмисля дали на следващия ден да се върне обратно на пистата. Няколко часа по-рано Антоан Юбер е загубил живота си на Спа по време на състезанието от Формула 2.\r\n\"Когато си дете и го гледаш по телевизията си някак дистанциран. Но когато се случи на някой от твоите колеги... вече се превръща в истина. А ти си мислиш: \"Да, това може да се случи на всеки един от нас\", казва Рикардо пред BBC Sport.\r\n В нощта след инцидента, Рикардо, който печели няколко Гран Прита с отбора на \"Ред Бул\" преди да се прехвърли в този на \"Рено\", не успява да спи. Ума му се бори с гнева, но и с емоциите: \"Питах се, трябва ли да се състезавам утре? Морално ли е да изляза на пистата? Правилното нещо ли е за мен? После си казах, че ще изчакам до обяд. Ако отново имам съмнения, то най-безопасно за мен щеше да е да не се състезавам.\"\r\n                    \n                    \n                \r\n                \r\n                \r\n                На следващия ден никой не се усмихва. Всеки е вглъбен в себе си, прежиява го сам.\r\nЮбер не е първият, който умира по този начин. През 2014 година Жул Бианки катастрофира и загива заради фатални наранявания на главата. Двамата с Рикардо били близки приятели.\r\n\"Смъртта на Жул ме засегна много. Не очаквах тъгата и болката да траят толкова дълго време. -  спомня си Даниел. - После започваш да вярваш, че времето лекува всичко. Мислиш си, че скоро не е ставал инцидент Спортът ни е по-безопасен и ние се намираме на едно добро място. И тогава се случва. И е голям шок.\"\r\n\"Ядосан съм, че се случи отново. Мислих си, че сме преминали този период\", заявява той.\r\n ", "date": "2019.09.07", "title": "Даниел Рикардо за смъртта на Юбер: \"Ядосан съм, че се случи отново!\"  "}
{"url": "https://www.dnes.bg/politika/2019/09/07/iordanka-fandykova-na-sofiia-i-e-nujna-posledovatelnost.422110", "text": "На София са й нужни последователност и постоянство, за да се развива добре, това заяви пред телевизия \"Европа\" Йорданка Фандъкова, която отново се кандидатира за кмет. Това са и мотивите й да се включи отново в битката за Столицата.\r\n\"Работата изисква много последователност, постоянство, като не се отказваш пред трудностите, предизвикателствата и неудачите. Наложихме скорост за развитие на града и промяна на града, която изисква да продължим, за да може градът да се развива. Заварихме го в постоянни кризи. Голяма част от тях за радост вече са забравени. Скоростта, която наложихме, сега се струва, че като че ли е естествена, но не. Тя изисква много работа, конкретна визия и много конкретни задачи. Имам опита, но имам и енергията и новите идеи, за да продължи развитието на града“, добави още Фандъкова. Столичният кмет посочи и, че не приема битката за столицата като игра, а по-скоро като сериозно предизвикателство и сблъсък на идеи: „Аз участвам в състезание за развитие и промяна на града с много конкретни идеи и проекти. Предлага, много ясен график за работа с три основни задачи. Във времето приоритетите се променят, защото градът се развива. Докато сега работихме много активно за промяна на базовата структура в града, за екологията, образованието, днес вече можем да се обърнем активно към кварталите, кварталните улици, паркирането, междублоковите пространства, да акцентираме върху чистия въздух и разбира се технологиите и активното им включване в работата на Столична община, администрацията и работата на града като цяло, защото хората очакват прозрачна работа на администрацията. Това се постига най-добре чрез технологиите. Също така залагаме и на това, както и на големите стратегически проекти, които създават средата за развитието на икономиката в града“, коментира още столичният кмет.\r\n                    \n                    \n                \r\n                \r\n                \r\n                 В отговор на въпроса защо е допуснала акумулация на напрежение във връзка със столичните ремонти точно в годината на кметски избори, Фандъкова обясни по какъв начин некачествената работа на фирмите-изпълнители на обществените поръчки не бива възнаградена:\r\n„Това са санкциите, които съм налагала, най-големите в държавата. За „Граф Игнатиев“ само до този момент санкциите са над половин милион лева при положение, че цялостният проект не е финализиран. За градините „Кристал“ и „Свети Климент Охридски“ санкцията е близо 200 000 лева“, посочи столичният кмет. На въпроса защо трябва да се стига до санкции Фандъкова отвърна, че отговорът на този въпрос е в предложенията, които са подготвени за промяна в законите: „Защото докато в момента разполагаме с инструмента на санкциите, които безспорно респектират, но очевидно не вършат докрай работата. На никоя фирма или проектант не му е приятно да вземеш част от печалбата му като санкции и да го задължиш след това да отстранява за своя сметка, ако има неудачи. Това, което искам, и с главния архитект сме подготвили такова искане за промяна, е да се носи професионална отговорност от всички нива: проектант, надзор и изпълнител. Това означава да могат да се прекратяват права на фирми и компании или студиа.\"", "date": "2019.09.07", "title": "Йорданка Фандъкова: На София й е нужна последователност "}
{"url": "https://www.dnes.bg/mish-mash/2019/09/07/djyd-lou-ostava-v-noviiat-papa-samo-po-edna-salfetka.421609", "text": "Миналата седмица бе пуснат първият тийзър за „Новият папа“ на Паоло Сорентино. Италианецът, заедно с Джъд Лоу и Джон Малкович  заминаха за Венеция, където да представят сериала, а там британецът издаде пикантна тайна около лентата.\r\nВ тийзъра видяхме Лени, който би трябвало да е в кома, само по плувки, разхождайки се по плажа пред погледите на смаяни дами. Но с тях, Лоу дори е прекалено облечен.\n\r\n\"Ще се изненадате, че тези плувки всъщност не бяха най-оскъдното ми облекло във филма, смее се актьорът. – Един ден попитах художника по костюмите какво ще обличам днес и той вдигна едно мъничко парченце плат. Снимах го, защото това беше наистина най-малкият костюм, който някога са ме карали да нося.”\r\n                    \n                    \n                \r\n                \r\n                \r\n                Само по салфетка – така Джъд Лоу ще се появи по екраните. Но по думите на Сорентино, голотата в \"Новият папа“ ще е много, но разпределена – колкото голи мъже, толкова жени, така и животни, както се пошегува сам режисьорът. \r\n\r\nДжъд Лоу призна, че още когато са снимали във Венеция, Сорентино е имал идея за продължение на сериала.\r\n\"По това време ми изглеждаше невъзможно Лени Белардо да отиде по-далеч, отколкото ние го бяхме завели. Но идеята на Паоло е прекрасна“, заяви актьорът.\r\nМалкович също похвали режисьора: \"Аз съм в ролята на новия папа. Той е отличен сценарист и мисля, че с тази поредица се обръща към копнежа на хората за нещо духовно, в което биха могли да повярват.”\r\nОт журналистите във Венеция двамата бяха запитани, дали имат намерение да се пенсионират. Малкович отговори в типичния за него стил:\r\n\"Предполагам, че когато му дойде времето, просто ще се пенсионирам. Аз не съм Франк Синатра, че да обявявам предварително кога ще стане това”.\n\r\n ", "date": "2019.09.07", "title": "Джъд Лоу остава в \"Новият папа\" само по една... салфетка "}
{"url": "https://www.dnes.bg/index/2019/09/07/igra-sys-smyrtta-sisa-kokainyt-za-bedni-v-gyrciia.422111", "text": "Киселина от акумулатори и метамфетамин са съставките на една смъртоносна дрога, която мълниеносно се разпространява из Гърция, понеже е евтина. Наричат я \"кокаин на бедните\", пишат от .\n\r\nЕдна синтетична дрога се превръща във все по-голям проблем за Гърция. Който не може да си позволи кокаин или хероин, прибягва до евтината \"Сиса\". Наркотикът може да се пуши в стъклена лула или да се инжектира венозно. Една доза \"Сиса\" струва едно до две евро. Дрогата е евтина, защото производството ѝ е елементарно.\n\r\n\"Сиса\" е разновидност на метамфетамина \"Кристал мет\". Тя се произвежда от отпадни продукти - машинно масло, киселина от акумулатори или дори сярна киселина. Тези съставки се набавят лесно, а от тях се получава силно отровна смес.\r\n                \r\n                \r\n                \r\n\n\r\n\"Основните странични действия се дължат именно на тези съставки\", казва германският експерт по дрогите Норберт Водарц от Университетската клиника в Регенсбург. \"Всичко това се дължи на боклуците, които се съдържат в \"Сиса\". Въпросът опира до пари - \"Кристал мет\" просто е много по-скъп\", посочва той.  \n\r\nХората, които вземат евтината дрога, си играят със смъртта, а при „Сиса“ тя настъпва твърде бързо. \"Мнозина си мислят, че могат да изкарат около година. Но всъщност този наркотик нанася непоправими щети много по-рано\", разяснява ученият. Той води до обширни абсцеси и инфекции в целия организъм, до загнояване на вътрешните органи. Така в крайна сметка се стига до инсулт или инфаркт. Хората, които консумират „Сиса“, често имат халюцинации и изблици на агресия. Друг симптом е рязката загуба на тегло, обяснява  Водарц.\n\r\nПроблемът не е нов - в Гърция знаят за този вид дрога още от 2010-2011 година. Тогава за първи път беше регистрирана и засилената му консумация. \"По същото време се увеличиха много и случаите на нови заразявания с вируса на СПИН, което беше последица от интравенозната употреба на синтетичната дрога\", посочва германският експерт. \"Сиса\", но и \"Кристал мет\" притъпяват чувствителността. Затова много от наркозависимите вече не са в състояние да внимават с какви игли се инжектират. Това увеличава възможностите за разпространение на СПИН“, казва Водарц.\n\r\n\n\r\nНай-сериозен е проблемът с консумацията на този вид наркотик в столицата Атина. Безработицата, безпаричието, липсата на покрив над главата и на всякаква перспектива за бъдещето са основните причини, поради които хората посягат към евтината дрога. В Гърция много видове метамфетамини са евтини и се намират лесно. Те действат бързо, интензивно и относително дълго време. Синтетичната дрога не е рядкост по улиците на гръцката столица, а броят на зависимите постоянно расте. Точни данни за това обаче няма.\n\r\n\"Логиката е много проста: хората вземат това, което е по джоба им. В случая - една дрога, която е много нечисто произведена. Но друга те просто не могат да си позволят\", казва още Норберт Водарц.\r\n   ", "date": "2019.09.07", "title": "Игра със смъртта: \"Сиса\", кокаинът за бедни в Гърция "}
{"url": "https://www.dnes.bg/mish-mash/2019/09/07/kak-biust-na-hitler-se-ozova-v-mazeto-na-frenskiia-senat.422005", "text": "В продължение на 75 години, Сенатът във Франция, който се помещава в Люксембургският дворец крие срамна тайна. В мазето, с местонахождение известно само на шепа хора, е скрит бюст на Адолф Хитлер.\r\nНо нищо не може да бъде скрито за вечни времена. Преди дни, разследване на вестник  Le Monde разкри за съществуването на статуята, с размер 2 на 3 метра, която била заобградена от документи, нацистки флаг и други вещи от Окупацията.\r\nЖурналистът Оливър Фей само бил чувал, че в подземията на Сената се крие бюст на Хитлер, останал там след Втората световна война, когато дворецът бил централа на Луфтвафе. Дълго време, той се опитвал да получи потвърждение от властите, дали историята е истина. Най-накрая главният архитект на Сената, Деймиън Дешелет признава, че скулптурата същества. \"Как знаете за това?\", пита той Фей.\r\n                    \n                    \n                \r\n                \r\n                \r\n                Точно как бюстът и флагът са останали скрити, в една толкова важна за Франция сграда, остава мистерия. Но ходът на събитията може да бъде предположен с доста голяма точност.\r\nПрез август 1944 година германската армия се сражава с французите и опозицията в Париж. Накрая е принудена да се предаде. Служителите на Луфтвафе бързат да напуснат Люксембургският дворец и оставят всичко след себе си да тъне в хаос. Стените са разрушени, мебелите - струпани на купчина. Същото е и в съседната сграда, известна като \"Петит Люксембург“. Тогава тя е била резиденцията на командира на германските военновъздушни сили Хюго Шперле, а сега е на президента на Сената Жерар Ларшер.\r\nЗа освободените французи, това е момент на екстаз. Те взимат всичко - флагове, значки, всъщност, каквото намерят,  изоставено от окупатора. Прибират вещите като трофеи, а черният пазар за нацистки стоки процъфтява. В цялата тази безредица, според историците, някой най-вероятно заделя бюста на Хитлер и флага. Носи ги в мазето, покрива ги и ги оставя там. През годините, знанието за тяхното съществуване се предавало от човек на човек, но групичката \"посветени\" останала малка.\r\nЕдин от бившите сенатори признава, че е научил за бюста на Хитлер, но повечето идват и си отиват. За това служителите рядко споделят с тях тайната си.\r\n\"Представям си как те отиват в мазето от време на време и го гледат за изпитат малко тръпка\", казва Оливър Фей пред BBC.\r\nТова не е единственото, което се крие в Сената. Той не е толкова тайна, но все пак е далеч от очите на посетителите. Бункерът в Петит Люксембург е построен още преди войната в случай на въздушни нападения. Германците го използвали като свой офис. Днес, той е като капсула на времето. В нето може да се види мотор, задвижван от педали, който служел за захранване, в случай, че електричеството спре. На стените висят гумени костюми, използвани в случай на газова атака или замърсяване с радиация. Германците са оставили още две кутии - едната с противогаз, а другата - с газова лампа.\r\nВ отговор на Le Monde служителите на Сената признават, че там има много документи от нацистите, както и мебели с печата на Третия райх. Какво трябва да се стори с тях, се е превърнало в чувствителен въпрос за французите.\r\nПрезидента на Сената Жерар Ларшер поиска разследване на случая.", "date": "2019.09.07", "title": "Как бюст на Хитлер се озова в мазето на френския Сенат "}
{"url": "https://www.dnes.bg/notifikacii/2019/09/07/fenove-opitaha-da-pusnat-dron-s-nadpis-kosovo-e-srybsko-nad-prishtina.422112", "text": "Осем привърженици на националния отбор на Чехия се опитаха да пуснат дрон, който да носи знаме с надпис \"Косово е сръбско\" в Прищина по врече на мача  от квалификациите за европейско първенство през 2020 г.  Те са били задържани, съобщават от bTV.\r\nДен преди мача 8 човека от гостуващата агитка са били арестувани - 6 мъже и 2 жени. Един от феновете има и сръбско гражданство. Причината е, че у тях е открит дрон и знамена, на които пише \"Косово е сръбско\". Според местните власти в Косово, те са щели да опитат да развеят знамето по време на мача, докато управляват дрона извън съоръжението.\r\nИ шестимата са били вкарани в ареста. От тях са иззети две сръбски знамена, дрон, транспарант, камера и две радиостанции. Веднъж вече дрон със знаме прелетя над стадиона по време на мач между Сърбия и Албания. Тогава на него беше закачено знамето на Велика Албания, в чиито територии попада и Косово. Областта обяви независимост от Сърбия през 2008 г. От чешкия тим предупредиха привържениците, че на стадиона ще се допускат само чешки знамена, а не такива на други държави.", "date": "2019.09.07", "title": "Фенове опитаха да пуснат дрон с надпис \"Косово е сръбско\" над Прищина"}
{"url": "https://www.dnes.bg/mish-mash/2019/09/07/spored-zodiiata-kakvo-da-ochakvate-v-liubovta-prez-septemvri.421991", "text": "Една от главните причини, поради които се обръщаме към астрологията, е, за да разберем какво ни очаква в бъдеще. Тази наука има отговор за голяма част от въпросите, свързани с личния, професионалния и любовния ни живот. \r\nВсеки от нас иска да разбере какво го очаква на романтичния фронт и астрлогията задоволява и това любопитство.\r\n \r\n\r\n\r\n\r\n\r\n\r\n\r\n\r\n\r\n\r\n\r\n", "date": "2019.09.07", "title": "Според зодията: Какво да очаквате в любовта през септември "}
{"url": "https://www.dnes.bg/stranata/2019/09/07/topla-sybota-nad-zapadna-bylgariia-shte-e-oblachno.422079", "text": "Днес над западната част от страната ще се развива купеста облачност и на отделни места, главно в планините и планинските райони ще има краткотрайни валежи от дъжд. \r\n\r\nНад останалата част от страната времето ще е предимно слънчево. Ще духа слаб до умерен вятър от изток-североизток. \r\n\r\nМаксималните температури ще са между 26 и 31 градуса, сочи прогнозата на НИМХ.\r\n\r\nНад масивите от Югозападна България облачността ще е значителна, предимно купеста и там на много места ще има валежи от дъжд. Максимална температура на височина 1200 метра - около 20 градуса, на 2000 метра - около 14 градуса.\r\n\r\nПо Черноморието ще е предимно слънчево. Ще духа слаб до умерен североизточен вятър. Максимални температури ще са между 25 и 27 градуса. Температурата на морската вода е 24 - 26 градуса. Вълнението на морето ще е около два бала. \r\n ", "date": "2019.09.07", "title": "Топла събота, над Западна България ще е облачно "}
{"url": "https://www.dnes.bg/world/2019/09/07/susha-i-voden-rejim-v-aliaska-pojari-v-avstraliia.422081", "text": "Горещото и сухо лято в Аляска доведе до суша в редица населени места, където бяха въведени и ограничения, предаде Асошиейтед прес.\r\n\r\nНай-засегнати са Селдовия и Нануолек на полуостров Кенай южно от Анкоридж. Там е издадено бедствено положение. \r\n\r\nВ Нануолек водоподаването се спира за по 12 часа на ден, а в Селдовия в ресторантите храната се сервира в хартиени чинии, а тоалетните с автоматично пускане на водата преминаха на ръчен режим.\r\n\r\nГорски пожари пък обхванаха големи части на Източна Австралия през първата седмица на пролетта там, предаде ДПА, цитирана от БТА. Изгоряха над 20 къщи.\r\n\r\nОгнената стихия вилнее в югоизточната част на Куинсленд и в северната част на Нов Южен Уелс. Жители на дузина отдалечени села бяха призовани да се евакуират. Един пожарникар е пострадал тежко в гасенето на пожарите. В борбата със стихията са мобилизирани стотици пожарникари.\r\n\r\n\r\n\r\n ", "date": "2019.09.07", "title": "Суша и воден режим в Аляска, пожари в Австралия"}
{"url": "https://www.dnes.bg/world/2019/09/07/nad-40-sa-veche-jertvite-na-uragana-dorian-na-bahamite.422082", "text": "Жертвите на урагана Дориан на Бахамските острови станаха вече 43.\r\n\r\nМного хора продължават да се издирват и властите очакват броят на загиналите да се увеличи значително. Тридесет и пет от жертвите са на островите Абакос, а останалите са на остров Гранд Бахама.\n\r\nДориан връхлетя Бахамите като ураган от пета степен. После той се отправи към двете Каролини на източното американско крайбрежие и ги достигна като ураган първа степен. \r\n\r\nСега се е насочил към атлантическото крайбрежие на Канада, където е очакван тази вечер, пише БТА.\r\n ", "date": "2019.09.07", "title": "Над 40 са вече жертвите на урагана Дориан на Бахамите"}
{"url": "https://www.dnes.bg/kino/2019/09/07/maikyl-kein-spodelia-poslednata-liubov-na-g-n-morgan.421009", "text": "Има нещо тъжно в думата \"последно\". В това ще ни убеди и Сандра Нетелбек с филма си \"Последната любов на г-н Морган\". Минорно-красива история за самотен американски вдовец, преместил се да живее в романтичния град Париж.\r\nПрофесор по философия Матю Морган (Майкъл Кейн) е приел съдбата и загубите си и е затворил живота си около срещата с икономката и стара позната. Надеждата му за щастие се е закотвила в миналото, когато е живял със семейството си в своята родина.\r\nСамотното му преживяване е обърнато наопаки от случайно запознанство с млада французойка - учителка по танци (Клеманс Поези). Двамата персонажи започват интересна връзка, като всеки има какво да намери у другия. За младата жена той е починалия й баща, а той открива в нея черти на покойната си жена.\r\n                    \n                    \n                \r\n                \r\n                \r\n                Майкъл Кейн прави прекрасна роля, усещайки предимствата и недостатъците на напредналата възраст. Първоначално ролята е замислена за французин, но Нетелбек променя сценария и превръща героя в американец. Симбиозата между двамата актьори е прекрасно вдъхновение, а персонажите им създават отношения, които докосват гледащия.\r\nГледайте \"Последната любов на г-н Морган\" на 7 септември от 22.30 часа по телевизия .", "date": "2019.09.07", "title": "Майкъл Кейн споделя \"Последната любов на г-н Морган\" "}
{"url": "https://www.dnes.bg/index/2019/09/07/hiliadi-probvat-da-dokajat-che-grad-v-germaniia-ne-syshtestvuva.422083", "text": "Около 2000 души се опитват да спечелят един милион евро, предлагани от германския град Билефелд, ако някой представи солидно доказателство, че той не съществува, съобщи Асошиейтед прес.\r\n\r\nГрадските власти обявиха наградата миналия месец. Те заявиха, че няма да поставят бариери пред въображението и креативността на кандидатите за милиона. Ще разглеждат обаче само неоспоримите доказателства.\r\n\r\nКонспиративната теория, че гр. Билефелд не съществува, се появи през 1994 г. Лансира я компютърният специалист Ахим Хелд. Той пусна сатиричната закачка в интернет, за да се подиграе на изобилстващите в мрежата конспиративни теории. \r\n\r\nДори и германският канцлер Ангела Меркел веднъж се пошегува, че се съмнява в съществуването на град Билефелд, който е разположен само на 330 километра западно от Берлин.\r\n\r\nКрайният срок за участване в конкурса беше в сряда. Резултатът ще бъде обявен на 17 септември. \r\n \r\n/БТА/\r\n ", "date": "2019.09.07", "title": "Хиляди пробват да докажат, че град в Германия не съществува"}
{"url": "https://www.dnes.bg/obshtestvo/2019/09/07/golemi-piiachi-li-sme-na-vseki-bylgarin-se-padat-po-12-l-godishno.422084", "text": "Българите изпиват средно по 12,3 л алкохол годишно, показва международно проучване. Това ни нарежда на шесто място в света по изпит алкохол на глава от населението, а средното количеството на изпития твърд алкохол в България е 5,3 л. \n\r\nСпоред проучването естонците пият най-много - 14,3 л, а след тях с половин литър по-малко са чехите. След това застават германците и австрийците с 13 л годишно, пише „24 часа“.\n\r\nАлкохолът в България е бил най-евтиният в Европейския съюз през 2018 г., показват данни на Евростат, разпространени в петък. В тях са включени спиртните напитки, виното и бирата. \n\r\nРавнището на цените в Румъния е същото като у нас, а след това Унгария и Чехия. Ако средното равнище на цените на алкохола в ЕС е 100, у нас цената е 74 единици. \n                    \n                    \n                \r\n                \r\n                \r\n                \r\nНа другия край в тази класация е Финландия, където индексът на алкохолните цени е 182, следвана от Ирландия, където е 177.\n\r\nСпоред данните на Евростат българите харчат 1,7% от общите си разходи за пиене. Това са приблизително 1,2 млрд. лв., или близо 400 лв. на домакинство. Харчим с 0,1% повече от средното за Европейския съюз.\n\r\nНай-много средства за алкохол заделят в Естония, Латвия и Литва. Най-малко пък харчат испанците - под 1% от разходите.\n\r\nСпоред Националния статистически институт близо 15% от българите пият всеки ден или няколко пъти през седмицата, а пиещите веднъж в месеца са 30%. Всеки трети българин пък посочва, че не употребява алкохол.\n\r\nСтатистика на Световната здравна организация показва, че българите пият най-много на Балканите. След нас са румънците със средно 10 л на човек, сърбите и македонците с 9 л, гърците - със 7 л, а турците пият най-малко - едва 2 л.\n\r\nНаблюдава се тенденция при намаляване на възрастта при децата, които употребяват алкохол. Често подрастващите опитват спиртни напитки още на 13 години, но предпочитано питие за тях е бирата. Това се отнася за младежите не само в България, но и в цял свят.\r\nУпотребата на лек алкохол нараства у нас през последните години. За изминалото десетилетие българинът е увеличил консумацията на бира със 7,5 л. През 2008 г. сме изпивали по 16,1 л годишно, а през 2018 г. те нарастват до 23,6 л. Въпреки това производството на пиво от малц за страната ни е намаляло през последните 10 години от 553 000 литра на 499 000 литра.\r\n ", "date": "2019.09.07", "title": "Големи пиячи ли сме? На всеки българин се падат по 12 л годишно"}
{"url": "https://www.dnes.bg/index/2019/09/07/grisho-interesen-mach-no-ne-mi-se-poluchi-prodyljavame-napred.422087", "text": "Григор Димитров отпадна от Откритото първенство на САЩ по тенис, след като за първи път в кариерата си достигна до полуфинал. Там обаче той беше отстранен от руснака Даниил Медведев. \n\r\n\"За мен беше доста интересен мач. Мисля, че мога да извлека доста неща от него. В най-важните моменти не ми се получи, а и Медведев игра добре в тези ситуации. Имаше моменти, в които не очаквах някои неща от него, но той ги направи и това оказа влияние. Не очаквах да загубя с 0:3 сета, но резултатът не мисля, че отговаря на мача. Мисля, че играх добре, дадох всичко от себе си\", бяха първите думи на Димитров след загубата, цитрани от bTV.\n\n\r\r\n                \r\n                \r\n                Следващият турнир, за който българинът е заявил участие, е в Пекин. Надпреварата трябва да започне на 30 септември. \n\r\n\"Трябва бързо да премина през следващите дни. Да съм в добра форма за турнирите в Азия. Имаше много позитиви от турнира. Последните седмици нямах добри резултати, а сега стигнах до полуфинал за първи път тук. Тенисът е една игра, ако не се наслаждаваш, ако не я правиш с любов, няма да се отплати“, каза Григор Димитров. \n\r\n„Последните седмици бяха много тежки, с много тренировки, гордея се с това, че играя отново. Не искам да бъда прекалено разочарован. Разбира се, в момента не ми се говори много за това, но продължаваме напред\", допълни Гришо.\r\nДаниил Медведев призна, че е имал късмет в първия сет, който спечели след тайбрек срещу Григор Димитров. \"Григор беше по-добрият играч в първия сет. Мисля, че имах късмет да го спечеля. Това беше ключовият момент, който промени мача. След това играх по-добре от него. Самочувствието ми се промени и успявам да спечеля тези луди мачове, които преди два месеца може би щях да загубя\", коментира Медведев.\n\r\n\r\n ", "date": "2019.09.07", "title": "Гришо: Интересен мач, но не ми се получи. Продължаваме напред"}
{"url": "https://www.dnes.bg/index/2019/09/07/kak-da-pomognete-na-decata-da-se-spraviat-s-uchilishtniia-stres.421913", "text": "Училище, домашни и подготовка за тестове, занимания след училище, тормоз от съученици... Понякога забравяме, че децата също са подложени на всекидневен стрес. В резултат, може да настъпят промени в настроението или поведението им. Стресираните деца са раздразнителни, страдат от безсъние, липса на апетит, главоболие, болки в стомаха.\r\n\r\n\r\nСутрин, ранно ставане, опашка пред банята, забавяне със закуската или пропускане... Хаос, през който преминават всички родители и деца, или поне в първите седмици от новата учебна година. Хаотичните сутрини задават настроение за деня. От това как преминават нашите първи часове, зависи как ще сме през останалата част от деня. Ето защо е важно, сутрин да няма крясъци, разплакани деца, родители, които се карат.\r\r\n                \r\n                \r\n                \r\nДецата, които получават достатъчно пълноценен сън, е по-вероятно да бъдат по-малко раздразнителни. Пълноценната почивка ще им помогне да са по-продуктивни в училище и да се справят по-лесно със стресовите ситуации.\r\n\r\nДецата винаги показват по един или друг начин, че изпитват стрес, че някой ги тормози в училище. Покажете им, че сте отворени за комуникация по всяко време и на всякакви теми. Ако се чувате по телефона през деня или вечер, когато се събере цялото семейство, не забравяйте да попитате как е преминал денят им. Така ще намерите решения на проблемите им.\r\n", "date": "2019.09.07", "title": "Как да помогнете на децата да се справят с училищния стрес? "}
{"url": "https://www.dnes.bg/eu/2019/09/07/es-se-podgotvia-za-vse-po-golemiia-risk-ot-brexit-bez-sdelka.421964", "text": "Брюксел отправи във вторник последен призив към европейците да се подготвят за Brexit без споразумение и за тежките последици. Според ЕС рискът от такъв развой на събитията се е увеличил заради политическата криза в Обединеното кралство, пише Франс прес.\n\r\n\n\r\nЗа Европейската комисия трудностите, които среща британският министър-председател Борис Джонсън, чиято стратегия за Brexit е оспорвана от депутати, включително в собствения му лагер, ще засили вероятността за твърд Brexit на 31 октомври.\n\n\n\r\nКомисията подчерта тази седмица, че \"малкото оставащо време и политическата ситуация в Обединеното кралство засилиха риска Обединеното кралство да се оттегли на тази дата без споразумение\".\n                    \n                    \n                \r\n                \r\n                \r\n                \r\nТакъв сценарий \"ще предизвика очевидно големи сътресения за гражданите и компаниите и ще доведе до тежки икономически последици, които в пропорционално съотношение ще бъдат много по-значителни за Обединеното кралство, отколкото за държавите членки\".\n\r\nBrexit без сделка ще донесе на британците загуби от износ към ЕС в размер на 14,6 милиарда евро, предупреди във вторник ООН.\n\r\n\n\r\nКомисията призовава европейците \"да не се уповават на хипотезата, че Обединеното кралство ще поиска трета отсрочка\" (на датата за Brexit).\r\nНо според европейски дипломат е вероятно ръководителите на ЕС да приемат такова искане, за да избегнат \"хаотичен Brexit\".\n\r\nКогато за последно бе дадена такава отсрочка, Франция зае доста по-твърда позиция от Германия.\n\r\n\"Основният проблем е, че правителството и парламентът на Великобритания не могат да се разберат помежду си какво искат\", обяснява на АФП този дипломат.\n\r\n\n\r\nКомисията изказва готовност да \"разгледа всички предложения\" на Великобритания за постигане на споразумение, в частност по ключовия въпрос за ирландската граница, който е спънка в диалога.\n\r\nСпоразумението за Brexit предвижда \"предпазна мрежа\", която би позволила, в краен случай, да остави Обединеното кралство в митническия съюз, за да няма връщане на физическа граница между британската провинция Северна Ирландия и Република Ирландия.\n\r\nТова е механизъм, който Борис Джонсън не иска в никакъв случай, но който ЕС смята за единствена възможност за опазване на мира в Северна Ирландия и на единния пазар. Затова Брюксел отказва категорично да го предоговори, ако не се предложи алтернатива.\n\r\nГоворителката на ЕК Мина Андреева подчерта, че британците все още не са отправили никакво \"конкретно предложение\" за замяната на предпазния механизъм.\n\r\n\n\r\nСъветникът на Борис Джонсън по европейските въпроси Дейвид Фрост пристигна вчера в Брюксел за разговори при закрити врата на техническо равнище с идеята да се потърсят алтернативни решения на предпазния механизъм.\n\r\nОфициален британски източник каза пред АФП, че преговорите ще продължат и ще стават все по-активни през целия месец.\n\r\nСпоред този източник Джонсън \"иска да постигне споразумение и е готов да работи енергично и решително, за да го получи\".\n\r\n\n\r\nНа фона на сегашната безизходица ЕК представи нови извънредни мерки в случай на Brexit без сделка, последните от серия от предложения, направени през последните месеци.\n\r\nСтава дума за оказване на \"финансова подкрепа\" за хората и държавите членки, които ще бъдат \"най-засегнати от излизане без споразумение\" (по-конкретно Ирландия, Германия, Холандия и Франция).\n\r\nТя предлага \"да се разшири полето на прилагане на фонда \"Солидарност\" на Европейския съюз\", предназначен за подпомагане на държави членки, пострадали при бедствия. Целта е \"покриване на значителните финансови разходи\", до които ще доведе Brexit без сделка.\n\r\nЕК иска също така сегашният Европейски фонд за  към глобализацията \"да послужи за подпомагане на работниците\", които ще бъдат \"освободени от работа след оттегляне без споразумение, при някои условия\".\n\r\nСумата от двата фонда, която може да бъде пренасочена за тези цели, може да достигне 780 милиона евро. \r\n \r\n/БТА/\r\n ", "date": "2019.09.07", "title": "ЕС се подготвя за все по-големия риск от Brexit без сделка"}
{"url": "https://www.dnes.bg/obshtestvo/2019/09/07/bdj-puska-vlak-sofiia-plovdiv-s-20-minuti-po-byrz.422085", "text": "Железниците пускат директен влак от София до Пловдив през септември. Новият влак на БДЖ ще взима разстоянието за два часа и ще спира само на гара Пазарджик. \n\r\nТака пътуването ще се намали с 20 минути до 2 часа и ще бъде по-конкурентно на автобусните превозвачи и шофирането по магистралата, пише „Монитор“.\n\r\nПроектът на държавните железници е част от политиката, насочена към удовлетворяване на нуждите на пътниците, което неминуемо минава през     модернизация на остарелия подвижен състав.\n\r\nПланирано е да се закупят 10 нови локомотива за скорост от 160 км/ч, с които да бъдат обслужвани около 30 влака на ден по дългите дестинации. Очаква се доставката да бъде извършена до края на 2020 г. на стойност за около 25 млн. евро.\n                    \n                    \n                \r\n                \r\n                \r\n                \r\nВ момента се извършва техническо изследване на параметрите за закупуване на шинобуси. Идеята е с 10 нови шинобуса, които са около 60-90 местни за скорост от 120 км/ч, да се обслужват около 40 влака дневно, основно в регион Пловдив на разстояние до 50 км. Стойността им е за около 15 млн. евро. Такива произвеждат полската PESA и чешката Skoda.\n\r\nПланирана е поръчка за закупуване и на 10-12 нови мотриси, най-вероятно 4 секционни с около 250 места за скорост от 160 км/ч. С тях ще се обслужват около 40 влака дневно на средни разстояния между големите градове. Поръчката е планирана до края на 2019 г. за около 75 млн. евро, като доставката се очаквана през 2022/23 г. \n\r\nОбщата сума за нов подвижен състав възлиза на около 165 милиона евро.\n\r\nВ сумата е включено и закупуването на 40 вагона, които следва да се осигурят до 2023 г. За 2020 г. има осигурени 50 милиона евро за нов подвижен състав, останалите 115 милиона евро ще бъдат включени в заявките за капиталов трансфер за 2021, 2022 и 2023 г.\r\nНай-малко железниците планират търгове за 5 или 6 локомотива, както и за между 30 и 50 вагона втора употреба, какъвто е и дневният недостиг в железницата сега. Стандартната цена на един чисто нов локомотив Siemens е 2.5 млн. евро, а за един нов вагон – около 1 млн. евро. Обмисля се и вариант за закупуване на китайски локомотиви, които обаче ще трябва първо да бъдат сертифицирани.\n\r\nПланът за закупуване на германски употребявани вагони, за който от дружеството споделиха преди месец, все още е актуален. Един такъв употребяван вагон, 2-ра класа, без климатик от Deutsche Bahn струва 30 хил. евро. Ако се купят употребявани вагони с първа и втора класа от германския оператор, те ще струват 35 хил. евро. Ако пък българските железници искат в тях да има и климатик, тогава цената скача до 55 хил. евро. Германските вагони са близо 30-годишни, но през 2005 г. им е направен капитален ремонт и са далеч по-добри от тези, с които нашата железница разполага сега. \n\r\nТова няма да е първата сделка между БДЖ и германските железници,     през 2006 г. дружеството закупи 110 немски вагона втора ръка.\n\r\nВ момента се пише проект за кандидатстване по ОП „Околна среда“ 2013-2020 г. за неусвоени все още европейски средства в размер на 80 млн. лв., което ще се използва изцяло за подновяване на подвижния състав. Срокът за кандидатстване на евросредствата е 5 септември. Амбицията на дружеството е до 1 година, т.е. при най-оптимистичен сценарий през 2021 г. да има нови влакове. Това обаче е свързано и с много срокове и възможни обжалвания на обществените поръчки.\r\n ", "date": "2019.09.07", "title": "БДЖ пуска влак София – Пловдив, с 20 минути по-бърз"}
{"url": "https://www.dnes.bg/notifikacii/2019/09/07/kobrata-izliza-otnovo-na-ringa-na-9-noemvri.422086", "text": "Най-добрият ни боксьор Кубрат Пулев ще се завърне на ринга на 9 ноември. Той е включен във вечерта, чийто гвоздей ще бъде боят между Джамел Херинг и Ламонт Роуч, твърди един от най-добрите боксови журналисти Франсиско А. Салазар.\n\r\nВсе още обаче не е определен неговият съперник, както и мястото на двубоя, пише .\n\r\nСпоред Салазар боксовата вечер е планирана за място край Ню Йорк. Тя ще бъде или във Верона, или на Лонг Айланд.\n\r\nОрганизатор е промотърската фирма “Топ Ранк” на Боб Аръм, която държи половината права на Пулев. Останалите са у Ивайло Гоцев.\n\r\r\n                \r\n                \r\n                Така Пулев ще се бие за първи път след победата над Богдан Дину в Калифорния. След това той отнесе наказание, след като целуна представящата се за журналистка от Лас Вегас Джени Суши.\n\r\nПравата на Кобрата обаче бяха предварително възстановени, след като мина задължителен курс срещу сексуалното насилие.\n\r\n“Кубрат Пулев чака достатъчно. Победителят от мача Анди Руис или Антъни Джошуа трябва да е срещу него, и до то май догодина. Това е категорично решение на Международната боксова федерация. И ако някой избяга, ще си понесе последствията”, заяви Боб Аръм в телевизионно интервю.\n\r\n ", "date": "2019.09.07", "title": "Кобрата излиза отново на ринга на 9 ноември"}
{"url": "https://www.dnes.bg/politika/2019/09/07/karaiancheva-s-rechta-si-radev-otnovo-sloji-razdelitelni-linii.422089", "text": "„Изказванията на президента винаги следват една линия. Това са неща, които той говори в продължение на 2 години и половина. В началото, когато го видях в парламента, се зарадвах, че може би нещо се е променило в отношенията на президента към институциите, но виждам, че няма нищо такова. Той отново сложи разделителни линии”. Това каза пред bTV председателят на Народното събрание Цвета Караянчева по повод речта на президента Румен Радев в парламента, в която имаше критики по отношение на властта.\n\r\nСпоред Караянчева в словото на държавния глава си проличало, че от институцията на Президентството не познавали правилника за работа на Народното събрание.\n\r\nКонкретно – за позицията на Радев, че премиерът Бойко Борисов следва да идва в парламента по-често, Караянчева отговори, че от това има нужда единствено, когато има въпроси за общата политика на правителството. По въпросите за конкретни политики отговаряли ресорните министри и вицепремиери.\n\n\n\r\n                    \n                    \n                \r\n                \r\n                \r\n                Караянчева защити и позицията на правителството относно бюджетния излишък и противопоставянето на държавния глава, който смята, че трябва да има санкция: „Бюджетен излишък има, защото правителството работи. Това са неща, които не са изгодни да се казват. Този излишък отива към всички общини и дава възможност да се направят инфраструктурни проекти, да се промени градската среда. Правителството отпуска постановления, за да се насочат средствата не само към кметове на ГЕРБ, а към всички общини, защото българи живеят навсякъде”.\n\r\nПредседателят на Народното събрание настоя, че средствата се насочват не само към кметове на ГЕРБ, а към всички кметове в страната, без значение от партийната им принадлежност.\n\r\nДнес Караянчева е гост на Фестивала на българския бит и култура „Бъдеще с традиции – Кърджали 2019 г.“\n\r\n„Току-що една дама ме спря и каза: „Вдигайте пенсиите”. Това са проблеми на живия живот. Но аз ѝ обясних, че на практика инвестициите, които идват в България, отворените работни места, повишаването на заплатите и възможността в хазната да влязат повече средства от данъци, ще даде възможност да се вдигне и нейната заплата и живот и здраве и нейните деца, които са навън, които не са в Кърджали, да се върнат в България, за да могат да се реализират тук”, каза Караянчева.\n\r\nПопитана за предизборната надпревара за София, Караянчева каза, че кандидатът на ГЕРБ – Йорданка Фандъкова, е изключително подготвена, с 10-годишен опит зад гърба си.\r\n ", "date": "2019.09.07", "title": "Караянчева: С речта си Радев отново сложи разделителни линии"}
{"url": "https://www.dnes.bg/mish-mash/2019/09/07/kendyl-djenyr-i-emili-rataikovski-otivat-na-syd.421996", "text": "Две години след случилото се на музикалния фестивал Fyre Festival започват да валят призовки към звездите, които са го промотирали и които са заявили участие. През 2017 година, когато приключва известният Coachella, идва времето на т.нар. Fyre Festival, който дава заявка, че ще бъде „фестивалът на богатите“.\r\n \r\nСъбитието трябва да се състои на частен остров, намиращ се на Бахамите, а цената на билетите започва от 12 хил. долара. Участие са заявили изпълнители като Tyga, Major Lazer, Blink-182, Pusha T и още много други. Обещанието към посетителите е, че ще получат частни самолети, прекрасни палатки, в които да се настанят, гурме ястия, приготвени от известни готвачи. \r\n \r\nЕмили Ратайковски, Бела Хадид и Кендъл Дженър са сред звездите, които промотират фестивала. Голяма част от инстаграм инфлуенсърите и заможните почитатели на музиката изявиха желание да присъстват на събитието и се подготвяха месеци наред за него. \r\n \r\nПроблемът беше, че такова събитие всъщност нямаше. Потребители в Туитър и Инстаграм публикуваха постове, в които разкриват огромната измама, която е Fyre Festival. Палатки няма, а на тяхно място са поставени единствено и само матраци на открито. Багажът ти се хвърля директно на земята, а важните и чупливи вещи вътре трудно остават здрави. \r\n \r\n\r\n ", "date": "2019.09.07", "title": "Кендъл Дженър и Емили Ратайковски отиват на съд "}
{"url": "https://www.dnes.bg/index/2019/09/07/roiters-georgieva-edinstven-iaven-kandidat-za-shef-na-mvf.422092", "text": "Българският икономически експерт Кристалина Георгиева очевидно е напът да наследи Кристин Лагард начело на Международния валутен фонд (МВФ).\n\r\nОчаква се Георгиева да бъде единственият кандидат, който ще бъде разгледан за позицията, предаде Ройтерс, като се позовава на двама източници, запознати с процеса на подбор във Вашингтон. \n\r\nКрайният срок за номинация на потенциални противници изтича в събота в 05:59 ч. централноевропейско време. Единственият известен потенциален конкурент, бившият министър на финансите на Великобритания Джордж Озбърн, реши да се откаже. Говорител на МВФ отказва коментар.\n\n\n\r\nЕдинствената възможност Георгиева да има конкуренция, е да има таен кандидат, който засега не е обявявал открито намерението си да се конкурира за поста. Правилата на МВФ забраняват оповестяването на подобни кандидатури, ако самият кандидат не заяви публично намеренията си.\r\n                \r\n                \r\n                \r\n66-годишната Георгиева направи поредна крачка към позицията в четвъртък, след като страните членки на МВФ гласуваха за премахване на възрастова граница за управляващия директор. Подзаконовите нормативни актове изискваха управляващите директори да са под 65 години, когато заемат поста си, и им забраняват да заемат позицията след навършването на 70 години. \n\r\nГеоргиева би заменила 63-годишната Кристин Лагард, бивш френски финансов министър, която ще оглави Европейската централна банка, след като осем години ръководи МВФ.\n\r\nБордът на МВФ възнамерява да вземе решение за следващия управляващ директор до 4 октомври, две седмици преди годишните срещи на Световната банка и МВФ. Фондът се управлява от европеец от основаването си в края на Втората световна война.\n\r\nГеоргиева беше номинирана от страните от ЕС през август като компромис след дълбоки разногласия по отношение на други кандидати и многократни кръгове на гласуване във водения от Франция процес. Тя е заемала многобройни висши позиции в Европейската комисия, включително комисар по бюджета, и има задълбочени познания за развиващите се пазари, обслужвани от Световната банка.\n\r\nМинистърът на финансите на САЩ Стивън Мнучин, който контролира най-големия блок за гласуване в борда на МВФ, се изказа наскоро положително за постиженията на Георгиева в Световната банка. \n\r\n", "date": "2019.09.07", "title": "Ройтерс: Георгиева - единствен явен кандидат за шеф на МВФ"}
{"url": "https://www.dnes.bg/index/2019/09/07/krum-zarkov-maia-manolova-e-mnogo-silen-kandidat.422093", "text": "\"Решението за кандидат-кмет на София предстои, то ще бъде взето на 11-ти септември, сряда. Мая Манолова е много силен кандидат и с евентуалната подкрепа на БСП има всички шансове да спечели в София. Затова очаквам един много конструктивен разговор в сряда\". Това заяви зам.-председателят на ПГ на \"БСП за България\" и член на ИБ на БСП Крум Зарков пред Нова тв. \n\r\nПо думите му след това БСП ще може да влезе в дългоочаквания от жителите на София дебат за това как трябва да се развива градът. \n\r\nНародният представител посочи още, че БСП има обща програма за местните избори, а във всеки регион тя има своите специфики. В София тя също ще бъде разгледана и одоборена на предстоящата конференция, така че всеки кандидат, подкрепен от БСП, ще трябва да се съобразява и с нея. \"Нека да апелираме за масово участие на изборите\", продължи той.\n\n\n\r\r\n                \r\n                \r\n                \"Хората търсят единство. Създава се доста сериозно напрежение срещу модела \"ГЕРБ\" и начина, по който се консумира властта. Всеки, който не е съгласен с този модел, съвсем логично може да се намери в една обща коалиция, визия или програма\", подчерта Зарков. \n\r\nТой добави още, че БСП е партия със сериозен потенциал. \"В обществото съществува очакване да се излезе над партийните разделения, да се обяви нов курс на развитие, да се създаде нова среда на публичен дискурс. БСП разбира и се опитва да отговори на тези очаквания - както с усилия вътре в самата партия, така и показвайки, че може да гласува доверие включително на хора, които са извън нея\", каза още той. \n\r\nОтносно предстоящата кампания Зарков посочи, че най-важното е тя да протече по качествено различен начин - да се говори за политика и за бъдещето, а не да се замерват различните кандидати с най-долни компромати. \"Промяната на публичната среда е първа стъпка към промяната на управлението\", категоричен бе той. \n\r\nПо повод предложението на левицата министър-председателят да се явява поне веднъж месечно в парламента Зарков поясни:  \"Важно е премиерът да дава отговори на въпроси, които стоят пред обществото. Това е начинът на контрол. И предишното, и по-предишното събрание имаха блиц-контрол - това означава, че поне веднъж в месеца премиерът, вицепремиерите идват в парламента и в продължение на два часа отговарят на въпросите на всички народни представители\". \n\r\nПо думите му за последните две години и половина премиерът е идвал по-малко от пет пъти, за да отговаря на въпроси, защото въпросите към него се отклоняват, защото той е разпределил ресорите така, че да не стигат въпроси до него, а вместо това - да бъдат поемани от различните министри или зам.-министри. \"Видяхме и практиката за превеждане на пресконференция без преса и брифинг без микрофони\", посочи още народният представител. \n\r\nОтносно предложението на БСП за премахване на съкратеното производство Зарков коментира: \"Ние предлагаме - нека съкратеното производство има, но когато става дума за онези, които водят до смърт или тежка телесна повреда, процесът да върви по нормалния ред, присъдата да не бъде автоматично намаляване, а такава, каквато съдията прецени, че съответства на деянието\".\r\n ", "date": "2019.09.07", "title": "Крум Зарков: Мая Манолова е много силен кандидат"}
{"url": "https://www.dnes.bg/rusia/2019/09/07/zapochna-razmianata-na-zatvornici-mejdu-rusiia-i-ukraina.422096", "text": "Започна процедурата по размяна на арестувани в Русия и Украйна граждани на другата страна, предадоха ТАСС и Ройтерс, като се позоваха на очевидци и на адвоката на един от задържаните украински моряци.\n\r\nАдвокат Сергей Бадамшин каза, че задържаните моряци се намират на московското летище \"Внуково\".\n\r\nДруг адвокат на моряците - Николай Полозов, цитиран от Франс прес, потвърди, че сред хората, които предстои да бъдат разменени, са 24-та украински моряци. \"По моя информация те са се качили в автобуси, и 24-мата\", каза пред АФП Полозов, уточнявайки, че се очаква те да пристигнат в Украйна в близките часове.\n\r\nАдвокатът на украинският режисьор Олег Сенцов каза, че групата включва и Сенцов.\n\r\nРуската държавна телевизия излъчи кадри, на които се вижда как два автобуса със затъмнени стъкла и полицейски ескорт тръгват от московския затвор \"Лефортово\". Според телевизията това е началото на размяната на задържани между Русия и Украйна, предаде БТА.\n\r\nОсвободеният от ареста в края на август главен редактор на \"РИА Новости Украйна\" Кирил Вишински всеки момент ще излети от Киев за Москва, каза за ТАСС генералният директор на телевизия \"Россия сегодня\" Дмитрий Кисельов.\n\r\nСамолет Ту-204 на специалния летателен отряд \"Россия\" кацна на летището в Киев, каза за ТАСС източник от силовите структури. \"Ту-204 се приземи в Бориспол. С него за Русия ще отпътуват руските граждани, които са част от размяната. Те ще се качат в самолета съвсем скоро\", каза той.\n\r\nСамолетът ще се приземи на московското летище \"Внуково-2\". Сега на летище \"Внуково\" групата украински граждани очакват отпътуването си за Киев с украински специален самолет, който е готов на пистата.\r\n ", "date": "2019.09.07", "title": "Започна размяната на затворници между Русия и Украйна"}
{"url": "https://www.dnes.bg/tenis/2019/09/07/prikazkata-svyrshi-grigor-dimitrov-padna-ot-medvedev.422071", "text": "Григор Димитров не успя да сбъдне мечтата си за първи финал на US Open. С Даниил Медведев изиграха страхотен мач, изпъстрен с истински шедьоври в Ню Йорк.\r\nЗа съжаление приказката завърши със загуба с 0:3 (6-7, 4-6, 3-6).\n\r\nДвубоят започна нервно, като и двамата тенисисти си направиха по един пробив. После успяваха да вземат своите подавания, за да се стигне до тайбрек. В него нервите на руснака се оказаха по-здрави и той го взе със 7:5 точки.\r\nВ този сет българинът определено беше по-добрият тенисист, но грешки в тайбрека не му позволиха да поведе и като че ли това предопредели мача по-нататък.\n\r\nВъв втория сет зрителите станаха свидетели на много класен тенис. И двамата показаха страхотни отигравания.\n                    \n                    \n                \r\n                \r\n                \r\n                \r\nМедведев първи стигна пробив за 1:3, но българинът се върна в мача и възстанови равенството - 3:3.\n\r\nПоследва ново равенство, а в най-важния момент руснака проби и взе сета с 6:4.\n\r\nВ третия сет Григор продължи да се бори, но грешки в най-важните моменти не му позволиха да го спечели и в крайна сметка го загуби с 3-6.\n\r\nТака напълно заслужено Даниил Медведев ще играе своя първи финал на US Open.\n\r\n", "date": "2019.09.07", "title": "Приказката свърши! Григор Димитров падна от Медведев"}
{"url": "https://www.dnes.bg/obshtestvo/2019/09/07/chujdencite-v-bylgariia-jiveiat-dobre-dovolni-sa-ot-jivota-si.422078", "text": "В тази класация България се представя изненадващо добре: работещите в страната чуждестранни специалисти дават оценки, които поставят България на 11-о място сред общо 64 държави. С какво България привлича чужденците?\n\r\n11-о място сред общо 64 държави - тази година България се представя много добре в изследването „Expat Insider 2019\" на компанията „InterNations\", която поддържа социална мрежа за хора, работещи в чужбина, пише . \n\r\nОт компанията твърдят, че това е едно от най-мащабните допитвания за живота и работата в чужбина. Анкетирани са били 20 000 души в 64 страни, сред които и България. Миналата година страната бе включена за първи път в изследването. Тогава тя се нареди на 21-ва позиция - с десет места по-надолу в сравнение с тазгодишната класация.\n                    \n                    \n                \r\n                \r\n                \r\n                \r\n\n\r\nИзследването се съсредоточава върху такива аспекти като качеството на живот, привикване към страната, работа, семеен живот, разходи и лични финанси. \n\r\nПо един от показателите (разходи за живот) България изпреварва всички останали изследвани страни, а по удовлетвореност от личните финанси е поставена на трето място. По показателя качество на живот България се класира по средата - 31-во място.\n\r\nОсновната причина за изкачването на България в тази класация е удовлетвореността на анкетираните от личните им финанси, отбелязват авторите на изследването. 79% от запитаните са посочили, че като цяло са много доволни от финансовото си положение (при 64% средна стойност за всички изследвани държави). \n\r\nИ още данни: 70 на сто от анкетираните в България чужденци са заявили, че техните доходи са повече от достатъчни за посрещане на разходите за живот в тази страна. А цели 91% от участниците са доволни от нивото на цените в България. \n\r\nОсвен това в България е лесно да завържеш нови приятелства, смятат 75% от анкетираните. И докато 72% оценяват високо местните културни традиции, езиковата бариера се оказва сериозен проблем - по този показател България заема едва 50-о място в общото класиране. Чужденците са загрижени също така за състоянието на местната икономика и за политическата стабилност.\n\r\n\n\r\nСпоред изследването „Expat Insider 2019\" най-добри условия за чужденци предлагат Тайван, Виетнам и Португалия. В топ 10 влизат още Мексико, Испания, Сингапур, Бахрейн, Еквадор, Малайзия и Чехия. Непосредствено след тях се нарежда България. \n\r\nА най-лоши оценки получават Кувейт, Италия, Нигерия, Бразилия, Турция, Индия, Великобритания, Гърция, Русия и Южна Корея.\n\r\n \r\n   ", "date": "2019.09.07", "title": "Чужденците в България живеят добре, доволни са от живота си"}
{"url": "https://www.dnes.bg/world/2019/09/07/kola-vryhletia-peshehodci-v-berlin-4-ima-zaginaha.422074", "text": "Четирима души, сред които и едно дете, загинаха в Берлин, след като автомобил \"Порше\" помете хора на тротоара, предадоха Асошиейтед прес и ТАСС.\r\n\r\nБерлинската пожарна определи като \"пътнотранспортно произшествие\" катастрофата, станала в столичния квартал Мите. \r\n\r\nРанени са двама души.\r\n\r\nПричините за трагедията засега остават неизвестни, пише БТА.\r\n\r\n ", "date": "2019.09.07", "title": "Кола връхлетя пешеходци в Берлин, 4-има загинаха"}
{"url": "https://www.dnes.bg/index/2019/09/07/v-niu-iork-shte-daviat-plyhovete-v-alkoholna-bania.422075", "text": "Властите в Ню Йорк представиха най-новото си оръжие в борбата с напастта от плъхове - капан, в който алкохолът се използва за стръв, предаде Франс прес\n\r\nОт години общината в Ню Йорк води война срещу гризачите, които живеят в тунелите на метрото и ровят в купищата боклук в контейнерите за отпадъци и е вложила в нея милиони долари, за да намали популацията им, която през 2014 г. беше около 2 милиона.\n\r\nЗа целта се използваха контрацепция, сух лед и интелигентни кошчета за боклук.\n\r\nПринципът на новия капан Екомил, показан в кметството, се състои в това плъхът да се изкачи до горната част на висок около 60 сантиметра контейнер, привлечен от стръвта. След това сензор задейства капана. \r\n                \r\n                \r\n                \r\nУстройство хвърля плъха в пълната с алкохолна течност вътрешност на контейнера, където може да се поберат телата на 80 гризачи. След като попадне в алкохолната баня, плъхът се дави, обясни пред журналисти Антъни Джиакинто, председател на дружеството \"Рат трап\" (\"Капан за плъхове\"), което внася капаните Екомил от Италия.\n\r\nПри експериментално едномесечно използване на Екомил в Бруклин, капанът е привлякъл и ликвидирал 107 плъха.\n\r\nПроцедурата е хуманна и екологична, подчерта ръководителят на градските власти в Бруклин Ерик Адамс. Той посочи, че капаните ще се използват в най-засегнатите от плъхове райони в квартала.\n\r\nАдамс призна, че за много семейства присъствието на плъховете е травмиращо.\n\r\nПрез 2017 г. кметът на Ню Йорк Бил де Блазио представи мащабен план за справяне с плъховете на стойност 32 милиона долара.\n\r\nПрез 2015 г. в YouTube стана много популярен клип, на който беше заснет плъх, който е захапал парче пица и го влачи по стълбите на метрото.\r\n \r\n/БТА/\n\r\n ", "date": "2019.09.07", "title": "В Ню Йорк ще давят плъховете в алкохолна баня"}
{"url": "https://www.dnes.bg/world/2019/09/07/edin-chovek-zagina-pri-avariia-na-plavatelen-syd-v-elba.422076", "text": "Един човек е загинал, а двама са били ранени в резултат на авария с товарен кораб в река Елба. \r\n\r\nЕкипажът на кораба се е състоял от 11 руснаци и двама украинци, предаде ТАСС, като се позовава на Германската служба за разследване на аварии с плавателни съдове.\r\n\r\nВ машинното отделение на плавателния съд, плаващ от Ротердам за Калининград под малтийски флаг, е възникнал пожар. Той е бил потушен, но се е стигнало до една жертва. Не се знае засега националността на загиналия.\r\n\r\nИнцидентът се е разиграл в района на германския град Отерндорф в Долна Саксония. Пострадалият кораб се казва \"Кели\", пише БТА. \r\n\r\nДвамата ранени, които са силно обгорени, са откарани с хеликоптер в болница в Хамбург. Корабът е откаран на безопасно място и после на буксир ще бъде закаран в пристанището Брунсбютел.\r\n ", "date": "2019.09.07", "title": "Един човек загина при авария на плавателен съд в Елба"}
{"url": "https://www.dnes.bg/index/2019/09/07/indiika-na-73-godini-rodi-bliznaci-bashtata-poluchi-insult.422088", "text": "В индийския щат Андхра-Прадеш 73-годишната Мангаяма Ярамати роди момиченца – близначки.\n\r\nЖената забременяла след ин витро оплождане. Раждането е станало в четвъртък, съобщи Би Би Си.\n\r\nМайката и бебетата се чувстват добре, съобщи доктор Ума Санкар.\n\r\nМангаямма Ярамати и нейният съпруг, който е на 82 години, са искали да имат деца, но досега не успявали в това. \n\r\n„Невероятно щастливи сме“, каза съпругът Ситарама Раджарао часове след раждането. \n\r\nНа следващия ден след щастливото събитие обаче мъжът получил инсулт и самият той се оказал в болница.\n\r\n„Не всичко е в нашите ръце. Всичко ще стане така, както трябва. Всичко е в Божиите ръце“, каза Раджарао, запитан кой ще се грижи за децата, ако с възрастните им родители се случи нещо. \r\n                \r\n                \r\n                \r\nЗа двамата съпрузи било важно да имат деца и заради това, че поради факта, че са бездетни, са били недолюбвани в селото си.\r\n„Опитвахме много пъти да забременея и бяхме при много доктори – разказа Ярамати. – Така че това е най-щастливият ден в живота ми“.    \n\r\nБлизначките са се появили на бял свят след цезарово сечение, което е обичайна процедура при подобни редки случаи. \n\r\nПрез април 2016 г. в Индия 70-годишната Далджиндер Каур роди първото си бебе.  През август 2016 г. жена от австралийския регион Тасмания стана за първи път майка на 63 години, а бащата беше на 78 години. \n\r\n ", "date": "2019.09.07", "title": "Индийка на 73 години роди близнаци, бащата получи инсулт "}
{"url": "https://www.dnes.bg/akoshtete-vqrvaite/2019/09/07/5-zodii-za-koito-chujdoto-mnenie-e-bez-znachenie.421825", "text": "Хората имат различни мнения. Това е толкова нормално, колкото и въртенето на Земята. Някои зодии обаче, изобщо не се интересуват от вашето, от неговото или от мнението на когото и да било друг, освен от тяхното собствено. Споровете с тях са меко казано излишни. Тези зодии ще намерят всички доказателства, за да ви оборят. Не се опитвайте да ги съветвате, защото ще срещнете отпор.\r\nКои са зодиите, които ни най-малко не се интересуват от чуждото мнение?\r\n\r\nКозирозите добре знаят какво правят и предпочитат да го направят сами, отколкото да разчитат на някого. За предпочитане е да ги последвате, отколкото да ги предизвиквате, защото ще извадят всички възможни доводи, за да ви убедят в правотата си. Тази зодия изпитва трудности в това да се доверява на другите. Затова предпочитат да се справят сами без да зависят от когото и да било. Мнението на околните е последното, което ги интересува, просто защото те не му вярват. Необходимо е доста време, докато убедите един Козирог да ви има доверие и да цени мнението ви. Козирогът няма да влезе в конфронтация, ако точката на кипене вече не е достигната. Търпеливи са, но търпението им се натрупва като под налягане. Затова внимавайте с гнева им.\r\n                    \n                    \n                \r\n                \r\n                \r\n                \r\nНе само че не се интересува от мнението ви, но Овенът няма и да го поиска. Не очаквайте от тази зодия да търси каквито и да е съвети. По-скоро хората в обкръжението им се обръщат към тях за помощ или мнение. Овните са аналитична зодия. \r\n", "date": "2019.09.07", "title": "5 зодии, за които чуждото мнение е без значение "}
{"url": "https://www.dnes.bg/index/2019/09/07/daritkova-byrza-procedura-i-za-tejki-prestypleniia.422090", "text": "Управляващите смятат, че съкратеното производство трябва да бъде запазено и за тежките престъпления. Това заяви председателят на парламентарната група на ГЕРБ Даниела Дариткова пред Нова тв. „И досега съдът е бил изцяло в правомощията си да определи степента на наказание, съответстващо на степента на престъплението. Ние премахваме възможността да се намали наказанието в резултат на това, че е използвано съкратеното съдебно производство”, коментира тя. \n\r\n„За нас е важно Йорданка Фандъкова да бъде следващият кмет на София. Това е важно не само за ГЕРБ, а и за софиянци.Тя е доказала, че може да управлява столицата в годините и да преодолява всички препятствия. Да решава проблемите“, каза Дариткова.\n\n\r\r\n                \r\n                \r\n                „Аз съм донякъде удовлетворена, че срещу нея има силен кандидат. Силните кандидати срещу нея ще допринесат за това политиките, които се реализират, да бъдат погледнати критично. Ние не сме си достатъчни нито в София, нито в държавата”, заяви още шефката на ПГ на ГЕРБ.\n\r\nДариткова забеляза и синхрон между действията на президента Румен Радев и внасянето на промяна в правилника на Народното събрание, с което се задължава премиерът да идва в парламента и да отговаря на въпроси поне веднъж месечно. Предложението бе на БСП. \n\r\n„Смятам, че в сегашния правилник съществуват достатъчно възможности министър-председателят да бъде изслушван в Народното събрание”, категорична бе председателят на парламентарната група на ГЕРБ.\r\n ", "date": "2019.09.07", "title": "Дариткова: Бърза процедура и за тежки престъпления"}
{"url": "https://www.dnes.bg/stranata/2019/09/07/spirat-kamionite-nad-12-t-po-magistralite-utre.422091", "text": "Утре, 8 септември, от 14.00 ч. до 20.00 ч. се спира движението на камионите над 12 тона по автомагистралите. За улеснение на трафика ще има две ленти за София и една за Кулата и Варна в участъците с ремонт на АМ \"Струма\" и АМ \"Хемус\", съобщиха от пресцентъра на Агенцията \"Пътна инфраструктура\".\n\r\nЦелта на ограничението е повишаване на безопасността и увеличаване на пропускателната способност на инфраструктурата в края на почивните дни. \n\r\nВъв връзка с очаквания интензивен трафик АПИ апелира шофьорите да карат разумно и със съобразена скорост, да спазват правилата за движение и да не използват аварийните ленти по автомагистралните участъци за по-бързо придвижване. \n                    \n                    \n                \r\n                \r\n                \r\n                \r\nРисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата.\n\r\nСъвместната заповед за спиране на движението на камионите над 12 тона е на АПИ, ГД \"Национална полиция\" и ИА \"Автомобилна администрация\".\n\r\nВсички граждани и транспортни фирми могат да получават информация за актуалната пътна обстановка от интернет страницата на АПИ - www.api.bg, и по всяко време от денонощието на тел. 0700 130 20 в АПИ. \n\r\nВ агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища, се посочва в съобщението.\n\r\n ", "date": "2019.09.07", "title": "Спират камионите над 12 т по магистралите утре"}
{"url": "https://www.dnes.bg/obshtestvo/2019/09/07/roditeli-zakonodatelni-merki-zastrashavat-bg-semeistvoto.422101", "text": "Родители на протест срещу законодателните промени в областта на закрилата на детето. Според протестиращите ще се прокарат опасни възможности дори за отнемане на деца от родителите.\n\r\nПромените в законодателството в областта на закрилата на детето влизат в сила от 1 януари 2020 година. \n\r\nСпоред родители новите законодателни мерки застрашават българското семейство. Опасенията им са свързани например с текстове за извеждане на деца по сигнали. \n\r\n\"Децата не са бизнес, протестираме срещу това, че българското правителство даде власт на чуждестранни НПО-та да решават\", каза за  една от протестиращите Юлия Шматко.\n                    \n                    \n                \r\n                \r\n                \r\n                \r\nМеждувременно от социалното министерство разпространиха позиция, че в действащите от 2006 година текстове, които регламентират основанията на настаняване на дете извън семейството, няма промяна. \n\r\nКакто досега, така и след 1 януари догодина подобна временна мярка за закрила ще може да бъде предприета единствено с решение на съда, при това само в много крайни случаи на насилие, неглижиране и нарушаване интереса на детето. \n\r\nСоциалните работници и полицията извеждат деца от семейството, ако животът и здравето на детето са застрашени.\n\r\n\n\r\n ", "date": "2019.09.07", "title": "Родители: Законодателни мерки застрашават БГ семейството"}
{"url": "https://www.dnes.bg/index/2019/09/07/pargov-bsp-sama-ne-moje-da-specheli-izbori-v-sofiia.422094", "text": "София не може да продължава да се развива дебалансирано - ние ще работим за прозрачност, експертност и ще питаме хората. Това каза лидерът на БСП - София Калоян Паргов по телевизия \"Европа\". \n\r\n\"В София има немалко проблеми и мога да кажа три неща, които би трябвало да се случат и за които ще работим. На първо място това е прозрачност, на второ място повече експертност и на трето - да питаме хората. Защо? Защото ГЕРБ очевидно се опитват да ни представят своите намерения като единствено решение, а виждаме резултата и мнението на хората. Не говоря само за ремонтите, говоря за политиката като цяло. Колко пъти за 10 години питахме хората? Три референдума предложихме, един не се допусна“, посочи Паргов.  „Дайте да питаме хората!\", призова той.\n\n\r\r\n                \r\n                \r\n                „София не може да продължава да се развива дебалансирано. От 2015 г., а и сега този лайтмотив ще бъде акцент в нашата платформа. Г-жа Фандъкова за пореден път си го приши, но за четири години какво направи? Колко квартала оправи?\", попита Калоян Паргов и изтъкна, че има такива квартали, в които асфалтът е от времето на социализма.\n\r\nСпоред него в София има огромно недоволство от това управление. И то може да се характеризира с две думи - развитие в застой последните десет години. София има нужда от промяна за една друга перспектива.\n\r\nПо думите му е много важна консолидацията. На лявото, на партията преди всичко и на онази част от обществото, която иска промяна. \"И в случая потенциална възможност за такава консолидираща фигура е Мая Манолова\", заяви лидерът на столичните социалисти.\n\r\n \"Наясно съм, че БСП сама на този етап не може да спечели избори в София предвид 30-годишните нагласи. Мая Манолова наистина може да събере потенциал отвъд възможностите на БСП\", каза Паргов. \n\r\nПо думите му издигането на една кандидатура от Инициативен комитет не е нещо ненормално, както и подкрепянето й от политическа партия също не е необичайно. \"Назад в годините БСП е пробвала различни модели на участие в местната власт, включително и да се издига и да се подкрепя гражданска кандидатура\", допълни още той. \n\r\n„Целите на БСП в тези местни избори са 100 % увеличение на кметовете и 30 % увеличение на съветниците в страната. За София - това е значително увеличаване на общинските съветници, като минимум удвояване и превръщане на БСП в незаобиколим фактор във формирането на политиката на Столична община\", обобщи Паргов.\r\n ", "date": "2019.09.07", "title": "Паргов: БСП сама не може да спечели избори в София"}
{"url": "https://www.dnes.bg/notifikacii/2019/09/07/nelegalno-oryjie-za-bylgariia-zadyrjano-v-istanbul.422100", "text": "Пратка нелегално превозвано оръжие, предназначено за България, е била задържана в Истанбул. \n\r\nПри операция вчера на пристанище \"Амбарлъ\" в квартал \"Бейликдюзю\" турската полиция е открила в контейнер с автомобилни части един сглобен пистолет, части за дългоцевна пушка и за 28 пистолета, 1200 патрона за пистолети и 30 броя патрони за пушка, съобщи БНР. \n\r\nТурските сили за борба с организираната престъпност са действали по сигнал от 11-и юли и са претърсили идващия от Съединените щати и плаващ под сингапурски флаг кораб. \n\r\nБили са арестувани общо петима души. Според информация на някои турски медии първоначално на пристанището е бил арестуван един български гражданин, който се е опитал да получи информация за провеждащата се операция. \r\n                \r\n                \r\n                \r\nМестни медии съобщават, че името на задържания български гражданин е М. М. Владимиров. По-късно са били задържани и други заподозрени за участие в контрабандата на оръжие и срещу тях са започнали съдебни действия.\r\n ", "date": "2019.09.07", "title": "Нелегално оръжие за България задържано в Истанбул"}
{"url": "https://www.dnes.bg/mish-mash/2019/09/07/kakvo-ne-e-pravila-kralica-elizabet.421995", "text": "Не е лесно да си кралска особа, защото следят всяка твоя стъпка. След като Меган се омъжи за Хари, британските медии насочиха вниманието на хората към това какви ограничения ще има херцогинята на Съсекс. Въпреки строгия протокол, до момента тя неведнъж показва, че не се е променила напълно. \r\n \r\n\r\n\r\n\r\n\r\n\r\n ", "date": "2019.09.07", "title": "Какво не е правила кралица Елизабет?"}
{"url": "https://www.dnes.bg/eu/2019/09/07/resor-obrazovanie-i-kultura-poluchava-bylgariia-v-novata-ek.422097", "text": "България ще получи ресор „Образование и култура” в новата Европейска комисия. Това съобщи Нова тв, като се позова на свои източници от Брюксел.\n\r\nСпоред изтеклата информация новата ЕК ще има двама изпълнителни заместник-председатели - Франс Тимермас със специален сектор „Климат” и Маргрете Вестагер с  „Дигитализация”. Предвижда се за комисар по отбрана да бъде избран  бившият говорител на комисията - Маргаритис Схинас от Гърция.\n\r\nЗа Върховенството на закона очаквано е посочена чешката комисарка Вера Йоурова, а Румъния получава ресор „Транспорт”. Земеделие отива при поляците, а трите топ ресора – „Конкуренция”, „Икономика” и „Търговия” съответно се разпределят между Франция, Финландия и Ирландия. \n                    \n                    \n                \r\n                \r\n                \r\n                \r\nПолитическите сили са разпределени в новия състав на комисията по следния начин: социалистите с десет комисари, девет комисари и председател на ЕК за ЕНП и пет за \"Обнови Европа\", които са бившите либерали.\n\r\nНовата комисия трябва да започне работа на 1 ноември, ако изслушванията на номинираните комисари в Европарламента мине успешно. Комисарите ще бъдат препитвани от ресорните комисии в ЕП в началото на октомври.\n\r\nНовоизбраната председателка на Комисията Урсула фон дер Лайен ще представи официално състава на кабинета си във вторник, а през последните седмици тя вече редеше и препитваше номинираните комисари за тяхната компетентност. Последната част от пъзела бе наместена, след като в петък Италия представи своя кандидат, бившия премиер социалист Паоло Джентилони. Любопитна подробност е, че освен председателката, която е с аристократичен произход, в кабинета й влиза още един потомствен аристократ. Това е Джентилоти.\r\n ", "date": "2019.09.07", "title": "Ресор \"Образование и култура\" получава България в новата ЕК?"}
{"url": "https://www.dnes.bg/televizia/2019/09/07/ot-sveta-na-smesenite-boini-izkustva-po-bulgaria-on-air.422103", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПрочети още на: https://www.dnes.bg/televizia/2019/08/24/ot-niu-iork-do-madrid-istoriite-v-boec-bg.420686\r\n\r\n\r\nЕдин от успешните ни ММА бойци зад граница – Светлозар Савов, е гост в студиото ни;\r\n\r\nИ още от света на смесените бойни изкуства: Група от водещите ММА бойци на Франция изкараха 10-дневна подготовка в София. Как и защо тренират на българска земя;\r\n\r\nС надежди за поне един медал мъжкият национален отбор по бокс на България замина за световното първенство в Русия;\r\n\r\nФурор за родния кикбокс на Европейското първенство за деца, юноши и кадети в Гьор, Унгария. 17 титли и общо 39 медала за нашите кикбоксьори.\r\n\r\n\"BOEC.BG\" – всяка неделя от 19.00 часа в ефира на телевизия .\r\n ", "date": "2019.09.07", "title": "От света на смесените бойни изкуства – по Bulgaria ON AIR"}
{"url": "https://www.dnes.bg/eu/2019/09/07/evropa-dopusna-da-byde-iznudvana-ot-erdogan-kak-se-sluchi-tova.422080", "text": "Европа назначи Ердоган за главен пазач на външната граница на ЕС, след което престана да се интересува от сирийския проблем. Затова турският президент днес може да изнудва европейците за още пари, пише .\n\r\nЕвропейската миграционна политика няма кой знае колко успехи. Един от малкото такива е постигнатото през март 2016 година споразумение с Турция. Освен че доведе до затварянето на тъй наречения балкански маршрут, то помогна и за това да намалее броят на бежанците, които пристигаха на гръцките острови.\n\r\nТова припомня швейцарският \"Нойе Цюрхер цайтунг\" (НЦЦ), който обаче пише, че в момента се забелязва противоположната тенденция: през януари около 2 000 мигранти са достигнали до Гърция по море, през май броят им е бил 3 000, а през юли и август - 12 хиляди души. Тази промяна е ясен знак, че споразумението с Турция трябва да се подложи на преоценка, а и да се подобри, посочва швейцарското издание.\n                    \n                    \n                \r\n                \r\n                \r\n                \r\nСпоред вестника договореното с Турция никога не е било прилагано в пълен обем - виновна била както гръцката, така и турската страна. Ако връщането на мигрантите от Гърция в Турция не функционира добре, „това се дължи основно на лошата работа на гръцките власти, които или не желаят, или са неспособни да провеждат ефикасно процедурите по даване на убежище. Освен това условията в препълнените гръцки бежански лагери са катастрофални, което е позор за Европа“, пише НЦЦ.\n\r\n\n\r\nНо също и в Турция положението на мигрантите се влошава сериозно. Икономическите проблеми на страната направиха турците по-малко склонни да търпят милионите пришълци. Актуални проучвани сочат, че над 80% от турците настояват сирийците да си ходят, посочва „Франкфуртер Алгемайне Цайтунг“ (ФАЦ). \n\r\nПрезидентът Ердоган едно време обеща на своите сънародници, че сирийските бежанци няма да останат дълго в страната. Оттогава обаче минаха цели 8 години, а нова бежанска вълна изобщо не е изключена - например, ако Асад си върне Идлиб. И не е чудно, че мнозина сирийци отново се готвят да тръгнат към Европа.\n\n\r\n„Влошаването на климата в Турция обаче може да обясни само донякъде нарастващия брой на мигрантите, които достигат до гръцките брегове“, пише Михаел Мартенс във ФАЦ. Той цитира данни на Върховния комисариат на ООН за бежанците, които сочат, че сирийците отдавна вече не са най-голямата група сред пристигащите: около 1/3 от тях са афганистанци, а друга голяма група съставляват мигрантите от Конго - около 12 процента от всички пристигащи. \n\r\nЕдно е ясно: обстановката в Турция засилва съмненията относно смисъла на споразумението за бежанците, четем още в публикацията.\n\r\nВестник „Ди Велт“ предупреждава, че турският президент Ердоган настоява за нови помощи от ЕС и заплашва, че в противен случай ще пропуска мигрантите към Европа.\n\r\nИзданието припомня, че Брюксел се е ангажирал да отпусне на Анкара 6 милиарда евро за обслужване на бежанците от Сирия. Ердоган твърди, че дотук страната му е похарчила над 36 милиарда евро покрай бежанците, а в същото време е получила от ЕС само половината от договорената сума - около 3 милиарда евро.\n\r\nГоворителка на ЕС опроверга това, уточнявайки, че дотук на Анкара са били преведени 5,6 милиарда от договорените общо 6 милиарда евро. А остатъкът също щял да бъде трансфериран скоро.\n\r\nТурското правителство иска бързо да се създаде договорената с американците зона за сигурност в Северна Сирия. Анкара има намерение да прехвърли поне 1 милион от пребиваващите на турска земя 3,6 милиона сирийски бежанци в тази зона. Ако обаче проектът се провали, Ердоган плаши, че ще пусне бежанците: \"Ще бъдем принудени да отворим вратите\", заяви турският държавен глава.\n\r\nВъпросът с бежанците се решава навсякъде другаде, но не и в Брюксел\n\r\n\"Турският президент има два проблема: от една страна се промени отношението на турците към сирийските бежанци, а от друга - турската икономика се намира в упадък. Затова Ердоган иска две неща: повече пари от Европа и създаването на зона за сигурност в Северна Сирия, която да поеме колкото се може повече сирийски бежанци от лагерите в Турция“, пише ФАЦ.\n\r\nИзданието  саркастично отбелязва, че европейците са поверили на Ердоган ролята на главен надзирател, който да пази южната граница на ЕС, след което са престанали сериозно да се грижат за сирийския проблем. \n\r\n„Какво се случва в раздираната от гражданска война страна и колко хора я напускат - това се решава във всевъзможни столици, само не и в Брюксел, Берлин или Париж. А това позволява европейците да бъдат изнудвани\", се казва в коментара на ФАЦ.\r\n \r\n   ", "date": "2019.09.07", "title": "Европа допусна да бъде изнудвана от Ердоган. Как се случи това?"}
{"url": "https://www.dnes.bg/index/2019/09/07/kalfin-shte-vodi-listata-na-abv-za-mestniia-vot-v-sofiia.422099", "text": "Ивайло Калфин ще бъде водач на листата на АБВ за общински съветници на местните избори в София. Това съобщи на пресконференция лидерът на АБВ - Младежи Пламена Заячка.\n\r\n\"След проведена градска конференция на партийната организация на АБВ - София взехме няколко решения. АБВ се явява със самостоятелна силна листа. Това са втори местни избори, в които АБВ участва. На предните бяхме четвърта сила в София. Тази година отново имаме нови хора, силни хора, мотивирани хора. Имаме намерение за силен резултат, не по-малко от предните години. АБВ работи последователно по проблемите на София, в местния парламент\", заяви още Заячка, цитирана от \"Фокус\". \n\r\nТя припомни, че АБВ Се обявява против застрояването, в подкрепа на по-добрата инфраструктура.\r\n                \r\n                \r\n                \r\n\"Вярваме, че нашите представители, както и до момента, ще имат все повече публичност в техните политики, откритост, повече връзка с гражданите. За всички е ясно, че тези 15 години основните проблеми на София не успяха да бъдат решени. Ще работим върху основните проблеми\", каза Заячка.\n\r\n\"АБВ ще подкрепи Мая Манолова за кмет на София.На заседанието на градската организация на АБВ взехме решение да не издигаме собствен кандидат за кмет на София, което беше едно решение, което обмислихме много внимателно\", заяви Калфин.\n\r\n ", "date": "2019.09.07", "title": "Калфин ще води листата на АБВ за местния вот в София"}
{"url": "https://www.dnes.bg/obrazovanie/2019/09/07/novo-za-izpita-sled-7-i-klas-se-vkliuchva-material-i-ot-6-i.422077", "text": "През започващата след дни учебна година изпитът за седмокласниците по български език и литература ще обхваща повече произведения, а десетокласниците за първи път ще полагат тестове от националното външно оценяване. Министерството на образованието публикува проектите за препитването в двата етапа за учебната 2019/2020 г.\n\r\nДецата, които тази година ще бъдат в седми клас, ще държат изпит по български език и литература върху 20 български творби, а не върху 12, както беше досега, пише „Сега“. Причината е, че от 2019/20 г. тестът в частта му по литература ще измерва знанията, придобити не само в седми, а и в шести клас. \n\r\nЗа следващата учебна година - 2020/21 г., материалът ще бъде разширен още, за да обхваща изпитът произведения, изучавани от пети до седми клас. Тези промени бяха обявени преди година, а тяхната цел е изпитът да измери знанията от целия прогимназиален етап на образование. След недоволство на родители от рязката промяна МОН реши да ги разсрочи във времето.\n                    \n                    \n                \r\n                \r\n                \r\n                \r\nСред новите творби, върху които седмокласниците ще имат въпроси догодина, са: „Хубава си, моя горо\" на Любен Каравелов, „Отечество любезно, как хубаво си ти!“ на Иван Вазов, „Косачи“ на Елин Пелин, „Художник“ на Веселин Ханчев, главите „Представлението“ и \"Радини вълнения\" от \"Под игото\" на Иван Вазов, „Братчетата на Гаврош“ на Христо Смирненски и „Серафим“ на Йордан Йовков. \n\r\nДокато тестът по български за седмокласниците остава с 26 въпроса, този по математика ще е с 2 въпроса по-малко - 23 вместо тазгодишните 25.\n\r\n25 български произведения пък ще обхваща изпитът за десетокласниците, които тази учебна година за първи път ще имат национално външно оценяване. Конспектът за изпита започва с \"История славянобългарска\" на Паисий Хилендарски, минава през родната литература от периода от Освобождението до Първата световна война, представена например с \"Под игото\" на Иван Вазов и \"Бай Ганьо\" на Алеко Константинов, и завършва с творби от след Втората световна война като \"Тютюн\" на Димитър Димов, \"Нежната спирала\" на Йордан Радичков и \"Дърво без корен\" на Николай Хайтов.\n\r\nСред другите творби на наши автори, върху които десетокласниците ще полагат тест, са \"Изворът на Белоногата“ на П. Р. Славейков, „Майце си“, „Моята молитва“, „Хаджи Димитър“, „Обесването на Васил Левски“ и „Странник“ на Христо Ботев, „Левски“ на Иван Вазов, главите „Гост“, „Новата молитва на Марка\" и „Пиянство на един народ“ от \"Под игото\", „Cis moll“ на П. П. Славейков, „Арменци“, „Две хубави очи“ и „В часа на синята мъгла“ на Пейо Яворов, „Да се завърнеш…“ на Д. Дебелянов и „Гераците“ на Елин Пелин. Сред литературата между двете войни са „Септември“ (Гео Милев), „Зимни вечери“ (Хр. Смирненски), „Повест“ (А. Далчев), „Индже“ и „Албена“ (Й. Йовков), „Писмо“ („Ти помниш ли...“) (Н. Вапцаров).\n\r\nТестът ще включва общо 23 задачи, а времетраенето му ще е 90 минути (два слети учебни часа). 14 от задачите ще са с избираем отговор, 6 - с кратък свободен отговор, а една задача ще е за редактиране. Целта им ще е да установят степента на постигане на резултатите, заложени в учебните програми от целия първи гимназиален етап - VIII, IX и X клас. Една от задачите ще е с разширен свободен отговор, а последната ще е създаване на текст.\n\r\nОт МОН са посочили примерни въпроси за улеснение на учениците. Една от дадените задачи с избираем отговор е: На кой ред е посочен синоним на фразеологичното словосъчетание минавам през сито и през решето? Възможните отговори са: минавам сух между капките, минавам през задната врата, минавам през иглени уши и минавам на втори план.\n\r\nДруг примерен въпрос е през кой период е създадена творбата на Гео Милев „Септември“ - през Възраждането, от Освобождението до Първата световна война, между двете световни войни или след Втората световна война. Примерна задача с разширен свободен отговор е да се напише теза в 4-5 изречения по следната тема за есе по граждански проблем: \"Българската национална идентичност в глобалния свят\".\n\r\nРезултатът от изпита по български в края на X клас ще се вписва в удостоверението за завършен първи гимназиален етап и ще се изразява само с количествен показател - в брой точки, без да се приравнява към оценка. Въз основа на него, както и на този по математика, ще се извършва прием в 11-и клас на ученици, които са завършили първи гимназиален етап на средното образование в обединените училища. Това са бивши основни училища, в които от две години насам може да се учи до X клас. Промяната бе направена, за да се задържат повече деца в училище след VIII клас.\r\n ", "date": "2019.09.07", "title": "Ново: За изпита след 7-и клас се включва материал и от 6-и"}
{"url": "https://www.dnes.bg/index/2019/09/07/celta-na-dps-zapazvane-na-poziciite-v-mestnata-vlast.422095", "text": "ДПС се регистрира в ЦИК за участие в местните избори на 27 октомври. Документите бях внесени от председателя на ДПС Мустафа Карадайъ и други членове на партията. \n\r\nКарадайъ заяви, че на местните избори ДПС ще заложи на кандидати, които знаят, че властта служи за решаването на проблемите на хората. \n\r\n„Тръгваме уверено, с достойни кандидати, които ще спечелят изборите с ясна визия и програма за развитие на общините и кметствата за качествено по-добър живот на българските граждани. Нашите кандидати имат капацитета и волята да създадат условия за икономически растеж и развитие на общините и регионите за подобряване на живота на хората и за осигуряване на сигурност в утрешния ден“, каза Карадайъ.\r\n                \r\n                \r\n                \r\nТой обясни, че местната власт е най-близо до хората и затова местните изори са изключително важни и изискват отговорно отношение и поведение. \n\r\n\"Ксенофобията, омразата, агресията, празните обещания трябва да спрат. Нека предстоящите избори са арена за битка на програми и платформи за развитие и икономически растеж на общините и регионите, за създаване на по-добри условия, за инвестиционния климат, за инвестициите в тези общини, за да има развитие, за да има бъдеще в регионите и населените места“, добави още Карадйъ. \n\r\nКарадайъ коментира, че успех за ДПС ще е затвърждаване на досегашните позиции на партията: „Да, ние на Централния съвет, който проведохме преди лятната ваканция, взехме решение и определихме, че за нас целта е запазване на сегашните позиции в местната власт и разширяване на участието на ДПС в местната власт“.\r\nКарадайъ информира, че от понеделник започват консултациите с регионални и местни структури на ДПС за утвърждаване на кандидатите за кметове и общински съветници. \"При нас този процес е отворен - тръгва от общинските и областните структури, за финал правим консултации с Централния предизборен щаб\", уточни той.\r\n ", "date": "2019.09.07", "title": "Целта на ДПС – запазване на позициите в местната власт"}
{"url": "https://www.dnes.bg/world/2019/09/07/donald-trymp-za-razmianata-na-zatvornici-gigantska-krachka-kym-mira.422113", "text": "Американският президент Доналд Тръмп поздрави в Twitter Русия и Украйна за размяната на затворници. Той написа, че това \"може би е първа гигантска крачка към мира\" между двете държави, съобщиха от БТА.\r\n\"Много добра новина\", написа още президентът на САЩ след тази безпрецедентна размяна на 70 задържани - по 35 от всяка страна.\r\nСъщо в Twitter бе разпространено и изявление на Ангела Меркел, в което тя определи събитието като  \"знак за надежда\".\r\n\"Тази размяна на затворници между Русия и Украйна е знак за надежда\", се пише в изявлението\r\n\"Струва си да работим все така усилно, за да изпълним споразуменията от Минск. Федералното правителство е готово за това\", увери тя.\r\n                    \n                    \n                \r\n                \r\n                \r\n                \"Радвам се за украинските моряци и Олег Сенцов, които най-сетне могат да се върнат у дома\", добави Меркел.\r\nСписъкът с имената на 35-те разменени украинци, върнали се в родината, е публикуван днес на сайта на украинския президент. Сред тях са по-специално 24-та моряци, задържани през ноември при морски инцидент недалеч от Крим, и осъденият в Русия за подготовка на терористични актове на полуострова режисьор Олег Сенцов\r\nФренският външен министър Жан-Ив Льо Дриан приветства днес в комюнике размяната на общо 70 затворници между Украйна и Русия - \"жест\", който по думите му демонстрира \"волята\" на двете страни \"да подновят диалога\", предаде Франс прес.\r\nТози жест \"ще допринесе за възстановяване на атмосферата на доверие между страните\" по размяната и \"дава на хората възможност да се надяват, че ще бъде сложен край на петгодишния конфликт, който и досега всеки месец взема десетки жертви\", добави министърът, който се очаква да направи в понеделник посещение в Москва\r\n ", "date": "2019.09.07", "title": "Доналд Тръмп за размяната на затворници: Гигантска крачка към мира "}
{"url": "https://www.dnes.bg/mish-mash/2019/09/07/kak-da-razberete-che-imate-toksichna-priiatelka.421993", "text": "Имате ли много приятели? А за колко от тях може да кажете, че са истински? Много от нас общуват с доста хора в социалните мрежи и в реалния живот, но когато се наложи за съвет или услуга, трудно може да се разчита на всички тях. \r\nНай-добрата приятелка трябва да е човек, от който да нямате тайни. С нея може да излизате на шопинг, купони, да споделяте най-съкровените си желания и сваляте заедно гаджета. Но как да проверите дали тя не е просто с вас, за да ви използва? \r\nИма токсични приятелства между жени. При тях едната винаги се раздава за другата, но не може да получи същото, защото тя се стреми само към облагите. \r\nЕто няколко знака, по които може да познаете токсичната приятелка: \r\n                    \n                    \n                \r\n                \r\n                \r\n                \r\nДали в интимната връзка или при тази с приятелката, ревността само пречи на хубавите отношения. Ако имате близка, която често ви се кара, че поддържате контакт и с други момичета, то на нея не може да се разчита. Когато започне да се кара с вас, че ви е видяла на кафе с колежка или не сте я взели на пазар, то нейното приятелство се превръща в токсично и по-добре го прекратете, защото само ще ви натоварва. \r\n\r\nХубаво е приятелката да ви казва истината в очите и ви дава своето мнение по определени въпроси. Ако я попитате за външния вид или нещо друго обаче, а тя ви отговори с обидни думи, не се заблуждавайте. Най-добрата приятелка трябва да ви каже в очите, че се нуждаете от диета, но не е нужно да ви наранява като ви казва, че сте ужасно дебела или грозна, което кара мъжете да странят от вас. Когато излизате с нея, вие не бива да се чувствате зле от това, което тя ви казва. \r\n\r\n \r\n ", "date": "2019.09.07", "title": "Как да разберете, че имате токсична приятелка? "}
{"url": "https://www.dnes.bg/obshtestvo/2019/09/07/vmesto-tiutiun-kornishoni-noviiat-masov-biznes-na-proizvoditelite.422114", "text": "Заради ниските изкупни цени на тютюна, българските производители са принудени да намерят нови култури от които да се прехранва. В  гоцеделчевското село Господинци това са корнишоните. Едва 10 от всички семейства продължават да отглеждат тютюн, съобщават от БНТ. \r\nОт 15 години Бенизе Пилева и семейството ѝ отглеждат корнишони. Казва, че в началото добивите са били много добри - от 1 декар са изкарали близо 12 тона, но с всяка изминала година количеството намалява.\n\r\n\"Започна вече много топлини и изведнъж застудяване, и корнишонът пада. Брали сме по близо 400 килограма на ден, но сега берем по 50 килограма. Няма\", обяснява зеленчукопроизводителката. \n\r\nВъпреки че тази година корнишоните са по-малко, в сравнение с миналата, качеството им е отлично. За това и цената е висока. \n                    \n                    \n                \r\n                \r\n                \r\n                \r\n\"В момента върви 1.50 - 2 лв\", казва Бенизе. \n\r\n \"Всичката продукция, която произвеждат, я реализират благодарение на това, че стоят отстрани на улицата и преминаващият пътникопоток от автомобили си закупуват от тях\", обяснява кметът на село Господинци Ахмед Ходжов.\n\r\nТой допълни, че отглеждането на корнишони изисква много усилия и едно семейство трудно би се справило с повече от един декар. Затова със зеленчука не се засяват големи площи, а това води до появата на пустееща земеделска земя.", "date": "2019.09.07", "title": "Вместо тютюн – корнишони. Новият масов бизнес на производителите"}
{"url": "https://www.dnes.bg/za-da-se-razbirame/2019/09/07/kyde-e-tynkata-razlika-mejdu-seksa-i-liubovta.421824", "text": "Не можете да установите истинска връзка? Все се случва така, че се влюбвате твърде бързо, а човекът до вас не отвръща със същото? Има ли вероятност да грешите някъде? Определено има, особено ако придавате повече любовен нюанс на секса, отколкото всъщност заслужава.\r\nМного жени бъркат секса с любовта и истинската връзка. Любовта без секс е трудно осъществима. Сексът без любов обаче е напълно нормално, дори често срещано явление. Затова трябва да се научите да разбирате къде е тънката разлика между двете иначе интимни преживявания.\r\n\r\nЗащо тези неща се случват толкова често! Жените като по-романтичната и нежна страна на човечеството са по-склонни да придават несъществуващи нюанси на една сексуална връзка, правейки я да прилича на любовна. Така идват много разочарования след това, когато се сблъскате с истинската нагласа на мъжа до вас към отношенията ви. А именно думичката „връзка“ определено не присъства в речника му.\r\n                    \n                    \n                \r\n                \r\n                \r\n                Мъжете също са заинтересовани от това да създадат връзка. Но те значително по-рядко прибързват с тези определения от жените. Пък и за някои хора сексуалното желание е по-силно от любовното, което подтиква към дълготрайни отношения. Затова не прибързвайте с окачествяването на връзката си, докато не изясните помежду си дали сте от една любовна порода.\r\n\r\nЗа да се предпазите от грешки и недоразумения тук трябва да знаете, че директната и откровена комуникация преди това е ключът към истината. Преди да правите секс, разберете на какво емоционално ниво се намирате. Това ще ви предпази от поредното любовно недоразумение, от което ще ви заболи.\r\n", "date": "2019.09.07", "title": "Къде е тънката разлика между секса и любовта? "}
{"url": "https://www.dnes.bg/stranata/2019/09/07/pojar-izbuhna-krai-plovdiv.422115", "text": "Пожар гори между село Брягово и село Искра, съобщава агенция \"Фокус\". \r\n\"Пожарът се развива на площ около 100 декара сухи треви и  храсти. На място има два противопожарни автомобила с десет служители от  пожарната, един автомобил за горене на горски пожари също с 10  служители\", обясни  началникът на „Национален оперативен център“ ПБЗН комисар Тошко  Бързилов.\r\nКомисар Бързилов допълни, че на този етап огънят  е неутрализиран към село Брягово. „Сега се работи да бъде спрян към  село Искра. Няма опасност за населените места и хората“, допълни той", "date": "2019.09.07", "title": "Пожар избухна край Пловдив "}
{"url": "https://www.dnes.bg/sofia/2019/09/07/sagata-s-trotinetkite-prodyljava-kat-razdava-globi-skuterite-v-kosha.422116", "text": "Първата глоба за управление на ел. тротинетка по улицата вече е факт. Полицията написа акт на  Пол Найденов, който стана известен в медиите след интервю със заглавие  \"Какво е да си от третия пол? Историята на Пол Найденов\".\r\n\"През цялото време карах плътно в дясно, съвсем бавничко. Тази  тротинетка в икономичен режим, в който аз я използвам, не може да развие  повече от 15 км/ч\", разказва пред bTV мъжът. Той се движел по бул. \"Драган Цанков\" на 4 септември, денят, в който ел. скутерите бяха обявени за незаконни.\r\nВ района на кръговото на телевизионната кула полицаи му издават акт за нарушение на Закона за движение по пътищата. В него е записано, че е нарушен текст от закона, който казва, че по пътищата за обществено ползване се допускат само моторни превозни средства и ремаркета, които са регистрирани и са с табели с регистрационен номер.\r\n                    \n                    \n                \r\n                \r\n                \r\n                Оказва се, че всеки, който си е купил тротинетка от магазина, не може да я кара по улиците. Установени правила има само за скутерите,  които се предлагат в столицата от частната Lime. Те са описани в меморандум, верифициран от компанията.\n\r\n\"В акта пише, че тротинетката не е регистрирана по надлежния ред, а в момента такъв надлежен ред липсва. В КАТ се опитах да си регистрирам тротинетката, за да нямам повече такива проблеми, но ми отказаха\", допълва Пол Найденов.\r\nМеждувременно социалните мрежи се напълниха със снимки на скутерите захвърлени на различни места. Кадър в \"Забелязано в София\" показва тротинетка, която излиза от обществена тоалетна. Друг се е \"качил\" върху спирка, трети се подава от кофа за боклук. Тротинетки се срещат захвърлени на пътя, върху пейки в парка и дори в асансьори на сгради.", "date": "2019.09.07", "title": "Сагата с тротинетките продължава: КАТ раздава глоби, скутерите - в коша"}
{"url": "https://www.dnes.bg/sport/2019/09/07/tejka-katastrofa-na-formula-3-tozi-pyt-niama-jertvi.422117", "text": "И тази седмица Формулата не се размина без спиращи дъха моменти. По време на Формула 3 болидът на 19-годишният Алекс Перони излетя от пистата.\r\nАвстралийският пилот изпусна един от завоите на \"Монца\" и претърпя ужасяваща катастрофа - след като излетя, колата му се превъртя няколко пъти и се приземи по таван в предпазните огради. Изненадващо, австралиецът излезе от автомобила сам. Той се отдалечи от колата, а малко по-късно бе откаран в болница.\r\nОт Формула 3 разкриват, че Перони няма тежки травми, но прегледа му от лекар в болница е бил задължителен след подобна катастрофа. \n\r\nВ края на 2018 година отново Формула 3 видя една от най-тежките катастрофи и отново като по чудо пилотът остана невредим.\r\n ", "date": "2019.09.07", "title": "Тежка катастрофа на Формула 3. Този път няма жертви "}
{"url": "https://www.dnes.bg/football/2019/09/07/trite-lyva-razgromiha-bylgariia-na-uembli.422122", "text": "С 4:0 в среща от група А на Европейските квалификации Англия разгроми България. За националите ни това е втора загуба, а за Трите лъва - трета победа от три мача. \r\nХари Кейн бе звездата на мача, след като записа  хеттрик. Едно попадение добави Рахим Стърлинг, а шансовете за България бяха прекалено малко. Като цяло и поведението на отбора не будеше изненада- основно в защита, която обаче не се справи по най-добрия начин.\r\nВандерсон от Лудогорец и Даниел Младенов от Етър направиха своя дебют с националната фланелка на България.\r\nВ 5-ата минута българският отбор създаде първата ситуация в мача, която беше продукт на взаимодействие на Марселиньо и Вандерсон. Дебютантът Вандерсон обаче не успя да даде достатъчно сила на удара и Пикфорд лесно улови.\r\n                    \n                    \n                \r\n                \r\n                \r\n                След това домакините взеха инициативата, пренесоха събитията в половината на България и дори топката влезе във вратата на Пламен Илиев, но беше маркирана засада на Хари Кейн.\r\nВ 23-ата минута обаче англичаните стигнаха до гол без особени усилия. Нашите сбъркаха при разиграване между вратаря Илиев, Сърмов и Божиков. Рахим Стърлинг отне топката и от аутлинията я върна на 2 метра към Хари Кейн, който откри резултата.\r\nВ 30-ата минута дойде и вторият удар за България в очертанията на вратата. Страхил Попов получи от Марселиньо на фланга, проби и центрира към Галин Иванов. Ударът на крилото с глава обаче не беше силен и опасен за Пикфорд и той улови. В 36-ата минута Стърлинг не успя да вкара от 5 метра, след като Дани Роуз проби от ляво и му подаде. Българската защита обаче се справи и изчисти.\r\nДве минути преди края Хари Кейн опита да вкара за втори път, след като стреля след центриране на Трипиър, но вратарят Илиев спаси.\r\nВ 47-ата минута се отвори чудесна възможност за България, но отново Вандерсон по диагонала от малък ъгъл не успя. В ответната атака обаче англичаните стигнаха до дузпа, макар и доста спорна. Маркъс Рашфорд се препъна в шпагата на Бодуров и италианският съдия даде дузпата. Хари Кейн не остави шанс на Пламен Илиев и покачи на 2:0.\r\nТретото попадение дойде десет минути след началото на второто полувреме, като този път Хари Кейн асистира на Рахим Стърлинг. Голът обаче дойде от неубедително изнасяне на топката от Николай Бодуров или може би от бавна реакция на българския халф, който трябваше да поеме топката. Тя беше пресечена от Маркъс Рашфорд и трима на двама англичаните разиграха на скорост за гола.\r\nРезервата Кристиян Димитров, който влезе малко по-рано на мястото на Бодуров, предизвика дузпа, след като препъна отзад Хари Кейн. Потърпевшият оформи хеттрика си с второто точно изпълнение от 11-те метра.\r\nВ 87-ата минута Рашфорд също можеше да запише името си сред голмайсторите, но Пламен Илиев спаси. Рашфорд тръгна на скорост, направи двойно с Рос Баркли и така елиминира трима от българската защита, за да излезе сам срещу вратаря.", "date": "2019.09.07", "title": "\"Трите лъва\" разгромиха България на \"Уембли\""}
{"url": "https://www.dnes.bg/football/2019/09/07/britancite-pratiha-gundi-v-cska.422123", "text": "За двубоя на България с Англия, британците бяха приготвили официална програма, в която обаче може да бъде открит един гаф, който би наранил привържениците на \"Левски\".\r\nДомакините бяха отделили специална страница за легендите на българския  футбол. На първия ред са изброени футболисти от поколението от 1994  година, носили фланелката на ЦСКА - Христо Стоичков, Емил Костадинов,  Любослав Пенев и Йордан Лечков, предава bTV.\r\nПо-надолу е отделено място за настоящия селекционер Красимир Балъков, Стилиян Петров, Христо Бонев, президента на Българския футболен съюз Борислав Михайлов и иконата на \"Левски\" Георги Аспарухов. Ала пред него не стои емблемата на \"сините\", а тази на вечния съперник ЦСКА.\r\n                    \n                    \n                \r\n                \r\n                \r\n                При Боби Михайлов пък е сложена само емблемата на отбора на \"Рединг\", за който вратарят игра в средата на 90-те години. Тази на \"Левски\" липсва.\n\r\nНа отделна страница англичаните са обърнали специално внимание на Димитър Бербатов. Бившият нападател на ЦСКА, \"Байер\" Леверкузен, \"Тотнъм\" и \"Манчестър Юнайтед\" е голмайстор №1 в историята на националния тим. В програмата има и интервю с Бончо Генчев, за когото се припомня, че е първият българин в историята на Висшата лига.", "date": "2019.09.07", "title": "Британците пратиха Гунди в... ЦСКА"}
{"url": "https://www.dnes.bg/world/2019/09/07/micotakis-gyrciia-ostavia-krizata-zad-gyrba-si.422118", "text": "Гърция оставя кризата зад гърба си, това заяви  премиерът на страната Кириакос Мицотакис по време на  откриването на павилиона на Индия на 84-тия Международен панаир в Солун.\r\n\"Не случайно Индия е почетна страна тази година точно сега, когато Гърция излиза от кризата и основният ни лозунг е \"Растеж за всички, растеж на всичко\", допълни Мицотакис.\n\r\nПремиерът заяви, че за 10 години Индия е удвоила своя БВП на глава от населението. Мицотакис каза, че двете страни имат много общо, включително наследството на древните култури, желанието за национално единство, уважението към ценностите на парламентарната демокрация, креативността и факта, че индийските и гръцките учени и бизнесмени се намират по всички краища на земята.\n                    \n                    \n                \r\n                \r\n                \r\n                \r\n\"Нашите двустранни отношения се разширяват, но ние искаме да станем още по-активни. Гръцкият износ за Индия нарасна значително през последните години, но споделям целта на посланика на Индия в Гърция - да постигнем двустранна търговия от 1 милиард евро до 2021 г. Това е много реалистична цел, и аз Очаквам с нетърпение по-нататъшно укрепване на икономическите връзки между нашите две страни“, заяви гръцкият премиер.", "date": "2019.09.07", "title": "Мицотакис: Гърция оставя кризата зад гърба си "}
