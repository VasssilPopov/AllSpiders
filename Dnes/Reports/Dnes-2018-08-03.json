{"url": "https://www.dnes.bg/zvezdi/2018/08/03/stypka-po-stypka-kristin-ilieva-veche-hodi-po-dobre.384085", "text": "\"Стъпка по стъпка... и всичко ще бъде наред отново\", написа във Facebook Кристин Илиева, която преди няколко месеца пострада в тежка катастрофа.\r\nСлед като лежа на легло и претърпя няколко операции в български и турски болници, красавицата показа с видео, че е много борбена и се чувства все по-добре ходейки, макар и с патерици.\r\nКлипчето, в което Кристин крачи смело и дори прави чупки, е прегледано над 5 хиляди пъти. То е заснето от нейна приятелка, която я окуражава и я разсмива.\r\n \r\n\"Обичаме те, браво!\", коментира фен на Кристин под видеото. Други нейни последователи също са изразили подкрепата си.\r\n \r\nПрипомняме, че моделът пострада тежко при катастрофа през март. Тя и Дивна пътували от Варна за София, когато певицата загубва контрол над волана. След инцидента тя се покри и изчезна от общественото пространство. Въпреки случилото се, Кристин е активна в социалните мрежи.\r\n \r\nЛекарите се радват на напредъка ѝ, но коментират, че ще ѝ трябва още доста време, за да ходи без патерици.\r\n \r\n", "date": "2018.08.03", "title": "Стъпка по стъпка: Кристин Илиева вече ходи по-добре"}
{"url": "https://www.dnes.bg/obshtestvo/2018/08/03/visokata-smyrtnost-e-i-zaradi-imitacionnite-hrani.384099", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Според последния доклад на ЦРУ България отново държи рекорден показател за смъртност - страната ни се нарежда на 3-то място в света в мрачната класация. На въпроса кой държи обществото ни в будна кома отговори психологът Еленко Ангелов в \"Денят ON AIR\".\n\r\n\"Ту сме на 2-ро, ту на 3-то място по смъртност в света. Има автоагресия и хипноза. Хората са станали овце - стадо, ние сме си виновни. Кой налива насила имитационните напитки - те го пускат като хипноза. Кои са те? Даже аз, заставайки в медия, ставам част от това. Всички се издържат от хранително-отровителната промишленост, от рекламите\", каза специалистът и автор на осем издадени книги в студиото на .\r\n                    \r\n                    \r\nАнгелов обясни, че вижда демокрацията в оригиналния й вид, само когато неграмотни хора не гласуват и нарече търкането на билетчета \"замърсяване\".\n\r\n\"Хората, които най-малко пари имат, първи са се наредили да си платят сметките. Решението е в еволюция на съзнанието\", апелира психологът.\n\r\nПо думите на Еленко Ангелов никой не се е стреснал от показателното водещо място на страната ни в мрачната статистика много години и определи отношението като \"дебилно\".\n\r\nВсе пак, Ангелов изрази надежда, посочвайки младежите, в които вижда \"потомци на гордите ни воини\".\n\r\nСред основните причини за високата смъртност у нас той посочи ниско прелитащите самолети, консумацията на имитационни продукти, както и звучащата музика в повечето заведения.\n\r\n\"Познавам повечето хора, които са в рекламните агенции - това са хора които не вярват нито в бога нито в кармата\", каза още той.\n\r\nПсихологът подчерта, че възможно решение е пазаруването от малките магазинчета и производства и противопоставянето на големите вериги.\r\n ", "date": "2018.08.03", "title": "Високата смъртност е и заради имитационните храни"}
{"url": "https://www.dnes.bg/akoshtete-vqrvaite/2018/08/03/myrkashti-spasiteli-kogato-kotkata-ti-spasiava-jivota.384073", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПухкави, независими и лоялни – това са само част от качествата на котките, които им печелят място като един от най-желаните домашни любимци. Но някои от тях са специални – във Великобритания раздадоха награди на котките, спасили живота на своите стопани.\r\nВъпреки че Тео е осиновен от улицата, белият котарак е едно от най-важните създания в живота на Шарлот. Той е избран за котка на годината след като спасява живота на своята стопанка. Една вечер Тео упорито не оставя Шарлот да заспи дори за минута.\r\n\"Когато станах, припаднах. Линейката дойде, а лекарят ми каза, че имам съсирек в кръвта. И че ако Тео не ме беше държал будна цяла нощ, аз никога нямаше да се събудя\", разказа тя, цитирана от .\r\r\n                    \r\n                    За съжаление, Тео страда от сърдечен дефект и не успява да оцелее до церемонията по награждаването. Но любовта към него завинаги ще остане в сърцето на Шарлот.\r\nНаградата за най-грижовна котка спечели черно-белият Артър. Стопанката му Емили страда от тежка форма на депресия, която ѝ пречи да общува с хората и я подтиква към самонараняване.\r\nЛюбящият и игрив Артър обаче ѝ дава желанието за живот, от което тя отчаяно има нужда.\r\nВъпреки поверието, че черните котки носят лош късмет, малкият Салем, който спечели наградата за най-добър приятел, носи само подкрепа и щастие на Джаред – младеж, който страда от прогресивна мускулна дистрофия. Той не може да си представи живот без Салем.\r\nМъркащите спасители, или по-скоро техните стопани, получиха специална награда – ваучери за магазини за домашни любимци и тримесечен запас от котешка храна.\r\n ", "date": "2018.08.03", "title": "Мъркащи спасители: Когато котката ти спасява живота!"}
{"url": "https://www.dnes.bg/mish-mash/2018/08/03/top-6-na-restorantite-koito-si-struva-da-posetite.384090", "text": "Ако обичате хубава кухня, най-вероятно ходите с близки и приятели на ресторанти, които до момента не сте посещавали, за да опитате нещо ново. А вечеряли ли сте в някой известен ресторант в чужбина? Затова е създаден кулинарният туризъм, при който хора пътуват зад граница, за да се докоснат до магията на традиционни ястия от различни страни. \r\nКазват, че поне един път в живота си трябва да поглезите сетивата си в някой изискан ресторант. По света има най-различни, които ще ви омаят не само с храната, но и с интериора и удобствата, които предлагат. Други могат и да ви шокират. В Азия, например, има място, където ще ви сервират в малка тоалетна чиния, а във Франция съществува ресторант, в който се яде без дрехи.\r\n \r\nЕто шест от най-невероятните тематични ресторанти по света, които всеки би искал да посети.\r\n\r\n\r\n \r\nТози ресторант е за почитателите на гмуркането под вода. Той предоставя 180-градусова панорамна гледка. Може да ядете морски дарове и същевременно да наблюдавате как рибите и делфините плуват около вас. Това удоволствие обаче струва над 200 долара на човек в зависимост от това какво и колко си поръчате.\r\n \r\n\r\n \r\nПрекрасно място за планинарите и любителите на зеленината. Ако обичате да се разхождате сред природата, вечерята в този ресторант определено ще ви хареса. Той е построен нависоко сред дърветата, като за да стигнете до масите, трябва да се качите на специален дървен асансьор.\r\n \r\n", "date": "2018.08.03", "title": "Топ 6 на ресторантите, които си струва да посетите"}
{"url": "https://www.dnes.bg/notifikacii/2018/08/03/riiad-vrytna-krancheto-sauditcite-se-zahvashtat-s-fizicheski-trud.383998", "text": "С хамбургерите си, пържените картофи и разтопеното сирене One Way Burger прилича на който и да е модерен камион-ресторант в Рияд с единствената разлика, че готвачът, който работи зад горещия и цвъртящ грил, е саудитец, съобщава Франс прес.\n\r\nВ Саудитска Арабия, която беше щедра откъм социални придобивки страна, представителите на работническата класа като готвачи, служители по чистотата и поддръжката или служители на бензиностанции бяха в по-голямата си част чужденци.\n\r\nСега все повече саудитци приемат такива професии с \"по-нисък статус\" в контекст, в който бензинът не е вече по-евтин от водата, а правителството намалява субсидиите в опит да съживи изпадналия в летаргия икономически растеж и да пребори нарастващата безработица.\r\nВ този период на строги ограничения много саудитци, които от дълго време зависят от щедрата на социални придобивки държава, се обръщат към физическия труд.\n\r\nЗа първи път едно ново поколение граждани на Саудитска Арабия работи като продавачи на чай или автомобилни механици. Собственици на автомобили стават шофьори на Uber.\n\r\n\"Готови ли са саудитците да работят като събирачи на боклук\", пита Абдулхади ал-Саади, хроникьор във всекидневника \"Сауди газет\", който подтиква гражданите да не отказват никaква работа.\n\r\nПрез декември жителите на източния район Ал-Ахса отпразнуваха факта, че шепа млади хора приеха да работят като служители на бензиностанция - професия, която дълго време се определяше като недостойна.\n\r\n\"Не е срамно да вършиш тази работа\", даде оценка един клиент във видео. \"Пророкът Мохамед е бил овчар\", допълни той.\n\r\n\"Саудитците се ориентират към професии, които в исторически план бяха резервирани за чужденци\", потвърди Греъм Грифитс, основен анализатор на консултантската компания Control Risks.\n\r\nВ същото време правителството се зае да замести чужденците с местни служители, следвайки политиката, наречена \"саудитизация\", и наложи данъци на емигрантите. По този начин предизвика масовото им напускане, тъй като те заемат 70 процента от работните места.\n\r\nОфициалната статистика показва, че близо 800 000 чуждестранни работници са напуснали кралството от началото на 2017 година, като създават по този начин явление, което президентите на компании наричат \"криза в наемането на работници\". От друга страна няма статистика за броя на саудитците, които са започнали да упражняват физически труд.\n\r\nНякои компании, които приложиха процеса на \"саудитизация\", обаче се оплакват от поведението на саудитските си служители.\n\r\nДиректорът на завод за производство на хладилници, който е наел десетина работници по сглобяването и поддръжката, каза, че някои от тях са били хванати \"как спят в колите си по време на работа\".\n\r\nМного компании заобикалят тази политика, като плащат на саудитските работници малки заплати, за да останат при тях, като създават по този начин фалшиви работни места.\n\r\nПротиворечивата политика не доведе до намаляване на безработицата сред гражданите на Саудитска Арабия. През първото тримесечие тя достигна близо 13 процента сред саудитците.\n\r\nПредизвикателството, подчертават специалистите, не е само да се създадат повече работни места за саудитците, но и те да бъдат убедени да ги заемат. \r\n/БТА/", "date": "2018.08.03", "title": "Рияд врътна кранчето – саудитците се захващат с физически труд "}
{"url": "https://www.dnes.bg/mish-mash/2018/08/03/gotveneto-ne-e-nikak-lesna-rabota-no-ne-i-tolkova-slojna.383929", "text": "\n\r\nДа си добър кулинар не е работа за всеки, но пък и вероятно всеки все пак трябва да може да сготви нещичко. \r\nНо какво правите ако нямате под ръка нож, тава, котлон или точилка? Вероятно същото, като героите от следващата ни галерия. Насладете се на идеите им, а още ", "date": "2018.08.03", "title": "Готвенето не е никак лесна работа! Но не и толкова сложна!"}
{"url": "https://www.dnes.bg/zvezdi/2018/08/03/djoni-dep-obvini-bivshata-si-v-poboi.384087", "text": "55-годишният Джони Деп не може да живее дълго без скандали. Актьорът съвсем скоро приключи делото с бившите си мениджъри и вече е на етап на ново, но срещу бившата си съпруга Амбър Хърд. \r\nЗвездата от „Карибски пирати“ обвини актрисата в насилие, докато са били женени, пише OK Magazine. Като конкретен инцидент, актьорът посочил 30-ия рожден ден на Хърд – 21 април 2016 г. Деп закъснял за партито и неговата жена, която била в състояние на алкохолно опиянение се разбунтувала. Започнала да го обижда в присъствието на приятелите им, след което го ударила и два пъти в лицето.\r\n \r\nХърд в същото време вижда ситуацията по друг начин. Тя видяла, че съпругът ѝ влиза в ресторанта и инсценира кавга. След като гостите си тръгнали, той я хванал за косата и я повлякъл към вратата като ѝ крещял.\r\n \r\nВ същото време пък, Джони изложил своя версия при събитията на 21 май 2016 г., когато двамата се карат за последен път преди развода. Хърд тогава заяви, че Деп се върнал пиян в дома им и след словесна кавга я ударил с нейния iPhone. Апаратът я уцелил в скулите и очите.\r\n \r\nЗатова пък актьорът обяснява, че всъщност той хвърлил телефона на дивана и излязъл от стаята.\r\n \r\nДжони Деп също така е решил да съди The Sun и авторът на статия, в която било написано, че той биел жена си.\r\n \r\nДжони и Амбър започнаха да се срещат през 2011 г. и сключиха брак през февруари 2015 г., но май година по-късно актрисата подаде молба за развод. През януари 2017 г. разводът бе официално оформен.\r\n\r\n", "date": "2018.08.03", "title": "Джони Деп обвини бившата си в побой!?"}
{"url": "https://www.dnes.bg/akoshtete-vqrvaite/2018/08/03/spored-zodiiata-kakvo-e-zdraveto-vi.384063", "text": "Освен че астрологията може да разкрие много аспекти от нашия характер и поведение, тя има и косвено влияние и върху нашето здравословно състояние. Прочетете, за да разберете повече как точно вашият зодиакален знак се отразява върху вашето здраве.\n\r\nЕнергичните представители на тази зодия премислят всичко твърде интензивно. Затова те често имат физически проблеми, свързани с черепа. Възможно е да имат напрежение в главата, да страдат от главоболие, от зъбобол, от болки в челюстта и повечето от тези състояния да са причинени от стрес. Намерете начини да се освободите от отрицателните мисли и от негативната енергия, за да избегнете тези заболявания.\r\n                    \r\n                    \r\nТелецът се управлява от Венера, чиято енергия е свързана с гърлото, челюстта и производството на инсулин в тялото. Това, съчетано с любовта на представителите на тази зодия към вкусните храни, като например сладкишите, трябва да ги накара да се пазят от затлъстяване. Телците трябва да отделят специално внимание на долната част на главата си – сливици, гласни струни, щитовидна жлеза.\r\nВижте още за останалите зодии в ", "date": "2018.08.03", "title": "Според зодията: Какво е здравето ви?"}
{"url": "https://www.dnes.bg/notifikacii/2018/08/03/maikata-na-bin-laden-horata-v-universiteta-go-promeniha.384069", "text": "Майката на Осама бин Ладен говори за първи път след смъртта на сина си, който беше ликвидиран от американски специални части през май 2011 г. Алия Ганем даде пространно интервю за британското издание \"Гардиън\".\n\r\nТя описа бившия лидер на \"Ал Кайда\" като добро дете, което много обичало майка си. \n\r\nГанем разказа, че Осама е бил много срамежливо момче, което се е превърнало в силна и набожна личност в началото на 20-те си години. Умно дете, което по някакъв начин се е отклонило от пътя си след постъпването в Университета \"Крал Абдул Азис\" в Джеда, където Осама е следвал \"Икономика\".\n\r\n\"Хората в университета го промениха. Той се превърна в различна личност\", смята майката и добави, че докато е следвал в университета, Осама се е срещнал с хора, които са му промили мозъка и са го променили.\r\n\"Те се сдобиваха с пари за каузата им. Винаги му казвах да стои настрана от тях и той никога не сподели пред мен какво прави, защото много ме обичаше\", продължи тя.\n\r\n\"Гардиън\" пише, че докато е бил в университета, Осама се е срещнал с Абдула Азам, член на \"Мюсюлмански братя\", който по-късно избягал от Саудитска Арабия и се превърнал в духовен наставник на Осама.\n\r\nАлия добави, че животът й е станал много тежък, защото първородното й дете винаги е било далеч от нея.\n\r\nЗа последно семейството се срещнало с Осама в Афганистан през 1999 г. Тогава той е бил посетен от семейството си два пъти, докато е пребивавал в база до Кандахар.\n\r\nБеше близо до летище, което е било в ръцете на руснаците, каза майката на бившия лидер на \"Ал Кайда\".\n\r\nНо доведеният брат на Осама - Ахмад, заяви, че тяхната майка е отричала тъмната страна на сина си.\n\r\n\"Вместо това тя обвиняваше тези около него. Тя само знаеше страната на доброто момче, тази страна, която ние всички виждахме. Тя никога не разбра джихадистката му страна\", каза Ахмад пред британското издание.\n\r\nТой призна, че всички роднини на Осама са се чувствали посрамени от действията му и са били наясно, че джихадистът ще отговаря за действията си.\n\r\nАхмад сподели още, че цялото семейство е трябвало да се върне в Саудитска Арабия, където е било разпитано от властите и за известен период не е можело да напуска страната. Сега роднините на Бин Ладен могат да се движат относително свободно. Семейството е едно от най-богатите фамилии в монархията, пише \"Монитор\".\r\n ", "date": "2018.08.03", "title": "Майката на Бин Ладен: Хората в университета го промениха"}
{"url": "https://www.dnes.bg/sofia/2018/08/03/skypa-li-e-tiket-sistemata-ne-v-budapeshta-struva-91-mln.384068", "text": "Столичната община отговори на обвиненията на БСП, че тикет системата в София е скъпа, с примери от съседни страни.\n\r\nСистемата за таксуване на Будапеща е с обща договорна стойност от 91 милиона евро или приблизително 182 млн. лв. Тази сума е само за 5 години, две от които са за изграждане, а 3 за поддръжка. Будапеща и София са градове със сходен брой население. В електронната тикет-система на Виена, изградена през 2010 г., са инвестирани 234 млн. евро или 468 млн. лв., заявяват в съобщение от ЦГМ.\r\nПо-рано на брифинг депутати от БСП  попитаха кмета на София Йорданка Фандъкова защо тикет системата струва  83 млн. лв., а не 15 млн. лв., какъвто е бил първоначалният вариант, заложен през 2016 г.\r\r\n                    \r\n                    Целта на системата за електронно таксуване е да се въведе единен електронен превозен документ за всички видове транспорт на територията на Столичната община, което ще даде възможност за заплащане на пътуването според изминато разстояние или време.\r\nЗа изграждането й е заложена прогнозна  стойност до 40 млн. лв. Тоест, оценката за стойността на изграждане на  системата във всички превозни средства на градския транспорт, на всички  бариери на метрото и пунктове за продажба на превозни документи, съвпада  напълно с оценката на депутатите от БСП – до 40 млн. лв. Заложената  поддръжка на системата за срок от 10 години е до 38 млн. лева, изтъкват от ЦГМ.\r\nОт там посочват и че в  комисията по оценка са включени представители на всички политически  групи в Столичния общински съвет, включително и общинският съветник от  БСП Милка Христова, която е подписала протокола за определяне на  изпълнител без никакви възражения.\r\nКомисията по оценка на получените оферти е класирала на първо място  участника, предложил най-ниска цена - 73 248 150 лв. от  консорциума \"Си Ен Ес - София Тикетинг Систем\". В цената влиза освен  изграждането на цялата система и поддръжката й за срок от 10 години.\r\nНа 30 юли в Комисията за защита на конкуренцията е постъпила жалба от класирания на второ място  консорциум \"Софер\". \r\nОт старта си през юли 2017 г. процедурата е спирана три пъти и  проверявана от контролните органи.", "date": "2018.08.03", "title": "Скъпа ли е тикет системата? Не, в Будапеща струва €91 млн."}
{"url": "https://www.dnes.bg/sofia/2018/08/03/bum-na-novorodenite-v-sofiia-rajdat-se-po-15-16-vseki-den.384064", "text": "Бум на бебета в София през последните седмици, регистрират столичните общински АГ болници. Това съобщи в профила си във Facebook зам.-кметът на столицата Дончо Барбалов.\r\n\"В Първа САГБАЛ \"Св. София\" имаме по 15-16 раждания на ден. Наложи се да разкрием допълнителни места за родилки тези дни, а в момента в неонатологичното отделение имаме 67 пеленачета\", цитира той директорът на болницата д-р Гергана Коларова.\n\n\r\nОт началото на годината до първите дни на август в Първа АГ са проплакали общо 1484 бебета. За сравнение, за същия период на миналата година новородените са били 1451.\r\n2% ръст на бебетата през тази година отбелязват и в другата общинска АГ болница \"Шейново\". В момента пеленачетата там са 53, при капацитет 60 легла.\r\r\n                    \r\n                    На общия фон от 20% спад на раждаемостта в България, в София тенденцията е обратна, коментираха от здравното заведение.\r\nПрез последния месец в \"Шейново\" са се родили общо 214 бебета.\r\nОколо 3000 са вече новите столичанчета, родени в двете общински АГ болници от началото на 2018 г.", "date": "2018.08.03", "title": "Бум на новородените в София: Раждат се по 15-16 всеки ден!"}
{"url": "https://www.dnes.bg/balkani/2018/08/03/vuchich-se-zareche-niama-da-dopusna-nasilie-nad-syrbi-v-kosovo.384095", "text": "Сръбският президент Александър Вучич публикува днес отворено писмо до сърбите в Косово, в което ги призовава да не се поддават на провокации и уверява, че докато е начело на Сърбия, тя няма да позволи организирано насилие над косовските сърби и техните светини, предаде Танюг.\n\n\n\r\nВ писмото Вучич посочва, че утре изтича срокът, който Европейският съюз даде на косовските власти да приемат устав на Съюза на сръбските общини - задължение, което бе уговорено в рамките на диалога за нормализиране на отношенията между Белград и Прищина, воден с посредничеството на ЕС.\n\r\nПрезидентът изтъква, че очевидно 1930 дни след поемането на това задължение Прищина \"няма да си мръдне пръста\" да формира съюза.\r\n                    \r\n                    \r\n\"Скъпи сърби, моля ви във връзка с това да не предприемате нищо, което отделни албанци или представители на международната общност може да използват като оправдание за предприемане на някакви действия срещу вас\", призовава Вучич.\n\r\nТой добавя, че през последните дни властите в Косово, а и част от международната общност използват ситуацията да създават сред косовските сърби паника и недоверие към Сърбия \"с ежедневни заплахи и организирано разпространение на слухове\". Целта според Вучич е да разединят политическите представители на сърбите в Косово и да отслабят позициите на Сърбия в една деликатна фаза на преговорите Белград-Прищина.\n\r\nВучич призовава сърбите в Косово да не се поддават на провокации, да реагират мирно, цивилизовано и достойно на всякакви предизвикателства, а Сърбия ще се постарае с политически методи да им гарантира сигурност и бъдеще в Косово.\n\r\n\"Опазването на мира в нашата южна област /Сърбия не признава независимостта на бившата си област Косово/ е първостепенна задача не само на Сърбия, но и на мисията КейФОР на НАТО, от които специално очаквам и изисквам да защитят мира, като предотвратят всеки евентуален опит от когото и да било, и под какъвто и да било предлог, да завземат и ви отнемат ВЕЦ Газиводе, трафостанция Валач или който и да е друг ключов обект на инфраструктурата, от който зависи вашето оцеляване\", пише Вучич в писмото.\n\r\nНакрая той обещава в името на бъдещето на сърбите в Косово Сърбия да продължи \"изключително по мирен начин\" да търси компромисно и всестранно решение за Косово.", "date": "2018.08.03", "title": "Вучич се зарече: Няма да допусна насилие над сърби в Косово!"}
{"url": "https://www.dnes.bg/obshtestvo/2018/08/03/bylgariia-i-makedoniia-izlychvat-poslaniia-za-stabilnost.384097", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         На Балканите забелязваме друг климат, поне в отношенията България - Македония и в самата Македония, която излъчва стабилизиращи послания. Македонските граждани не познават България, но не са виновни. България не е направила достатъчно, за да се представи в Македония.  Това посочи Мирослав Ризински от Българския културен клуб - Скопие (БККС) в предаването \"Денят ON AIR\", уточнавайки, че трябва да бъдат разрешени споровете от общото минало на България и Македония. \n\r\n\"Всички междуетнически конфликти в Македония бяха от един и същи център. Белград разиграваше тази игра в Македония за междуетнически конфликт\", каза още той и добави, че Сърбия се е надявала на прецедент за разделяне на Косово на сръбска и албанска част. \r\n                    \r\n                    \r\nПо думите на Ризински интересът на Русия пък е този регион да не бъде част от НАТО. С влизането на Македония в НАТО намаляват възможностите за разиграване на етнически конфликт на Балканите, смята той. \n\r\nРеферендумът за името на Македония е консултативен и е вътрешнополитически въпрос, уточни гостът на. Според него по този начин премиерът Зоран Заев иска да легитимира договора между Гърция и Македония. \n\r\nМирослав Ризински не изключи вариант да се стигне до импийчмънт на президента Георге Иванов, който категорично отказва да признае договора за името на Македония.", "date": "2018.08.03", "title": "България и Македония излъчват послания за стабилност "}
{"url": "https://www.dnes.bg/eu/2018/08/03/briuksel-pusna-gmo-to-odobri-4-carevici-za-hrana.384074", "text": "Европейската комисия даде разрешение 4 вида ГМО царевица и един сорт захарно цвекло да се използват за храна на хора и животни днес.\r\nСпоред Брюксел те са напълно безопасни за здравето и могат да се влагат в хранителни продукти, както и да се използват като фураж.\r\nКомисията се позовава на мнението на агенцията си за безопасност на храните, която е вдигнала зеления флаг за MON 87427 x MON 89034 x NK603, 1507 x 59122 x MON 810 x NK603, които са нови сортове и за подновяването на разрешителните на три вида, които вече са на европейския пазар: DAS-59122-7, GA21 и захарното цвекло H7-1.\r\nВсички те са модифицирани, за да се усили устойчивостта им към различни вредители, става ясно от разрешителите. Лицензите са с валидност от 10 години и предвиждат влагането им в храни и хранителни съставки, но не покриват култивацията им в Европа.\r\r\n                    \r\n                    Агенцията за безопасност на храните смята, че петте нови вида ГМО не представляват риск нито за здравето на хората и на животните, нито за околната среда.\r\nЕврокомисията е издала общо 28 разрешителни за ГМО царевица и 1 вид цвекло.\r\nДо решението се стигна, след като страните членки не можаха да съберат нужното мнозинство в Постоянния комитет за безопасност на храните, който отговаря за пускането на храни на европейския пазар.\r\nПричината е че повечето държавни експерти, които членуват в него гласуват традиционно \"въздържал се\". Така искането нито бива отхвърлено, нито одобрено. Съгласно процедурата, ако експертите не се произнесат, въпросът отива у Европейската комисия, която има последната дума.\r\nЕвропейското право задължава производителите на храни, в които има ГМО продукти, да отбелязват това на етикета. В него трябва да присъстват \"генно модифициран\" или \"произведен от генномодифициран\", ако поне 0,9% от крайния продукт съдържа ГМО съставки.\r\nДнешното решение от Брюксел е принципно, но всяка държава членка може сама да реши да забрани използването на одобрените нови видове ГМО.", "date": "2018.08.03", "title": "Брюксел пусна ГМО-то, одобри 4 царевици за храна"}
{"url": "https://www.dnes.bg/eu/2018/08/03/nad-milion-evropeici-da-ili-ne-za-smianata-na-vremeto.384079", "text": "Общоевропейско онлайн допитване за евентуално отменяне на практиката на преместване на стрелките с час напред за лятното часово време предизвика голям интерес, според представители на ЕС.\n\n\r\n\"Още сме по средата на допитването и сме регистрирали повече от милион респонденти\", каза говорител на Европейската комисия (ЕК) пред ДПА.\r\nСамо през първите три дни те бяха повече от 500 000.\r\nСоциологическото проучване, започнало през юли и продължаващо до 16 август, пита европейските граждани, дали биха предпочели да се премахне увеличаващото деня време, и дали предпочитат лятото или зимата за някакво разместване на времето.\r\r\n                    \r\n                    Базирайки се на тези резултати, както и на констатации на други допитвания, ЕК иска да вземе решение по предложението за отменяне на лятното часово време в ЕС, припомня БТА.\r\nЕвропейският парламент, както и няколко държави членки, вече са помолили Комисията да преразгледа сегашната практика за преместване на часовниците през пролетта и есента, и да прецени дали тя трябва да бъде променена.", "date": "2018.08.03", "title": "Над милион европейци \"Да\" или \"Не\" за смяната на времето"}
{"url": "https://www.dnes.bg/obshtestvo/2018/08/03/kabinetyt-borisov-3-podlojen-na-varvarski-natisk.384098", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         В момента депутатите довършват коктейлите си в някой курорт. Обстановката е тиха, тъй като няма кой да разпалва ежедневни вътрешнополитически скандали. Така да се каже – в депутатската ваканция разпри няма. Но задават ли се предсрочни избори или преформатиране на \"Борисов 3\" от друг сорт? \n\r\n\"Политиката е една провинциална балканска бакалница. Политическите разпри са махленски. Това е нивото на много от политическите играчи. От точно 82 години нито едно българско правителство не е било подлагано под такъв варварски натиск. Това е правителството на България, не на Бойко Борисов. Три са центровете на провокациите – президентството, БСП, грантаджиите. Кабинетът ще продължи да управлява. Няма икономическа или политическа причина да се очакват предсрочни избори\", изтъкна журналистът Юлий Москов. \r\n                    \r\n                    \r\nСпоред политолога доц. Иво Инджов политическият сезон е протекъл под знака на Европредседателството – успешно, без тежки гафове. \n\r\n\"Пропагандата беше силна. Държахме се добре на международната сцена. Не бяха постигнати големи успехи. Имаше някакво развитие със Западните Балкани, но ролята на България не бива да се надценява. Европредседателството е посредническа, рутинна дейност – не бива да се захласваме\", поясни още той в \"Денят ON AIR\". \n\r\nИ щом говорим за власт, то няма как да не намесим и опозицията. Станахме свидетели на новата визия на БСП за България. Ежегодният митинг на партията на Бузлуджа също премина шумно, а според самите тях - дори успешно. Но накъде завива левицата? \n\r\n\"БСП наникъде не завива, защото от последните 2 години тя няма посока. Визирам ерата на Корнелия Нинова. Твърдят, че се краде. Ами, кажете кой краде и да го осъдим. В новата визия за България няма нито една цифра. Искат се някакви неща, но никой не казва откъде идват парите. Така фалира една държава. В това отношения БСП са шампиони с голям опит. Искат повече държава. Защо? Защото така се краде повече и по-добре\", подчерта Москов. \n\r\nПо думите му няма абсолютно никакъв резултат от ежедневните скандали, които той твърди, че БСП продуцира. \n\r\n\"Вече цяла година стават бесни, ужасяващи разправии. И какъв е резултатът? Нула! Няма и половин процент промяна в електоралните нагласи. Тези скандали, които БСП продуцира всеки ден, нямат нищо общо с живота на нормалните българи. Тези скандали протичат само на телевизионния екран. Няма ги в обществото. Хората ги възприемат като забавно шоу, което няма влияние\", поясни журналистът. \n\r\n\"БСП е опозицията, но друг е въпросът колко ефективно играят тази роля. С последните си изказвания, Корнелия Нинова се опита да открадне електорат от разпадащите се \"Патриоти\". БСП все още не е скъсала със зависимостите си от едрия капитал. Виждаме лобистки закон, след лобистки закон. Палатките очевидно притесняват властта. Протестите за Пирин също. Има глупотевини, но има и сериозни скандали\", контрира доц. Инджов пред . \n\r\nВ края на разговора гостите засегнаха темата с Истанбулската конвенция, която, както често се случва, породи полюсни коментари от тях. Според Москов целта на Конвенцията е атеизъм и погребване на християнските ценности. Иво Инджов пък смята, че в началото на дебатите за Конвенцията били направени няколко груби манипулации, поради които тя не мина.", "date": "2018.08.03", "title": "Кабинетът \"Борисов 3\" подложен на варварски натиск?"}
{"url": "https://www.dnes.bg/balkani/2018/08/03/opashki-na-kapykule-gastarbaiterite-kym-germaniia.384065", "text": "Живеещите в Европа турски граждани, т.н. гастарбайтери, се завръщат след ваканцията в Турция по домовете си. Основният поток минава през ГКПП Капъкуле/Капитан Андреево, съобщи БТА.\r\nТрафикът на ГКПП Капъкуле в посока България е изключително интензивен, информират турските медии. Образували са се дълги опашки от коли и пътници.\r\nКъм момента над хиляда коли са се натрупали от турска страна на Капъкуле в очакване да излязат от Турция и да преминат през Капитан Андреево.\r\nПовечето от пътниците са от Белгия, Германия, Холандия и Франция, информираха от турската митница.\r\nСпоред управата всичките 10 гишета на Капъкуле работят без прекъсване, за да отговорят на натоварения трафик, но на Капитан Андреево преминаването става бавно поради дългите проверки.\r\r\n                    \r\n                    Според информации в Турция, на Капитан Андреево се работи по-бавно, с по-малко персонал, което забавя трафика и усложнява преминаване на пътниците.\r\nТрафикът на Капъкуле към България през месец юли се е увеличил с 19% в сравнение със същия период на миналата година.\r\nПо данни на турското министерство на търговията в периода, за който става дума, през Капъкуле са излезли 24 399 коли и са влезли 22 093 МПС.", "date": "2018.08.03", "title": "Опашки на Капъкуле – гастарбайтерите към Германия"}
{"url": "https://www.dnes.bg/obshtestvo/2018/08/03/sled-provala-na-istanbulskata-konvenciia-molitvi.384093", "text": "Синодът подкани във всички храмове да се чете благодарствена молитва за благоденствието на българския народ\r\nСв. Синод на Българската православна църква излезе с обръщение, в което благодари на Бога, на народа и на Конституционния съд, който преди седмица отхвърли Истанбулската конвенция.\n\r\n\"Слава на Бога за всичките му благодеяние към българския народ! Благодарение на великия Божи промисъл чрез мъдростта и съвестта на мнозинството конституционни съдии, беше взето справедливо и конституционносъобразно решение за отхвърляне на добилата популярност т.нар. Истанбулска конвенция\", пишат митрополитите. \n\n Светият Синод на БПЦ-БП още в самото начало на дебата за ратификацията на Конвенцията се обяви с мотива, че тя противоречи на православното учение за сътворението на мъжа и жената като Божий образ и подобие и като биологични същества, както и срещу въвеждането на понятия, несъвместими с българския обществен и правен ред.\r\n                    \r\n                    \r\nСв. Синод със свое решение призова да се отправя усърдна молитва към Пресвета Богородица в храмовете и манастирите в диоцеза на БПЦ- БП против приемането на този международен договор от Народното събрание.\n\r\n\"Съдът е дело Божие, но до справедливото решение се стигна чрез усилията, вдъхновението, съвестта и мъдростта на много хора – духовници, учени, общественици, журналисти, юристи, представители на държавни институции, на политици, на мнозинството от благочестивия български народ. Всички те, водени от нравствените устои на обществото, стремежа за съхраняване на държавността и защита на бъдещето на България – нашите деца, се обединиха и отстояваха несъгласието си с въвеждането чрез международен договор на понятия и идеология, несъвместими с традиционния християнски морал на българския народ. Изпълниха се думите на Сърцеведеца - Господ Иисус Христос, „дето са двама или трима събрани в Мое име, там съм Аз посред тях“ (Мат. 18: 20)! Когато просим от Бога помощ, следва и да му благодарим, за да не бъдем като онези десет прокажени, които просиха от Него милост и изцерение, но само един от тях се върна и благодари (Лук. 17:12 – 19)“, отбелязва от Синода.\n\r\nЗа да покажат своята благодарност митрополитите благославят да се отправи в храмовете и манастирите на БПЦ-БП в пределите на България и извън нея в дните на Богородичния пост, благодарствена молитва към Всемилостивия Бог след прочитането на молебения канон към Св. Богородица за благоденствието на българския народ.\r\n ", "date": "2018.08.03", "title": "След провала на Истанбулската конвенция - молитви!"}
{"url": "https://www.dnes.bg/stranata/2018/08/03/pri-igra-8-godishno-se-narani-na-shipovete-na-ograda.384072", "text": "8-годишно момче е било спасено от екип на Гражданска защита вчера вечерта, след като се е наранило на шиповете на метална ограда, съобщиха от полицията във Варна.\r\nДетето е пострадало при игра в опит да прескочи оградата в местността Добрева чешма.\r\nСигналът за инцидента е подаден около 19:30 часа вчера.\r\nЗа да освободи детето спасителният екип е разрязал металния шип. Момчето е отведено в болница със забоденото в ръката му парче желязо.\r\nПо данни на МВР няма опасност за живота на детето.", "date": "2018.08.03", "title": "При игра: 8-годишно се нарани на шиповете на ограда"}
{"url": "https://www.dnes.bg/eu/2018/08/03/bylgarskata-obshtnost-v-germaniia-narastva-narastva-kolko-sme-tam.384004", "text": "Нов рекорд: над 19 милиона имигранти живеят в Германия. Най-много са хората от турски произход - 2,8 милиона. Българската общност в Германия нараства и вече е достигнала 310 хиляди души.\n\r\nБез изненада - все повече чужденци живеят в Германия, пише . Според данни на Федералната статистическа служба във Висбаден делът на хората с миграционен произход в Германия е достигнал нов рекорд - 19,3 милиона души или с 4,4% повече отколкото през предходната 2016 година. \n\r\nКъм хората с миграционен произход от Службата причисляват лицата, които не са родени в Германия или поне един от родителите им не е германски гражданин. Данните са от представително допитване сред 1 процент от германското население, проведено основно в частни домакинства. Това означава, че не са взети предвид живеещите в приюти или приемни центрове за бежанци, например.\r\n                    \r\n                    \r\nЗа поредна година първото място в тази класация заемат чужденците от турски произход - от всичките 19,3 милиона души около 2,8 милиона (14%) са хората с турски корени, следвани от мигрантите от полски произход (2,1 млн.), руски (1,4 млн.), казахски (1,2 млн.) и румънски (0,9 милиона).\n\r\nЗа първи път Федералната статистическа служба се интересува и от езика, който се говори в съответното домакинство. Резултатите сочат, че в 2,5 милиона от общо 24 милиона домакинства в Германия общуването е на чужд език (най-често турски - 17 процента). Арабски се говори в около 7 процента от домакинствата с повече от един човек. \n\r\nИ още данни: 13,2 млн. души са се преселили в Германия, посочвайки като мотив най-вече семейни причини. Така например първите турци и поляци пристигат в Германия още преди много години, за да работят във фабрики и заводи и впоследствие останат в Германия, където се раждат техните деца и внуци. \n\r\nОт 2007 година България и Румъния са в Европейския съюз, което позволява на техните граждани свободно придвижване. Само през миналата година 85 хиляди румънци и 45 хиляди българи са се преселили в Германия. \n\r\nПо последни данни българите в Германия вече са около 310 хиляди. Мнозинството от тях са на възраст между 30 и 35 години, а 5,2% са родени в Германия. Най-много българи живеят в провинциите Северен Рейн-Вестфалия и Бавария - общо около 114 000 души.\n\r\nГерманското общество става все по-разнообразно и многолико - факт, който се забелязва дори само ако вървите по улиците. Въпреки това не спират ожесточените дебати за интеграцията и дискриминацията. Отскоро имигранти и германци с чуждестранен произход започнаха да споделят в социалните мрежи различни истории под хаштага #MeTwo, описващи ежедневните прояви на расизъм, с които те се сблъскват. Движението възникна като пряка реакция от случая с футболиста Месут Йозил, който напусна националния отбор заради проявено към него расистко отношение.\n\r\n“Роден съм в Германия и съм учил тук, не разбирам защо хората не ме възприемат като германец”, изрази възмущението си футболистът. Скандалът отново разпали страстите по голямата тема за имиграцията и интеграцията, а във въздуха увисна въпросът дали Германия е в състояние да се справи с този проблем.\r\n \r\n", "date": "2018.08.03", "title": "Българската общност в Германия – нараства, нараства... Колко сме там?"}
{"url": "https://www.dnes.bg/stranata/2018/08/03/grajdani-v-helpbook-ne-ulica-a-aleia-ne-trotoar-a-cialo-ezero.384031", "text": "Започваме седмичния обзор от постъпилите сигнали в платформата на  с няколко сигнала, отправени към Община Варна, за която сме се уверили, че действа компетентно и незабавно!\n\r\nПървият сигнал е за некачествено извършен ремонт на пътното платно. От снимката е видно, че са извършени някакви подобрителни дейности, но  продължава да зее. \n\r\nВторият сигнал се отнася за ул. \"Васил Друмев\" -  и при излелите се дъждове се е превърнал в езеро. Преминаването на пешеходците е силно затруднено и определено неприятно.\r\n                    \r\n                    \r\nНа същата улица, според изпратените снимки, се виждат , поради което оттичането на дъждовната вода е невъзможно, от което следва горния проблем с наводнения тротоар.\r\nВ близост на бул. \"Княз Борис I\" в същия град се намира  до подлез, който според потребителя не работи от 8 месеца, придвижването на инвалиди и майки с колички е силно затруднено. \n\r\nСледващият сигнал е от столичния квартал Княжево. Гражданин алармира за  на улица 719-та в квартала в частта от кръстовището с ул. \"Полско цвете\", до ул. \"Скомбриус\". \n\r\n\"Безброй дупки, изронена пътна настилка, пропадания на пътя, на места вече дори няма асфалт, който е отмит от водите.  При всеки дъжд от гората се свличат камъни, клони и кал. Плащаме на частни фирми да почистват пътя и деретата, няма канавки за отводняване, от повече от 5 години не е правен дори частичен ремонт на пътя. В района целогодишно живеят повече от 120 души, разбихме си колите и нервите.  Поради пътната обстановка е невъзможно достигането на линейки, пожарни и др. Има много малки деца и възрастни, които често не могат да бъдат обслужени. Пътят е тесен, разминаването на две коли е приключение\", пише в сигнала.\n\r\nГражданин благодари на Община Люлин за съдействието й за направата на паркинг в междублоково пространство, но умолява фирмата извършила дейността да почисти след себе си - около обекта все още се намира  и счупени клони. \n\r\nТова са само част от сигналите постъпили при нас през изминалата седмица. Ако видите нередност, проблем, с който се сблъсквате всеки ден и искате да подадете сигнал - направете го онлайн в !\n\r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.08.03", "title": "Граждани в Helpbook: Не улица, а алея. Не тротоар, а цяло езеро!"}
{"url": "https://www.dnes.bg/stranata/2018/08/03/kmetove-se-karat-a-turizmyt-v-smoliansko-gubi.384084", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПродължава борбата с щетите, предизвикани от проливните дъждове в Смолянско. Активизирали се свлачища затвориха редица пътища. За часове беше блокиран трафикът на главния път Пловдив-Смолян. Нови скали и дървета паднаха по пътя за село Забърдо. \n\r\nОстава затруднен и достъпът до 11 населени места, заради свляклата се скална маса край село Тикале.\r\nА скандалът между кмета на Забърдо Валентин Черпоков и на община Чепеларе Славка Чакърова набира скорост. Поводът - има ли свлачище в региона и бедствено ли е положението.\r\nИ докато властта се кара, местните страдат от отлив на туристи. Пред колапс ли са хотелиерите в региона - вижте в репортажа на Илияна Шишкова.\r\n \r\nДимитър и Мария Ангелова от 10 години имат къщи за гости. \r\n                    \r\n                    \r\n\"При нас имаше една група от 8 човека, бяха си направили резервация, но се обадиха, че няма д идват, защото има срутени пътища“, каза Мария пред . \n\r\nЧерпоков пък признава, че заради лошата ситуация в момента, последствията за туризма ще са години напред. \n\r\n\"Ние плашим хората, за години напред ги плашим и те няма да идват\", коментира той.\n\r\n\n\r\n\n\r\n ", "date": "2018.08.03", "title": "Кметове се карат, а туризмът в Смолянско губи"}
{"url": "https://www.dnes.bg/notifikacii/2018/08/03/skypi-i-preskypi-bio-hrani-a-dali-naistina-sa-bio.384096", "text": "Системата за надзор и контрол върху производството и търговията на биохрани и продукти у нас не защитава добре интересите на потребителите. Това е основният извод на Сметната палата след извършен одит в сектора от началото на 2015 г. до средата на миналата година. \n\r\nДокладът е публикуван на сайта на одитната агенция. \n\r\nСпоред него, контролът върху биологично произведените земеделски продукти и храни в търговската мрежа не е достатъчно ефективен, защото липсва информация за всички обекти в страната, които търгуват с биологично произведени земеделски продукти и храни, а и Българската агенция по безопасност на храните не осъществява контрол върху биологичните храни и продукти в заведенията за обществено хранене и он-лайн търговията поради липсата на нормативна регламентация. \r\nДефицитът на контрол поражда риск в тези обекти да се продават храни, които не отговарят на изискванията за биологично производство, с което се ограничава ефекта от извършения контрол в търговската мрежа като цяло.\n\r\nНе са съставяни актове за установяване на нарушения на Закона за прилагане на Общата организация на пазарите на земеделски продукти на Европейския съюз, а са издавани само предписания, като по този начин e прилаган по-благоприятен ред при установено нарушение на императивна законова норма и не е реализирана предвидената санкция.\n\r\nИздаването на разрешенията за контролна дейност през по-голямата част от одитирания период е извършвано без утвърдени вътрешни правила и процедури, посочват от Сметната палата. \n\r\nБазата данни на лицата, осъществяващи контрол за спазването на правилата за биологично производство на земеделски продукти и храни, не осигурява необходимата проследимост за дейността им.\n\r\nНадзорните проверки не са планирани адекватно и не са използвани възможностите за осъществяване на допълнителен контрол. Съществуват значими пропуски при извършване на надзорните проверки и последващия контрол за изпълнение на предписанията, гласят още констатациите.\n\r\nВ същото време, потребителите не са достатъчно осведомени за изискванията за етикетиране и означаване на биологичните храни и начините за тяхното разпознаване.\n\r\nИнформационната база данни на производители, преработватели и търговци на земеделски биологични продукти и храни пък не изпълнява основното си предназначение да осигурява необходимата прозрачност за потребителите, посочват от одитната институция.\n\r\nЛипсва и ефективен обмен на информация между Министерството на земеделието, храните и горите, Българската агенция по безопасност на храните и Държавен фонд Земеделие – Разплащателна агенция, в случай на нередности и/или нарушения на правилата за биологично производство.", "date": "2018.08.03", "title": "Скъпи и прескъпи \"био\" храни. А дали наистина са био?"}
{"url": "https://www.dnes.bg/usa/2018/08/03/trymp-otishyl-pri-elizabet-ii-po-rano-kralicata-e-vse-pak.384094", "text": "Президентът на САЩ Доналд Тръмп обясни в изявление, направено в Пенсилвания, че му се наложило да чака известно време, за да се срещне с британската кралица Елизабет II по време на визитата си във Великобритания в средата на юли, предава БНР. \n \"Поканиха ме на чай с кралицата. Тя е невероятна. Пристигнах 15 минути по-рано и я чаках заедно с охраната ѝ – прекрасни хора. Това е кралица, все пак. Можем да почакаме\", заяви Тръмп, цитиран от Sky News.\r\nАмериканският президент се похвали, че общуването с Елизабет II е било фантастично, а срещата продължила почти час вместо планираните 15 минути.\r\nПо-рано медиите писаха, че Тръмп е закъснял за срещата с кралицата, което беше опровергано от Белия дом.", "date": "2018.08.03", "title": "Тръмп отишъл при Елизабет II по-рано: Кралицата е все пак! "}
{"url": "https://www.dnes.bg/politika/2018/08/03/ne-ochakvaite-da-galia-kozichki-reche-borisov-za-chumata.384088", "text": "\"Не очаквайте и от мен да галя козички\". Това заяви премиерът Бойко Борисов в отговор на въпрос на журналист за чумата по дребни преживни животни в Бургаско и Ямболско по време на откриване на разширението на транзитния газопровод с Турция.\nТой заяви, че му е жал за животните, но си има власти, които действат според закона и са си казали думата, предаде .\r\nПо-късно премиерът каза на турския енергиен министър Фатих Дьонмез: \"Не знам как е в Турция с журналистите, но тук е така - те питат каквато си искат и им се отговаря\".", "date": "2018.08.03", "title": "Не очаквайте да галя козички, рече Борисов за чумата"}
{"url": "https://www.dnes.bg/obshtestvo/2018/08/03/berachite-na-borovinki-v-shveciia-da-ne-paliat-ogyn-na-otkrito.384067", "text": "В разгара на сезона за бране на боровинки, който съвпадна с необичайно горещо лято в Швеция, властите наложиха забрана за палене на огън на открито, съобщиха от външно министерство.\n\n\r\nОт посолството ни в Стокхолм допълват, че  местният бизнес разяснява забраната с брошури на езиците на държавите, от които предимно идват сезонните работници, заети в бране на боровинки, в това число и на български.\n\r\nШведските власти налагат пълна забрана за палене на огън, както и да се приготвя храна в гората.\n\r\nПушачите трябва да загасят цигарите си в бутилка с вода, а колите които са се движили известно време и са загрели, не бива да паркират на места с висока растителност. \r\n                    \r\n                    \r\nПреди да заминат да берат боровинки в Швеция, българите трябва да имат предвид, че брането на боровинки се позволява в зависимост от публичното право на достъп, дори в големи мащаби и за търговски цели, но е забранено в дворове и ниви. \n\r\nБрането на боровинки не трябва да създава неприятности на собствениците на земите, а спането на палатка за няколко вечери е позволено стига да не се кършат клони, храсти, дървета и да не се замърсява с отпадъци. \n\r\nОт МВнР припомнят, че преди българите да се отправят да берат боровинки в Швеция е нужно да си направят здравна осигуровка с пълно покритие на медицински разходи, която да е валидна за цялостния престой. \n\r\nАко човек изпадне в беда първата отговорна институция, която следва да му помогне, е общината, в която се намира в момента. \n\r\nОсвен това хора, които нямат намерение да търсят работа, нямат право на финансова подкрепа в дългосрочен план. \n\r\nБългарите в Швеция трябва да имат предвид, че посолството ни в Стокхолм ще им помогне при нужда като им даде актуална информация относно възможностите за завръщане в България, както и ще им издаде временен документ за завръщане, ако са го загубили.", "date": "2018.08.03", "title": "Берачите на боровинки в Швеция да не палят огън на открито "}
{"url": "https://www.dnes.bg/eu/2018/08/03/brexit-li-armagedon-li-se-zadava-zavisi-kogo-tochno-pitash.384036", "text": "Brexit е надвиснал, а също и Армагедон, ако вярвате на медийните заглавия във Великобритания.\n\r\nВестниците са пълни с истории за недостиг на храни, запаси от медикаменти, отменени полети и войници по улиците на Великобритания, ако страната напусне ЕС през следващата година без споразумение за бъдещите отношения между тях.\n\r\nТези прогнози зачестиха, след като позициите на двете страни изглежда се втвърдиха и британски представители направиха серия изказвания за подготовката на Brexit без споразумение, който може да прекъсне търговията с Европа. Премиерът Тереза Мей не помогна за разсейване на опасенията, като каза, че правителството се готви за всички варианти, пише Асошиейтед прес.\r\n                    \r\n                    \r\nВсички приказки за сериозните последствия само изтъкват колко е трудно да се намери начин как се скъсат връзките, развити в продължение на десетилетия, в момент, когато времето за преговори изтича, каза Бен Флечър, директор за външните отношения на Федерацията на работодателите в инженерните технологии (EEF).\n\r\n\"Опитваме се да отхвърлим 40 години интеграция с четири или шестседмични преговори; това е ужасяващо\", каза Флечър и добави: \"То е със същата степен на сложност, както да разделиш атом ... Трябва да разберем колко трудно нещо е\".\n\r\nС изтичането на времето напрежението се засилва. Повече от две години след като Великобритания гласува да напусне ЕС и двете страни казват, че трябва да изготвят споразумение до октомври, за да се гарантира, че то ще бъде одобрено от всички страни членки, преди Лондон да напусне блока на 29 март.\n\r\nБез сделка 40 години свободна търговия между Великобритания и Европа ще приключат и това ще задейства мита и гранични проверки, които могат да забавят транспортирането на всичко, от храни и горива, до дрехи и коли. И още по-важно - Лондон ще излезе от общоевропейските споразумения, регулиращи сфери като авиацията и предписването на лекарства, а това може да доведе до отменяне на полети и нарушение в доставките на медикаменти.\n\r\nИзявления на министрите за Brexit Доминик Рааб и на здравеопазването Мат Ханкок миналата седмица за приготовленията на правителството породиха прогнози за запасяване на супермаркетите, километрични колони от камиони на граничните пунктове и пътници, чакащи три часа паспортна проверка.\n\r\nТези изявления бяха резюме на 70-те предупреждения, които правителството планираше да разпространи през лятото, за да информира бизнеса и гражданите за стъпките, които трябва да предприемат в подготовка за Brexit без споразумение. След критиките, че изявленията от миналата седмица са всели паника и са подкопали Brexit-а, сега правителството възнамерява да публикува предупрежденията на два етапа, първия в средата на август и втория през септември, според съобщения в британските медии.\n\r\nПремиерът Мей каза, че макар да очаква да договори сделка, която ще запази свободната търговия, правителството постъпва правилно, подготвяйки се за \"всички варианти\".\n\r\n\"Не става дума само за запасяване\", каза тя в интервю за британската телевизия Канал 5 и добави: \"Целта е да гарантираме, че ще можем да продължим да правим каквото е необходимо, след като напуснем ЕС, ако напуснем без сделка\".\n\r\nНови опасения възникнаха във вторник, когато представители на местните власти в Дувър, от английската страна на Ла Манша, разпространиха анализ как Brexit без споразумение ще засегне района около най-натовареното фериботно пристанище в Европа.\n\r\nАнализът, озаглавен \"Операция Брок\", прогнозира, че ще има постоянна \"тапа\" от камиони, чакащи да прекосят Ла Манша, създавайки колона дълга 40 мили (65 километра) навътре в сушата. Близо 10 000 товарни камиона минават през Дувър в пиковите дни, съставляващи една шеста от стоковата търговия на Великобритания, на стойност 119 милиарда лири (156 милиарда долара) годишно. Близо 99 процента от товарите, минаващи през пристанището, са от други страни на ЕС.\n\r\n\"Ако времето за чакане се увеличи, бързоразвалящите се стоки могат да бъдат увредени и веригите за доставки прекъснати\", отбелязва докладът.\n\r\nХранително-вкусовата промишленост също направи предупреждения. Джим Уиншип, директор на Британската асоциация за сандвичи и готови храни, казва, че може да бъде затруднено доставянето на съставки като марулите и доматите, много от които идват от континентална Европа.\n\r\n\"Има риск за познатия ни хамбургер\", каза Уиншип.\n\r\nИ докато сандвичите може да не са най-острият проблем пред Великобритания, потенциалните последици отиват много по-далече.\n\r\nФармацевтичната компания \"Санофи\" започна да складира медикаменти и ваксини във Великобритания повече от обикновено, по силата на планове за извънредни мерки срещу възможни транспортни забавяния след Brexit.\n\r\nБазираната в Дъблин \"Райънер\", най-натоварената европейска авиокомпания, възнамерява да включи в билетите за летния сезон за пътувания през 2019 г клауза, предупреждаваща клиентите, че билетите им няма да бъдат валидни, ако Brexit прекъсне полетите между Великобритания и ЕС. Авиокомпанията подчерта опасенията си от Brexit без споразумение миналата седмица, заявявайки, че рискът \"е подценен\".\n\r\nВероятно това идва в повече за привържениците на Brexit като Маркус Фиш, депутат от управляващата Консервативна партия. Той обвини правителството, че води кампания за всяване на паника, насочена да убеди електората да приеме \"по-мека\" форма на Brexit, която ще остави страната обвързана с ЕС за години напред.\n\r\n\"Това са безотговорни, всяваща паника безсмислици и те трябва да спрат веднага\", каза той пред Би Би Си и допълни: \"И трябва да се подкрепи Brexit, за който хората гласуваха\".\n\r\nТези коментари бяха направени, след като миналия месец правителството обяви предложението си към ЕС, което ще спре свободното движение на работници и юрисдикцията на Съда на Европейския съюз, но ще позволи митнически съюз за търговия със стоки и земеделска продукция. Това бързо бе отхвърлено от преговарящия на ЕС Мишел Барние, който препотвърди, че Великобритания не може да запази достъпа си до европейския пазар, ако не приема останалите базови принципи на блока.\n\r\nМинистри сега обикалят европейските столици, опитвайки се да убедят лидерите на страните от ЕС, че евентуален провал да се постигне компромис ще засегне и техните страни.\n\r\nВъншният министър Джереми Хънт призова Франция и Германия да използват влиянието си върху Европейската комисия, за да предотвратят лош изход.\r\n\"Има реален шанс да не се стигне до споразумение\", каза той пред в.\"Ивнинг Стандард\" и допълни:\"Всеки предполага, не, не, не, това не може да се случи. Ами, всъщност би могло\". \r\n/БТА/\r\n ", "date": "2018.08.03", "title": "Brexit ли, Армагедон ли се задава? Зависи кого точно питаш!"}
{"url": "https://www.dnes.bg/za-da-se-razbirame/2018/08/03/interviu-za-rabota-6-greshki-v-oblekloto-koito-sa-proval.383968", "text": "Изборът на дрехи говори за личността. Начинът, по който сме облечени, подсказва отношението ни към дадената ситуация, особено що се отнася до официални събития.\r\nЕдно такова събитие е интервюто за работа. Неподходящото и неадекватно облекло може както да ни спечели черна точка, така и да ни затръшне вратата под носа.\r\nС облеклото си ние заявяваме отношението към ситуацията, в която се намираме и хората, които са въвлечени в нея. Освен това изразяваме част от характера си чрез начина, по който се обличаме.\r\nКои са най-големите грешки в облеклото, които не трябва да допускаме на интервю за нова работа?\r\n\r\r\n                    \r\n                    Ако сте добре подготвени предварително, няма да изпадате в подобно неудобно положение. Затова винаги проучвайте, доколкото е възможно, компанията, в която кандидатствате. Ако тя предполага официално облекло, постарайте се да изглеждате професионално и спретнато. Ако кандидатствате в сфера, далечна от корпоративната, спортно-елегантното облекло би било далеч по-адекватно.\r\n\r\nВ стремежа си да изглеждат суперпрофесионално и строго официално, някои жени се възкачват на твърде високи токчета, с които не могат да се справят. По-добре е да избягвате подобни предизвикателства, защото няма да направите добро впечатление, ако ходите като еквилибрист, който тепърва се учи да балансира.\r\n", "date": "2018.08.03", "title": "Интервю за работа: 6 грешки в облеклото, които са провал!"}
{"url": "https://www.dnes.bg/notifikacii/2018/08/03/ekshyn-vyv-vyrshec-napadnaha-s-noj-domakin-i-gosta-mu.384047", "text": "Полицията в Монтана задържа двама мъже за нападение над 33-годишен мъж във Вършец, съобщават от МВР.\r\nВ четвъртък, около 16:30 часа, е получен сигнал за мъж, намушкан с нож в курортното градче.\r\nИзпратеният на място полицейски екип установил, че двама мъже влезли в двора на 39-годишен мъж и набили него гост, на 33 години. При опит да защити нападнатия, на домакина са нанесени две порезни рани на дясната ръка в областта на лакътя.\r\nВ резултат на проведените издирвателни действия, криминалистите установили и задържали извършителите – двама мъже на 36 и 32 г., и двамата от Вършец. \r\nНа местопроизшествието бил извършен оглед. По случая е образувано досъдебно производство.", "date": "2018.08.03", "title": "Екшън във Вършец: Нападнаха с нож домакин и госта му"}
{"url": "https://www.dnes.bg/obshtestvo/2018/08/03/noi-s-naredba-za-prehvyrliane-na-pensii-ot-chastni-fondove.384076", "text": "Надзорният съвет на Националния осигурителен институт (НОИ) одобри нова наредба за прехвърлянето на втората пенсия от частните фондове в НОИ.\r\nДо това се стигна, след като Върховният административен съд отмени старата наредба.\n\nСпоред данните на финансовото министерство от правилата са заинтересовани близо 2.4 млн. души, които са родени след 31 декември 1959 година и които могат да упражняват правото си на свободен избор.\n\r\nЗаради отмяната на досегашната наредба, в момента липсва подзаконова нормативна уредба, с която да се регламентира изборът за промяна на осигуряването им. Става въпрос за реда, по който осигурените в частен фонд прехвърлят средства от индивидуалните си партиди в държавния фонд \"Пенсии\". \r\n                    \r\n                    \r\nРешението на съда е в сила от края на май и оттогава на практика няма действащи правила как да става прехвърлянето на средствата. До това решение се стигна след жалба на пенсионноосигурителни дружества, в която се казваше, че спорният нормативен акт е приет при допуснати особено съществени процесуални нарушения. Върховният съд отмени документа в досегашния му вид.\r\nСъгласно Административно-процесуалния кодекс правните последици, възникнали от подзаконов нормативен акт, който е обявен за нищожен или е отменен, се уреждат служебно от компетентния орган в срок, който не е по-дълъг от три месеца от влизането в сила на съдебното решение.\r\n ", "date": "2018.08.03", "title": "НОИ с наредба за прехвърляне на пенсии от частни фондове"}
{"url": "https://www.dnes.bg/kino/2018/08/03/blok-kino-da-opoznaesh-sysed-da-izgledash-film.384062", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Тази седмица започна четвъртото издание на инициативата \"Блок кино\", в която безплатно в различни квартали в София се прожектират филми и то на открито. Лентите са разделени в документална и игрална част. Благодарение на \"Блок кино\" хората могат да видят и най-новите български филми.\n\r\n\"Идеята ни е да приближим новото българско кино до зрителите. Това е много добър повод да се видиш с приятели, да опознаеш хората от квартала си. Има достатъчно паркове, междублокови пространства и училищни дворове, които ползваме за тези прожекции на открито\", разказа в студиото на \"България сутрин\" Адриана Панева, която е от екипа на \"Блок кино\".\r\n                    \r\n                    \r\nТя допълни, че избраните филми включват ново българско кино, много награждавани заглавия от фестивали и различни документални ленти.\n\r\n\"Филмите са така подбрани, че да си комуникират с квартала. Искаме да обхванем различни квартали на София\", сподели още Пенева пред .\n\r\nВ рамките на инициативата за тези четири години са направени над 60 прожекции, които се посещават средно от по около 400 човека. Цялата програма с местата и филмите, може да бъде открита на сайта на инициативата \"Блок кино\".", "date": "2018.08.03", "title": "\"Блок кино\" – да опознаеш съсед, да изгледаш филм"}
{"url": "https://www.dnes.bg/football/2018/08/03/biseri-na-sedmicata-tuk-sme-za-kristiano-kyde-e-ronaldo.384044", "text": "По традиция екипът на  събра за вас най-крилатите фрази от света на спорта в рубриката \"Бисери на седмицата\". В нея както винаги вие ще можете да видите любопитни изказвания и коментари на известните личности от спорта през последните дни.\n\r\nПредоставяме ви нашия избор от лафове за изминалите няколко дни, а вие може да прецените кой от тях ви харесва най-много.\r\nСектор \"Б\" изригна заради проваления мач Левски – Милан.\r\nИ Александро Дел Пиеро се прекланя пред гения на Меси.\r\n                    \r\n                    \r\n\r\nТифозите на Юве нарочно дразнеха Леонардо Бонучи при завръщането му в Торино.\n\r\n\r\nТомас Мюлер се върна четири години назад и наивно разкри защо от дълго време не е същият футболист.\n\r\n\r\nТова заяви защитникът на Лудогорец Георги Терзиев. Резултатът обаче говори друго.\r\nДжорджо Киелини до последно не е вярвал, че ще види португалеца в Юве.\n\r\n", "date": "2018.08.03", "title": "Бисери на седмицата: Тук сме за Кристиано! Къде е Роналдо?"}
{"url": "https://www.dnes.bg/eu/2018/08/03/adski-pek-idva-kym-evropa-pochti-48-gradusa-chakat-v-ispaniia.384013", "text": "Европа се готви за рекордни за всички времена температури! Адските жеги идват от Африка и се очаква да достигнат почти до 48 градуса в южната част на стария континент.\r\nСиноптиците прогнозират, че температурите в района ще стигнат до 47,3 градуса в  Испания и до 47,4 градуса в Португалия, пише вестник \"Експрес\".\r\nЗаради извънредната ситуация на фермерите във Великобритания по спешност е даден достъп до речните и подпочвените води, съобщи в. \"Дейли телеграф”, цитиран от \"\". Месец юли бе най-топлият на Острова в историята на страната, а тази година лятото бие по жеги горещата 1976 г.\r\r\n                    \r\n                    Заради очакваните рекордни жеги властите в Испания се подготвят за извънредна ситуация. В 27 от 50-те провинции на страната е обявен \"изключителен риск\" от жега, започнала в четвъртък.\r\nУ нас след хладното и дъждовно време в следващите дни също се очакват високи температури, но далеч от рекордните. Въпреки прохладното лято страната ни влезе в американски научен доклад с рекордно високи температури – от 2017 година.\r\nДокументът се публикува всяка година от Националната агенция за океанографски и атмосферни изследвания на САЩ и Американското дружество на метеоролозите.\r\n\"През 2016 г. бе счупен рекордът за най-гореща година, но 2017 г. не остана по-назад с доста по-високи температури от средното в голяма част от планетата. Миналата година са били регистрирани рекордни температури  в Аржентина, Уругвай, Испания и България\", отбелязва американският доклад.\r\nМексико пък чупи рекорда си за горещина за четвърта последователна година.\r\nГорещото лято в част от Европа тази година причини много щети на природата. Снегът на най-високият връх в Швеция се е разтопи и той загуби статута си на най-висока точка в страната.\r\nНеобичайната жега в Германия снижи нивото на големите реки в страната и в обезводнени участъци на десетки места се показаха бомби и оръжия от Втората световна война. В провинциите Саксония и Саксония-Анхалт полицията предупреди плувците и корабния трафик да внимават по Елба. Само миналата седмица в нея са открити множество депа с гранати, мини и други взривни тела от войната. Находките са 21.\r\nЕлба е с почти най-ниското си ниво от началото на измерването. При Магдебург реката е само няколко сантиметра от измереното през 1934 г. рекордно ниско ниво – 48 см.\r\nРекордно е спаднал и Рейн .Температурата на водата му се е качила до 27 градуса, което прави опасно производството на ток във ВЕЦ. Ако не завали скоро, може да се наложи корабният трафик да спре изцяло, смятат специалистите.\r\nПовишаващите се температури в резултат на глобалното затопляне ще доведат до драстично увеличение на смъртните случаи от жегите, прогнозират учени, цитирани от Ройтерс.\r\nСпоред най-лошия сценарий те прогнозират значително повишение на смъртните случаи вследствие на екстремни горещини през периода между 2031 и 2080 г. в сравнение с 1971-2010 г.\r\nНа фона на горещините в Европа климатологът проф. Георги Рачев обяви, в духа на футболните страсти, че Господ е българин.\r\n\"Само зърнопроизводителите в Германия до този момент търпят загуби от 1,2 млрд. евро заради сушата, обхванала от повече от 50 дни северната част на Германия\", каза той.", "date": "2018.08.03", "title": "Адски пек идва към Европа: Почти 48 градуса чакат в Испания!"}
{"url": "https://www.dnes.bg/rusia/2018/08/03/za-rusnacite-pochivkata-v-bylgariia-po-evtina-ot-samoleta.384011", "text": "\"Със семейството ми вече пет години почиваме само в българския Слънчев бряг, но такива цени като през тази година виждам за пръв път\" - това разказва московчанинът Анатолий Шелков. Той съжалява, че са били в отпуск в средата на юни и са дали два пъти повече.\r\nСлънчев бряг, евтиния – руските туристи обичат България, пише РИА Новости. Агенцията съобщава за много изгодни предложения в момента за руснаците и обяснява причините за ниските цени.\r\nМакар че България по принцип е сред най-достъпните дестинации, почивките през втората половина на август съвсем са поевтинели, се казва в материала.\r\nПо данни на руската асоциация на туроператорите средните цени на почивката в България от 18 август падат с 14% в сравнение с две седмици по-рано.\r\r\n                    \r\n                    Най-изгодният курорт в България според генералния директор на Level.Travel Дмитрий Малютин е Кранево, където средната цена за седмична почивка е 21 000 рубли. /1 евро = 73 рубли/.  \n\r\nСпоред Димитър Цонев – ръководител на едно от туристическите бюра, в България през този сезон туристите са по-малко от очакваното от туроператорите и оттук идва намаляването на цените. \n\r\nЕкспертите свързват това с обективни фактори – намаляването на платежоспособността на туристите от различни страни, както и девалвацията на турската лира, която доведе до поевтиняване на една от водещите плажни дестинации, конкуриращи България.\r\nЕстествено, не само руснаците предпочетоха Турция, това направиха и много европейски туристи. В резултат българските хотели не са натоварени и през целия сезон предлагат специални условия, пише РИА Новости.\r\nПредставители на руския пазар отбелязват намаляване на търсенето за България. Това се обяснява със световното първенство по футбол – руските туристи предпочетоха да си останат у дома, а европейците да отидат в Русия.\r\n\"Не бива да се забравя, че от общо 600 000 руснаци, дошли в България, 320-350 хиляди имат недвижим имот тук – обяснява Димитър Цонев. - Те идват за 60-90 дни, за лятото, и наесен се връщат. Тоест през последната седмица на август от Русия към България летят празни самолети, а се връщат пълни\".\r\nДиректорът на един от туроператорите, който работи с България, Алексей Ковач обръща внимание на силния ценови дъмпинг, който все пак не е постигнал желания ефект.\r\n\"Делът на организирания туризъм към тази дестинация винаги е бил малък, руснаците предпочитат all inclusive, а него в България почти го няма\", обяснява експертът.\r\nПо данни на Level.Travel България дели шестото място по популярност сред руските организирани туристи заедно с Испания. Интересно е, че средните разходи на руските туристи за почивка в България са най-ниски, дори по-ниски от тези в Русия.\r\n\"Дестинацията \"гори\" от самото начало на сезона – разказва Мария Огньова, директор на един от туроператорите. - Основната трудност,  с която се сблъскваме, е излишъкът на места в авиотранспорта и твърдата позиция на авиокомпаниите. Дори и операторът да не е продал полета, той трябва да плати, понякога до 100% от стойността. А туристите са все по-малко\".\r\nOne Two Trip отбелязва повишаване на популярността на България сред индивидуалните туристи. Тя бележи най-голям ръст на продажбите в сравнение с другите популярни дестинации и най-малко поскъпване на полетите.\r\nПредставители на руския пазар казват, че при желание руските туристи лесно могат да си осигурят евтина почивка както в края на лятото, така и след сезона. Например, купувайки си самолетни билети за България като индивидуален турист, цената за полет през септември и почивка от 5-7 дни започва от 7 000 рубли. Също така може да се наемат апартаменти /от 15 евро за денонощие/ от други руснаци, които ще си заминат от България в края на август.\r\nТези, които избират организирания туризъм, трябва да побързат.\r\n\"Почивки по 14, дори 12 хиляди рубли за седмица на човек ще има още десет дни – казва Димитър Цонев. - През септември не се предвижда такъв обем на чартърите, ще останат основно редовните полети, а там цените са от съвсем друг порядък\". ", "date": "2018.08.03", "title": "За руснаците: Почивката в България – по-евтина от самолета"}
{"url": "https://www.dnes.bg/world/2018/08/03/dva-tona-hashish-zaloviha-pri-specakciia-v-moreto-krai-italiia.384035", "text": "Черногорската полиция задържа два тона хашиш в рамките на международна акция, инициирана от нея, съобщи Танюг.\r\nЗа контрабандата са заподозрени 11 членове на организирана престъпна група, съобщи министерството на вътрешните работи на Черна гора.\r\nБлагодарение на информация, до която стигнала черногорската полиция, в международна акция, координирана от Американската агенция за борба с наркотиците DEA, е била предотвратена международна контрабанда на хашиш.\r\nКорабът, който превозвал дрогата, бил спрян в италиански териториални води, пише БТА.\r\nЗадържани са 11 черногорски граждани. Те планирали да превозят контрабандно дрогата от Мароко в Либия под претекст, че изучават морското дъно. След обиск на кораба са били открити 2000 килограма вещество, за което се подозира, че е хашиш.", "date": "2018.08.03", "title": "Два тона хашиш заловиха при спецакция в морето край Италия"}
{"url": "https://www.dnes.bg/balkani/2018/08/03/putin-i-erdogan-zaedno-na-balkanite-gyrcite-viarvat.384019", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ гръцкото медийно и политическо пространство случаят с изгонените руски дипломати на пръв поглед изглежда като приключен, но по-скоро е заглушен от трагедията с пожарите през последната седмица. Това коментира Бойка Атанасова, български журналист в Атина, в предаването на  \"Светът е бизнес\" с водещ Николай Кръстев.\n\n\r\n\"Действително никой не разбра какво се случи, защото самото гръцко правителство след скандала не даде повече никаква информация. Единственото, което успяхме да научим, е че са депортирани двама руски дипломати и е забранено влизането в страната на още двама руски граждани, тъй като са развивали шпионска дейност на територията на Гърция, финансирали са солунски дружества и са се опитвали да подкупят гръцки военни и хора на църквата чрез Света гора, за да обърнат гръцкия народ срещу споразумението, подписано от премиерите Ципрас и Заев\", каза Атанасова.\r\r\n                    \r\n                    Тя разказа, че според гърците има видео документи, които доказват тази шпионска дейност, но всичко е приключило.\r\nЖурналистът обясни, че от тогава досега няма никакъв друг отзвук по темата в гръцкото медийно и политическо пространство.\r\nГърците вярват, че стратегията за действие на Балканите между Путин и Ердоган напълно се припокриват и Турция в тандем с Русия се старае да обкръжи Гърция от север. Това ги притеснява и обяснява агресивността на тяхната реакция спрямо Русия, обясни още Атанасова.\r\nТя допълни, че Гърция продължава в съответствие с дългогодишната си политика да желае едни по-добри отношения, сътрудничество с Русия и да насърчава приятелското между двата народа.\r\n\"Това може да стане само ако двете страни уважават взаимно суверенитета си\", допълни тя.\r\n", "date": "2018.08.03", "title": "Путин и Ердоган заедно на Балканите! Гърците вярват"}
{"url": "https://www.dnes.bg/notifikacii/2018/08/03/kzk-shamarosa-173-bona-benzinostanciite-na-mareshki.384038", "text": "Комисията за защита на конкуренцията (КЗК) наказа \"Трейднет Варна\", веригата бензиностанции, които се управляват от сестрата и майката на депутата Веселин Марешки, за нелоялно привличане на клиенти.\n\r\nСанкцията е в размер на 0,1% от общия оборот за 2017 година, или 175,3 хил. лева, става ясно от решението на антимонополния орган.\n\r\nПроверката е показала, че компанията е осъществявала продажби на горива на дребно и едро на цени, които са по-ниски от разходите за производството и реализацията на продуктите в продължителен период от време.\r\nЖалба срещу практиката на \"Трейднет Варна\" подадоха водещите в бранша \"Лукойл България\", \"Еко България\",  \"Нис Петрол\", \"Петрол\", \"Синергон Петролеум\", \"Ромпетрол България\" и \"ОМВ България\".\rВ нея е записано, че в бранша присъства \"сив сектор\", при който с най-явно проявление са продажби на горива с недоказан произход и без документи за качество, наличието на резервоари за горива, които нямат връзка с НАП и т.н. На този фон умишленото поддържане на ниски цени от един от участниците на пазара създава \"невярна и напълно необоснована представа\" в обществото, че основните участници на пазара поддържат нереално високи цени.\n\r\nВ жалбата си седемте дружества дават и конкретни данни за цените на бензиностанциите на Марешки и средните цени в страната по това време, показвайки разликата. Цитирани са и медийни изяви на Марешки, които според подалите искането до КЗК, увреждат доброто име на сектора.\r\n", "date": "2018.08.03", "title": "КЗК шамароса (173 бона) бензиностанциите на Марешки"}
{"url": "https://www.dnes.bg/snimka-na-denia/2018/08/03/uikendyt-nai-posle-slynchev-i-leten.384033", "text": "Слънчев и летен ще бъде уикендът у нас, сочи  на НИМХ-БАН.\n\r\nПрез нощта ще е предимно ясно и почти тихо. В събота ще преобладава слънчево време, с временни увеличения на облачността, но валежи са малко вероятни. Ще духа слаб до умерен вятър от изток-североизток. \n\r\nМаксималните температури ще са предимно между 29 и 34 градуса, в София - около 29 градуса.\n\r\nПо Черноморието ще е предимно слънчево. Ще духа слаб до умерен североизточен вятър. Максималните температури ще са 28-30 градуса. Температурата на морската вода е 26-27 градуса. Вълнението на морето ще бъде 2-3 бала.\r\nВ планините ще е предимно слънчево, с временни увеличения на облачността. На отделни места слабо ще превали. Ще духа до умерен вятър от изток-североизток. Максималната температура на височина 1200 метра ще е около 22 градуса, на 2000 метра - около 16 градуса.\n\r\nВ неделя и в началото на следващата седмица ще е почти без валежи. Ще бъде слънчево, след обяд над планинските райони - с временни увеличения на облачността. \n\r\nТемпературите още малко ще се повишат и в по-голямата част от страната в понеделник ще надхвърлят 30 градуса, на места в низините ще достигнат 35 градуса.", "date": "2018.08.03", "title": "Уикендът – най-после слънчев и летен"}
{"url": "https://www.dnes.bg/eu/2018/08/03/goreshtinite-vzeha-jertvi-v-iujna-ispaniia.384039", "text": "Два смъртни случая от топлинен удар са регистрирани тази седмица в Испания, където се засилва горещата вълна. Това съобщиха днес местните власти в югоизточната област Мурсия, предаде Франс прес.\n\r\nПърви жертви на горещините станаха близо 40-годишен работник нигериец, трудил се във вторник на пътен строеж край град Мурсия, и пенсионер на 78 години, поразен от жегата, докато копаел в зеленчуковата си градина и починал по-късно в болницата, информираха здравните служби.\n\r\nАутопсия на тялото на работника показа вчера, че причина за смъртта е топлинен удар, макар че е имало и съпътстващо заболяване - хипертония, което може да е допринесло за фаталния изход, потвърди пред АФП говорителка на мурсийската болница \"Кралица София\".\r\n                    \r\n                    \r\nСпоред източник от здравното заведение причините за смъртта на 78-годишния пенсионер все още не са потвърдени и аутопсията предстои.\n\r\nМетеоролозите прогнозираха, че днешният ден ще е сред най-горещите това лято в Испания с температури от 40 градуса в Мадрид, 42 - в Севиля и Андалусия на юг, 43 в Касерес и 44 в Бадахос и Естремадура - на югозапад, допълва АФП, цитирана от БТА.\r\n ", "date": "2018.08.03", "title": "Горещините взеха жертви в Южна Испания"}
{"url": "https://www.dnes.bg/notifikacii/2018/08/03/sv-vlas-srednosht-arest-na-rusnak-s-torba-marihuana.384034", "text": "Руснак е арестуван в комплекса Св. Влас с голямо количество марихуана. \r\nСнощи, около 23 часа, криминалисти от Главна дирекция \"Национална полиция\" и колегите им от РПУ-Несебър спряли за проверка чисто новия \"Мерцедес\" S класа на чужденеца. \r\nВ колата му униформените открили торба с голямо количество марихуана, съобщи \"\". \r\nМъжът е задържан в ареста за 24 часа, очаква се прокуратурата да му повдигне обвинения.", "date": "2018.08.03", "title": "Св. Влас, среднощ: Арест на руснак с торба марихуана"}
{"url": "https://www.dnes.bg/cars/2018/08/03/opel-insignia-poluchi-nov-i-po-eko-dvitatel.384025", "text": "В близко бъдеще германският автомобилен производител Opel ще бъде принуден да прехвърли моделите си върху модулната платформа на групата PSA. За флагмана Insignia, чието второ поколение бе представено едва миналата година, това обаче няма да стане скоро. Германците оборудваха модела с нов бензинов двигател, който отговаря на всички съвременни и дори бъдещи екологични стандарти.\r\nВъпросният двигател има обем от 1,6 литра, турбокомпресор, директно впръскване на горивото, както и филтър за твърди частици (GPF), който му позволява да отговаря на най-строгите изисквания на стандарта Euro 6d-TEMP, който влиза в сила в ЕС през септември 2019 г. \r\nМощността на двигателя е 200 конски сили при 5500 об/мин, а въртящият момент достига 280 Нм в диапазона от 1650 до 4500 об/мин.", "date": "2018.08.03", "title": "Opel Insignia получи нов и по-еко двитател"}
{"url": "https://www.dnes.bg/stranata/2018/08/03/tir-udari-kola-na-trakiia-shestima-sa-v-bolnica.384042", "text": "Товарен автомобил \"Ивеко\" удари автомобил на магистрала \"Тракия\". Инцидентът е станал в района на 130 км около 19:30 часа вчера.\r\nПри сблъсъка са пострадали шестима – трима мъже на възраст между 40 и 62 години и три момчета на 15, 15 и 18 години.\r\nКатастрофата е станала, когато товарният автомобил удари колата, спряла в аварийната лента.\r\nПод лекарско наблюдение с различни наранявания са пътувалите в колата мъже и момчета, пише \"\".\r\nКамионът управлявал 20-годишен от Троян, а лекия автомобил – мъж на 52 г. от пазарджишко село. Алкохолните проби и на двамата са отрицателни.\r\nПричините за случилото се са в процес на изясняване.\r\nОбразувано е досъдебно производство.", "date": "2018.08.03", "title": "Тир удари кола на \"Тракия\", шестима са в болница"}
{"url": "https://www.dnes.bg/notifikacii/2018/08/03/tiin-obir-v-pleven-8-momcheta-napadnaha-drugi-2.384043", "text": "Извършители на грабеж са задържали полицаите от Плевен. \r\nВчера сутринта в местното РПУ бил получен сигнал за нападение над двама младежи на улица \"Софроний Врачански\" от група от около 10-ма.\r\nИзвършителите им отнели чанта с лични документи, ключове и зарядно за мобилен телефон. Спътникът му успял да избяга, но нападателите разкъсали тениската му.\r\nВ резултат на проведените издирвателни действия, криминалистите установили и задържали извършителите - 18-годишен, двама 17-годишни, 14-годишен, и четиримата от Плевен.\r\nВсички вещи, обект на престъплението, са намерени, като част от тях са частично обгорени.\r\nУведомена е прокуратурата. Продължава работа по случая.", "date": "2018.08.03", "title": "Тийн обир в Плевен! 8 момчета нападнаха други 2"}
{"url": "https://www.dnes.bg/index/2018/08/03/zabavno-liato-grijovna-esen-vylnuvashto-prikliuchenie-za-malkite.384046", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Инициативата \"Забавно лято, грижовна есен\" се провежда за четвърта поредна година. Тя превръща детската ваканция във вълнуващо приключение със специална академия, в която малчуганите могат да се превърнат в истински научни откриватели и изобретатели.\n\r\nА наред с това не се пренебрегват и по-възрастните, които ще бъдат насърчавани в предприемачески дух.\n\r\n\"Програмата обхваща четири региона на България - Кърджали, Хасково, Благоевград и Тутракан. Това са тютюнопроизводителни региони. А целта на инициативата е да обслужи нуждите на тези местни общности. Включени са няколко компонента, които отговарят на разширяващите се потребности. Също така се стремим да увеличим обхвата\", сподели в студиото на \"България сутрин\" организаторът Елица Баракова.\r\nИнструкторът Камен Киров, който участва в процеса за втора поредна година и се занимава с най-малките, изрази възхищението си от желанието на децата и техния интерес към инициативата.\n\r\n\"Посредством игра и история децата влизат в един процес на мечтаене. Въображението им се отключва и дори планират собственото си бъдеще. Нещо, което за тях е изключително важно\", допълни още той пред .", "date": "2018.08.03", "title": "\"Забавно лято, грижовна есен\" - вълнуващо приключение за малките"}
{"url": "https://www.dnes.bg/science/2018/08/03/razkriha-zagadkata-na-stounhendj-koi-go-e-stroil.384040", "text": "Тайната за произхода на Стоунхендж - древния мегалитен паметник в Уилтшър, Великобритания, занимава общественото и научното въображение повече от сто години. И докато повечето проучвания търсят отговор на въпроса защо е построен Стоунхендж, малко е известно за това кой стои зад изграждането му. \n\r\nОтговор на тази загадка дава ново изследване, съобщават ДПА и в. \"Дейли експрес\".\n\r\nАнализ на костни фрагменти, направен от специалисти от университети във Великобритания, Франция и Белгия, подкрепя схващането на археолозите, според което гигантските мегалити са пренесени на разстояние от 260 километра от каменоломна в Западен Уелс.\n\r\nИзследвайки резултатите от анализа на стронциеви изотопи в костните фрагменти на 25 души, чиито останки са намерени в близост до монумента, учените са установили, че поне десет от тях не са прекарали живота си в района на Стоунхендж, а са дошли от Западен Уелс, откъдето идват и каменните блокове.\r\n                    \r\n                    \r\nСпоред специалистите част от телата, погребани край Стоунхендж, са на хора, участвали в изграждането на мегалитния паметник.\n\r\n\"Резултатите свидетелстват за междурегионално текучество на материали и човешки ресурс\", пишат изследователите в сп. \"Сайънтифик рипортс\".  \r\n/БТА/", "date": "2018.08.03", "title": "Разкриха загадката на Стоунхендж – кой го е строил?"}
{"url": "https://www.dnes.bg/obshtestvo/2018/08/03/kak-se-oznachavat-biohranite-proverka-pokaza-che-ne-e-iasno.384030", "text": "Системата за контрол върху производството и търговията с биологични храни не защитава достатъчно интересите на потребителите. Това е изводът от одит на Сметната палата, извършен за периода от  01.01.2015 г. до 30.06.2017 г.\r\nПроверката е показала, че липсва информация за всички обекти в страната, които търгуват с биологично произведени земеделски продукти и храни.\r\nПотребителите не са достатъчно осведомени за изискванията за етикетиране  и означаване на тези храни и начините за тяхното разпознаване.\r\nОсвен това Агенцията по безопасност на храните не осъществява контрол върху биологичните храни и продукти в заведенията за обществено хранене и он-лайн търговията поради липсата на нормативна регламентация.\r\r\n                    \r\n                    Не са съставяни актове за установяване на нарушения, а са издавани само предписания, се посочва още в одита.\r\nСпоред Сметната палата надзорът върху самите контролиращи не е ефективен.\r\nНяма и ефективен обмен на информация между Министерството на земеделието, Агенцията по безопасност на храните и Държавен фонд Земеделие в случай на нередности и/или нарушения на правилата за биологично производство.", "date": "2018.08.03", "title": "Как се означават биохраните? Проверка показа, че не е ясно"}
{"url": "https://www.dnes.bg/obshtestvo/2018/08/03/bylgarinyt-zad-baba-dora-scenarii-vlastite-ne-biaha-pravi.384029", "text": "Няколко хиляди овце и кози бяха евтанизирани в Ямболско заради потвърдените случаи на чума сред животните. Срещу действията на властите обаче се обявиха мнозина, като десетки доброволци се събраха около засегнатите села в опит да попречат на ветеринари и служители на БАБХ да умъртвят животните.\n\n\n\n\r\nСкандалът достигна и до парламента, където управляващи и опозиция се упрекваха взаимно за действията си. И трагедията на десетки стопани се политизира.\r\nВ разгара на случващото се екипът на Dnes.bg попита своите читатели:  В традиционната ни анкета участие взеха 2099 наши читатели.\r\r\n                    \r\n                    Резултатите от проучването показват, че повечето от анкетираните не одобряват и не разбират действията на ветеринари и БАБХ.\r\n29% от хората смятат, че е трябвало да бъдат умъртвени единствено болните животни, а другите поставени под сериозна карантина.\r\nЦели 32% пък вярват, че случилото се е сценарий, който цели постепенно да бъдат ликвидирани дребните стопани и производители.\r\nНа фона на това едва 22% от хората смятат, че властите са взели най-правилното решение в случая.\r\nДруги 16% по-скоро подкрепят действията на властите като смятат, че решението може би вероятно е било крайно, но е важно да не пламне болестта из цялата страна.\r\nАнкетата показва и високият обществен интерес към темата, като само 1% от запитаните са обявили, че не се интересуват от нея, а повече ги вълнува времето и как ще се отрази то на лятната им почивка.", "date": "2018.08.03", "title": "Българинът зад Баба Дора: Сценарий. Властите не бяха прави!"}
{"url": "https://www.dnes.bg/muzika/2018/08/03/cveti-radoicheva-muzikata-me-zarejda.384041", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nTя е млада, красива, усмихната и талантлива. Гласът ѝ е изключително завладяващ, а музиката е нейният живот.\n\r\nЦвети Радойчева започва да пее още на 3-годишна възраст и никога не спира. Наследява таланта си от своята майка. Увлича се по стиловете поп, джаз, rnb, solo и от малка печели редица конкурси. През 2008 г. започва да учи в музикалната академия \"Панчо Владигеров\" поп и джаз в класа на доц. Алис Боварян, а през същата година излиза и първата й авторска песен \"Не се обръщай\".\n\r\n\"Музикалната ми кариера е свързана с много пътувания, участия и срещи с хора. За щастие моят мъж и майка ми ми помагат с отглеждането на моята дъщеричка и ме подкрепят изцяло в професионален план\", сподели в студиото на \"България сутрин\" Цвети Радойчева.\r\n                    \r\n                    \r\nТя допълни още, че музиката е неизменна част от живота ѝ и именно тя е тази, която я зарежда.\n\r\n\"Харесвам мелодичните песни с послание, много е важно текстът да е хубав, за да мога да достигна до хората\", каза изпълнителката пред .", "date": "2018.08.03", "title": "Цвети Радойчева: Музиката ме зарежда!"}
{"url": "https://www.dnes.bg/stranata/2018/08/03/slabo-zemetresenie-i-krai-zlatograd.383995", "text": "Слабо земетресение е било регистрирано тази нощ край Златоград. \r\nТрусът е бил с магнитуд 2,4 по скалата на Рихтер, съобщи пред \"Фокус\" сеизмологът Илияна Попова от Националния институт по геофизика, геодезия и география към БАН. \r\n\"Земетресението е в пограничните райони и е регистрирано в 03.33 часа. Няма данни земетресението да е усетено\", каза Попова.", "date": "2018.08.03", "title": "Слабо земетресение и край Златоград"}
{"url": "https://www.dnes.bg/index/2018/08/03/receptata-dnes-liubimoto-tiramisu-na-donika-rizova.383905", "text": ":\r\n6 яйца\r\n10 чаени лъжици мед или 150 г захар (кафява, бяла, тръстикова..)\r\n500 г маскарпоне\r\n2 чаши силно еспресо\r\n3-4 супени лъжици вино марсала (аз съм изпробвала всякакви комбинации – с Baileys, с Sheridans и малко уиски, с Madeira wine…)\r\nбишкоти Savoiardi\r\nкакао на прах (предпочитам швейцарско)\r\nполовин чаена лъжичка сол\r\n \r\n:\r\n \r\nРазбивате белтъците и солта в купа, докато станат на пяна. Завивате с фолио и оставяте за няколко минути в хладилника. През това време в по-дълбока купа разбивате до побеляване меда и жълтъците (или захарта и жълтъците).\r\n \r\nДобавяте маскарпонето като внимателно разбивате, за да не стане на бучки. Прибавете и белтъците. В отделен съд сипете еспресото и алкохола. Дайте малко време на сместа да се охлади и потапяйте за секунди всяка бишкота преди да я подредите в тавичка или стъклен съд. Залейте първи ред със сместа и поставете втори ред.\r\n \r\nЗавършвате отново с яйчения крем и оставяте десертът да престои една нощ в хладилника. Преди да сервирате поръсете равномерно с какао. Оберете овациите с чаша уиски и обещайте, че няма да разкривате какво се случва след десерта. Би било прекалено италианско.\r\n \r\n\r\n\r\n", "date": "2018.08.03", "title": "Рецептата Dnes: Любимото тирамису на Доника Ризова"}
{"url": "https://www.dnes.bg/akoshtete-vqrvaite/2018/08/03/klark-kent-ne-e-legendarniia-supergeroi-10-godishen-e.383992", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКларк Кент не е легендарния супергерой, а едно 10-годишно момче от Калифорния, което само преди дни счупи рекорда по плуване на световния шампион Майкъл Фелпс, поставен през 1995-та година. Тогава американският златен медалист също е на десет години, съобщава .\r\nВсички познават комиксовия персонаж Кал-Ел, познат още като журналиста Кларк Кент и като знаменития супергерой Супермен.\r\nИ макар и да не съществува, неговата слава се разпростира из целия свят. Новият Кларк Кент е вдъхновяващ, с невиждани умения и съвсем истински - 10-годишно момче от Калифорния, което счупи поставения преди 23 години от Майкъл Фелпс рекорд на 100 метра бътерфлай.\r\n ", "date": "2018.08.03", "title": "Кларк Кент не е легендарния супергерой – 10-годишен е!"}
{"url": "https://www.dnes.bg/notifikacii/2018/08/03/rusiia-pusnala-hiliadi-ot-kndr-narushila-sankcii-na-oon.383996", "text": "Русия е позволила на хиляди нови севернокорейски работници да дойдат в страната и е издала нови разрешения за работа, което е потенциално нарушение на санкциите на ООН, предаде Ройтерс, като се позовава на информация на в. \"Уолстрийт джърнъл\".\n\r\nНад 10 000 нови севернокорейски работници са се регистрирали в Русия от септември, пише изданието, като се позовава на данни на руското министерство на вътрешните работи. Данни на руското министерство на труда, с които се е запознал вестникът, пък показват, че най-малко 700 нови разрешителни за работа са били издадени от Русия на севернокорейци от началото на тази година.\n\r\nООН наложиха санкции на Северна Корея с цел намаляване на потока на пари за страната и упражняване на натиск над Пхенян да се откаже от ядрената си програма.\r\nАмерикански представители сега разследват евентуални нарушения на санкциите. Руското външно министерство засега не е коментирало информацията, пише БТА.\n\r\n\"Абсолютно ясно е, че Русия трябва да направи повече. Русия казва, че иска по-добри отношения със САЩ. Ето защо Москва трябва да докаже, че сътрудничейки с нас, тя не работи против нас по тази заплаха за всички страни, която се нуждае от спешно решение\", каза говорител на Държавния департамент.\n\r\nТой добави, че се смята, че севернокорейските работници в Русия изпращат на Пхенян годишно 150 - 300 милиона долара.\n\r\n\"Сега е време за Русия да предприеме действия. Москва трябва незабавно и изцяло да приложи всички санкции на ООН, които тя прие\", допълни говорителят.", "date": "2018.08.03", "title": "Русия пуснала хиляди от КНДР, нарушила санкции на ООН?"}
{"url": "https://www.dnes.bg/izlojbi/2018/08/03/smut-na-monmartyr-hudojnici-sreshtu-restorantiori.383990", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКак една парижка забележителност се оказва под заплаха? Художниците от Монмартър се заканиха да напуснат световноизвестния квартал.\n\r\nПлощад Тертр, на няколко преки от снежнобялата базилика Сакре Кьор. От края на 19 век тук е любимото работно място на художници като Пикасо, Ван Гог, Клод Моне и Салвадор Дали. И едно от емблематичните кътчета на Париж. През последните години обаче околните кафенета и ресторанти завземат все по-голяма част от площада.\r\nМиналият месец художниците обявиха стачка и протестираха пред сградата на местното кметство. Досега преговорите с властите обаче не са довели до компромис, съобщава .\r\r\n                    \r\n                    Според артистите общината ги игнорира, за да запази приходите си от ресторантьорите. Туристите обаче също забелязват промяната.\r\nХудожниците настояват заведенията да ограничат броя на масите на кокетния площад. В противен случай се заканват, че ще се преместят някъде другаде. И Монмартър няма да бъде това, което е.\r\n ", "date": "2018.08.03", "title": "Смут на Монмартър: Художници срещу ресторантьори"}
{"url": "https://www.dnes.bg/stranata/2018/08/03/sled-signal-otkriha-tialo-na-myj-v-plovdiv.384003", "text": "Безжизнено тяло на мъж е открито снощи край обръщалото на автобусите в кв. \"Коматево\" в Пловдив.\r\nСигналът за трупа е подаден към 21 часа, съобщиха от полицията в Пловдив, цитирани от \"Фокус\".\r\nНа място своевременно са се отзовали полицейски и лекарски екип.\r\nНяма данни за насилие. Най-вероятната причина за настъпилата смърт е влошено здравословно състояние.", "date": "2018.08.03", "title": "След сигнал: Откриха тяло на мъж в Пловдив"}
{"url": "https://www.dnes.bg/obshtestvo/2018/08/03/20-iuli-d-r-ivanova-pila-podlyhznala-se-i-poletiala-celi-22-metra.384001", "text": "Д-р Ирена Иванова, която падна от 7-ия етаж на жилищен блок, се е разминала със смъртта още по време на полета. Докато е летяла надолу, 35-годишната жена е получила опасно пробождане във врата на милиметри от сънната артерия, споделя пред \"168 часа\" близка на лекарката, пожелала анонимност.\r\n\"Вероятно при падането се е ударила в някое дърво и клон я е пробол - разказва тя. - Хубавото е, че е минал на милиметри от сънната артерия, иначе краят щеше да е фатален. Това е Божа работа. Тя беше откарана в \"Пирогов\", където лекарите правят всичко възможно. Паднала е от задната страна на блока, където е имало трева, тоест почвата е омекотила удара\".\n\n\n\n\r\r\n                    \r\n                    Според нея обаче това не е основният проблем, защото приятелката й има много тежки счупвания в областта на таза, на двете подбедрени кости, 2-те пети и 2-те капачки.\r\nЛекарите казват, че точно това е довело до голямата загуба на кръв и е застрашило живота й.\r\nД-р Иванова работи от 10 г. в спешното отделение на \"Александровска болница\" в София, но по ирония на съдбата именно тя в момента е на мястото на хората, които до този момент е спасявала.\r\nНа 20 юли в блок 302 в столичния кв. \"Люлин\" след употреба на алкохол тя се скарала със своя приятел. Пред разследващите той казал, че лекарката е излязла ядосана на терасата, но се спънала и полетяла от високо.\r\nСпоред приятелката й въпреки падането от 22 метра височина докторката има и разкъсвания, които обаче не са животозастращаващи.\r\n\"Колегата ни наистина има много травми, но най-сериозните са на опорно-двигателния апарат\", споделя проф. Асен Балтов, директор на \"Пирогов\". - Бяха я докарали бързо, а екип на място реагира доста адекватно\", настоя той.\r\nПо думите му подобни случаи са изключително особени, защото най-ценни са първите часове след инцидента.\r\n\"Трябва да бъде приложен т.нар. демидж контрол, който дава възможност да се направи най-важното за живота в първите 6 до 12 часа - разказва директорът. - Най-важно е да се възстанови кръвообръщението, да не се допуска кръвозагуба, да има достатъчен приток на кислород и добра циркулация. Всички други интервенции на този етап се отлагат във времето, защото на първо място трябва да бъдат проведени тези реанимационни мероприятия\", настоява професорът.\r\nСпоред Балтов подобни случаи могат да шокират дори лекарите, но те запазват самообладание и извършват животоспасяващите интервенции. Предстоят обаче още операции, изискващи специални скъпи импланти, които не се заплащат от НЗОК.\r\n\"До момента на колегата ни са направени 6 операции - обяснява проф. Балтов. - Ако в следващите 1-2 седмици е добре, ще започнат последващи интервенции\".\r\nПо тази причина на 6 август от 17 часа ще се събира кръв за пациенти, които се нуждаят от преливане, включително и за д-р Иванова, в Рапортна зала \"Проф. Емил Таков в \"Пирогов\".\r\n\"На този етап никой не може да даде прогнози за състоянието на д-р Иванова - споделя проф. Балтов. - За съжаление, когато дойде времето за новите операции, има риск състоянието й да се влошиотново, защото в момента тя е едно крехко яйце, което лесно може да се счупи\".\r\nЗасега още не е ясно какво точно се е случило на 20 юли и дали наистина д-р Иванова се е подхлъзнала и е паднала от 7-ия етаж. По тази причина тече разследване.", "date": "2018.08.03", "title": "20 юли: Д-р Иванова пила, подлъхзнала се и полетяла – цели 22 метра"}
{"url": "https://www.dnes.bg/cars/2018/08/03/stereotipi-i-zabludi-pri-kupuvane-na-kola-na-staro-ne-im-robuvaite.383999", "text": "При избора на автомобил втора ръка всеки търси възможно най-добрият вариант. Факт е, че на пазара е пълно с доста лоши предложения, а и самите купувачи робуват на определени стереотипи, които повече пречат, отколото помагат, . Експерти разкриват най-големи заблуди, в които хората вярват и с които е по-добре да се разделят, когато решат да си купуват автомобил на старо.\n\r\nПри избора на кола на старо повечето купувачи на първо място се интересуват не от техническото състояние, а от пробега на автомобила. Това е и причината голяма част от предлаганите автомобили да са с пробег от около 100 000 км. Това е психологическата граница, която се е оформила през годините. И която, честно казано, в повечето случаи е напълно нереална.\r\n                    \r\n                    \r\nНека пресметнем – автомобил на старо, каран в Германия или Италия, който е на 10-15 г. навърта средно по 20 000 км на година. Това във всички случаи прави повече от 200 000 км. Ако колата е била на фирма, пробегът е още по-голям. В същото време на километража и има съвсем други цифри. А това означава само едно – той е превъртян. Понякога дори повече от един път.\n\r\nФакт е обаче, че доста по-бързо ще се продаде кола на 7-8 години с пробег 80 000 км, отколкотго такава със 180 000 км. Затова трябва да се внимава много, още повече, че пробегът на автомобила вече може да бъде проверен при официалния вносител (поне да се види кога за последен път той е бил в сервиз).\n\r\nКлиентите по-добре приемат боядисания автомобил, отколкото машина с оригиналната си боя, но с драскотини и ожулвания по нея. Обяснението е просто – тези коли изглеждат по-добре и съответно по-лесно привличат внимание. Боядисаната кола обаче е пълна загадка за клиента, който няма как да знае какво се е случило с нея, преди тя да излезе на пазара.\n\r\nАко не сте специалист, трудно ще разберете как е извършен ремонта и какво точно се крие под новата боя. Дали тя няма да се окаже менте и след 1-2 години да ви се наложи отново да пребоядисвате автомобил, за който сте дали сериозна сума пари. Не е изключено също, боядисването да се дължи на пътно-транспортно произшествие, от което да са пострадали и други елементи на колата.\n\r\n\n\r\nМнозина клиенти смятат, че автомобил втора ръка трябва да се купува само от частно лице, а не от автокъща. Това се дължи най-вече на някои от споменатите вече причини. Търговците на коли на старо превъртят километражите на предлаганите коли, пребоядисват ги, за да им придадат впечатляващ външен вид, а също така често крият сериозните им проблеми.\n\r\nФакт е обаче, че пазарът се променя и се появяват все повече фирми, които предлагат проверени автомобили, които са били добре поддържани през годините. Затова си струва да се похарчат повече пари, но да се купи кола с истинска история, на реални километри и най-вече обслужвана добре. В същото време много от частните продавачи се изхитряват да превъртат километража, а освен това и крият истинското състояние на основните агрегати.\n\r\n", "date": "2018.08.03", "title": "Стереотипи и заблуди при купуване на кола на старо. Не им робувайте!"}
{"url": "https://www.dnes.bg/obshtestvo/2018/08/03/sled-insult-pochina-shefyt-na-dai-krasimir-srebrov.384006", "text": "Изпълнителният директор на Изпълнителна агенция \"Автомобилна администрация\" Красимир Сребров е починал на 1 август. Той си е отишъл на 55-годишна възраст.\r\nКрасимир Сребров е бил в продължителен отпуск по болест заради усложнения след прекаран инсулт, споделят негови близки пред \"Дарик\".\r\nКрасимир Сребров стана изпълнителен директор на ИА \"Автомобилна администрация\" през септември миналата година, като два месеца преди това е бил заместник изпълнителен директор на агенцията.\r\nОт 2014 г. до 2017 г. заема различни постове в \"Автомобилна администрация\".", "date": "2018.08.03", "title": "След инсулт: Почина шефът на ДАИ Красимир Сребров"}
{"url": "https://www.dnes.bg/stranata/2018/08/03/10-vtorichni-trusa-sled-zemetresenieto-v-goce-delchev.384000", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗеметресение с магнитуд от 4 по Рихтер беше регистрирано в Гоце Делчев вчера. Трусът беше усетен и по високите етажи на жилищните сгради в София и Пловдив. Няма информация за нанесени материални щети и пострадали хора.\n\r\nДежурният сеизмолог на БАН Илияна Попова каза, че до този момент са регистрирани 10 вторични труса с магнитуд под 2 по Рихтер.\r\n\"Районът е характерен с това, че има сеизмичност, не е необичайно, че стават такива земетресения с такъв магнитуд\", обясни Попова в ефира на \"България сутрин\".\r\nСеизмологът допълни, че от дълбочината на труса зависи на колко места ще бъде усетено, а вчерашното е било дълбоко и затова е почуствано в толкова голям периметър.\r\r\n                    \r\n                    \"Последната година по-силни земетресения няма или с някакви данни за разрушения, но все пак трябва да работим в посока превенция - добро строителство, добър контрол, защото нещо може да ни изненада\", каза още сеизмологът от БАН Илияна Попова пред камерата на .\r\nТя беше категорична обаче, че място за паника няма, защото не се наблюдава повишаване на магнитуда при вторичните трусове край Гоце Делчев.\n\r\n\r\n ", "date": "2018.08.03", "title": "10 вторични труса след земетресението в Гоце Делчев"}
{"url": "https://www.dnes.bg/stranata/2018/08/03/rabotnik-zagina-pri-trudova-zlopoluka-v-dobrichko.384008", "text": "66-годишен работник е загинал при трудова злополука в стопански двор на агрофирма в добричкото село Ловчанци, съобщава БТА, като се позовава на директора на Областната инспекция по труда Ангел Петков.\r\nПо думите му работникът, който е събирал разпръсната рапица, е попаднал под товарач, движещ се на заден ход.\r\nМашината е била водена от един от съуправителите на фирмата. В резултат на инцидента работникът е починал на място.\r\nПредстои да бъде направена техническа експертиза, за да се изяснят обстоятелствата около произшествието, каза директорът на Инспекцията по труда.", "date": "2018.08.03", "title": "Работник загина при трудова злополука в Добричко"}
{"url": "https://www.dnes.bg/akoshtete-vqrvaite/2018/08/03/koi-profesii-uvelichavat-riska-ot-rak.383965", "text": "Работата е неизменна част от нашето ежедневие. Всеки работи, за да се издържа, независимо дали работи за себе си или за работодател.\r\nВсеизвестен факт е, че работата носи стрес. Дори да упражняваме мечтаната професия, която ни носи удоволствие и успехи, стресът е налице, тъй като ежедневно се сблъскваме с различни проблеми и трудности за преодоляване.\r\nНякои професии обаче се оказват по-опасни за здравето от други, тъй като са свързани с повишен риск от рак.\r\nКои са те?\r\n\r\nТази професия е интересна и доходоносна. Много млади хора стават част от екипажа на дадена авиокомпания, защото са привлечени от възможностите за пътуване по целия свят. Да си стюард/ стюардеса обаче крие повишен риск от поява на рак, тъй като човек прекарва огромна част от времето си в небето.\r\r\n                    \r\n                    Там радиацията е неколкократно по-висока от тази на земната повърхност, което поставя в риск човешкия организъм.\r\nСпоред изследване, публикувано в списание Enviornmental Health, кабинният екипаж най-често страда от рак на гърдата, матката, шийката на матката, щитовидната жлеза, дебелото черво, стомаха, черния дроб, панкреаса.\r\n\r\nПри пилотите на самолет рисковете са сходни с тези на останалия кабинен екипаж.\r\n\r\n ", "date": "2018.08.03", "title": "Кои професии увеличават риска от рак?"}
{"url": "https://www.dnes.bg/hiphop/2018/08/03/100-kila-shte-rapira-na-edna-scena-s-uili-uiliam.384009", "text": "100 Кила ще реди рими на една сцена със световния любимец Уили Уилям. Двамата ще са част от R’n’B Festival - Elenite Adventurе, като единият ще открие фестивала, а другият ще го закрие. \n\r\nУили Уилям идва за първи път в България и обещава невиждано шоу на тридневения музикален фестивал в морския курорт. Той ще събере на еднo място част от най-актуалните имена от поп, R’n’B и hip-hop сцената. \n\r\n\"Селекцията е много прецизно направена и смятаме, че ще предложим един различен и запомнящ се фестивал\", споделиха организаторите от Event Academy Bulgaria Борис Денински и Петър Стоичков. \n\r\nПартитата стартират на 6 септември и приключват на 9-ти. Посетителите могат да избират между различни видове пакети за фестивала. Предвидени са 6 партита- 3 дневни и 3 нощни, на плажна сцена на открито през деня, а вечер в Анимационната зала. \r\n                    \r\n                    \r\nСред звездите, които ще се качат на сцената са DJ Da Candy, DJ Polique, Bobo & The Gang, DJ Swed Lu, DJ Jaula LU, Braganza, Koki, Deejay Balou, SAVA, YANGFETISH, V:rgo x TRF.", "date": "2018.08.03", "title": "100 Кила ще рапира на една сцена с Уили Уилям"}
{"url": "https://www.dnes.bg/eu/2018/08/03/reitingyt-na-merkel-se-srina-a-kyde-e-samata-tia.384002", "text": "Рейтингът на консервативния блок на Християндемократическия и Християнсоциалния съюз (ХДС/ ХСС), оглавяван от германския канцлер Ангела Меркел, е спаднал до 29% - най-ниското равнище от 2006 г. насам. Това показва допитването Дойчланд тренд сървай на телевизия А Ер Де, изготвено от агенция Инфратест Димап, предаде Ройтерс. \n\r\nПреди броени дни допитване на Емнид, публикувано във в. \"Билд ам зонтаг\" също отреждаше 29 процента на консерваторите на Меркел.\n\r\nАко изборите за Бундестаг се състояха сега, за социалдемократите пък щяха да гласуват 18 процента от избирателите, показва допитването.\n\r\nТрета по рейтинг е крайнодясната популистка партия Алтернатива за Германия със 17 процента. Това е ново върхово постижение за нея.\r\n                    \r\n                    \r\nРейтингът на Левите остава 9 процента, а този на Свободните демократи - 9 процента. Зелените са с рейтинг 15 процента.\n\r\nДопитването е извършено от 30 юли до 1 август и в него са участвали 1508 души. То показва още, че най-популярните политици в Германия са външният и финансовият министър Хайко Маас и Олаф Шолц, които са съответно на първо и на второ място, пише БТА.\n\r\nМеркел е канцлер на Германия от 2005 г. На парламентарните избори през есента на миналата година консервативният блок получи 32,9 процента, социалдемократите - 20,5 процента, а Алтернатива за Германия 12,6 процента.\n\r\nКъде е обаче самата Ангела Меркел? Този въпрос занимава германските медии, след като съпругът й Йоахим Зауер беше забелязан на почивка в Северна Италия без нея.\n\r\nВ предишни години Меркел и Зауер бяха снимани от папараци да се разхождат в Алпите, но досега това лято те успяват да заснемат само съпруга на Ангела Меркел със сина му от предишен брак.\n\r\nВестник \"Билд\" прави различни предположения, вариращи от семейно посещение в Източна Германия до някаква потайна работа.\n\r\n\"Къде се крие канцлерът?\", пише в заглавие изданието. \"В лятна резиденция или при 90-годишната си майка в Укермарк? Брачна криза? Клиника? Тайна мисия?\"\n\r\nПопитана какви са плановете й за отпуск, Меркел заяви пред репортери миналия месец, че с нетърпение очаква почивката си, но няма да съобщава подробности. Неин говорител днес отказа да коментира къде се намира тя.\n\r\nМеркел и Зауер, които са женени от 20 години, за последно бяха забелязани заедно на обществено място на 25 юли при традиционната им поява на Байройтския фестивал в Бавария - задължително събитие за почитателите на композитора Рихард Вагнер.\n\r\nЗауер рядко се появява на обществени места с Меркел, но обикновено я придружава всяко лято в Северна Италия.\n\r\nКанцлерът Меркел имаше тежка година. Тя едва избегна рухване на коалиционното й правителство заради спор за имиграцията и е изправена пред предизвикателство в лицето на крайнодясната партия \"Алтернатива за Германия\".\n\r\nСписание \"Шпигел\" се пошегува, че Меркел може би иска да покаже на привържениците на \"Алтернатива за Германия\", че е крайно необходима. \"Дали тя не се опитва да покаже на тези, които твърдят: \"Меркел трябва да си върви!\", как изглежда Германия, когато \"Меркел трябва да си върви\" се превърне в \"Меркел я няма\", пита изданието.", "date": "2018.08.03", "title": "Рейтингът на Меркел се срина, а къде е самата тя?"}
{"url": "https://www.dnes.bg/stranata/2018/08/03/gradski-peizaj-dupka-a-v-dupkata-avtomobil.384005", "text": "Автомобил, хлътнал с голяма част от предницата си в огромна дупка, е част от уличния пейзаж в Шумен.\r\nПредните гуми толкова пропаднали във внезапно зейналата дупка, че заднацита на колата се вдигнала, пише \"Труд\".\r\nПроизшествието станал малко след 7 часа, докато \"Фолксваген”-ът пътувал към завод \"Мадара\", става ясно от качена снимка в социалната мрежа.\r\nПредполага се, че ВиК-комуникации под асфалта са причина да се стигне до слягането.\r\nСпоред очевидци преди да зейне дупката в района имало силен теч на вода.", "date": "2018.08.03", "title": "Градски пейзаж: Дупка, а в дупката – автомобил"}
{"url": "https://www.dnes.bg/balkani/2018/08/03/sasht-i-turciia-se-razbraha-da-opitat-da-reshat-sporovete-si.384016", "text": "Турският външен министър Мевлют Чавушоглу и държавният секретар на САЩ Майк Помпео се споразумяха днес в Сингапур да продължат да се опитват да разрешат спорните въпроси между двете страни, съобщи Държавният департамент, цитиран от Ройтерс.\n\r\nСАЩ въведоха санкции срещу министрите на правосъдието и на вътрешните работи на Турция Абдулхамит Гюл и Сюлейман Сойлу заради казуса с американския пастор Андрю Брънсън, обвинен от турските власти, че подкрепя тероризма. Турция заяви, че санкциите са неприемливи.\n\r\nПомпео и Чавушоглу разговаряха в Сингапур в рамките на срещата на Асоциацията на страните от Югоизточна Азия /АСЕАН/. Те обсъдиха широк кръг въпроси и разговорът бе конструктивен, каза говорителката на Държавния департамент Хедър Науърт. Разговорът е продължил около 40 минути.\r\n                    \r\n                    \r\n\"Винаги сме били за дипломация, диалог и взаимно разбиране. Но ние също така подчертахме, че заплашителният език и санкциите няма да дадат никакъв резултат. Разбира се, тези проблеми не могат да бъдат решени с една среща, но ние се споразумяхме да работим заедно, за да ги решим\", заяви след срещата Чавушоглу, цитиран от в. \"Хюриет дейли нюз\".\n\r\nТурският външен министър определи срещата като \"конструктивна\".\n\r\nОт своя страна Помпео каза след срещата, че решението за санкциите е \"демонстрация, че САЩ са много сериозни\" по отношение на искането за освобождаване на Брънсън.\n\r\nПреди срещата Помпео заяви, че въпросът за Брънсън ще бъде една от важните теми в разговора и защити решението на американската администрация да въведе санкции срещу Турция, предаде Асошиейтед прес.\n\r\n\"Турците бяха уведомени, че времето е изтекло и Брънсън трябва да бъде върнат и се надявам, че те ще разберат, че това е демонстрация, че ние сме много сериозни\", посочи държавният секретар пред журналисти в самолета на път към Сингапур.\n\r\nЧавушоглу и Помпео имаха три телефонни разговори през последните няколко дни след решението на американската администрация да предприеме мерки срещу Турция, посочва в. \"Хюриет дейли нюз\", цитиран от БТА.\n\r\n50-годишният американски пастор Андрю Брънсън беше арестуван в Турция през декември 2016 г. по обвинения във връзки с Фетхуллахистката терористична организация (ФЕТО), която според Анкара стои зад опита за преврат през 2016 г., и с Кюрдската работническа партия (ПКК). Неотдавна той беше освободен от затвора и поставен под домашен арест.\r\n ", "date": "2018.08.03", "title": "САЩ и Турция се разбраха да опитат да решат споровете си"}
{"url": "https://www.dnes.bg/notifikacii/2018/08/03/mitio-ochite-na-pochivka-s-liubim-chovek-v-gyrciia-ili-turciia.383986", "text": "Рано сутринта в четвъртък Бургас бе блокиран от жандармеристи и антимафиоти заради специализирана акция. Резултатът бе обявен - 19 мъже от обкръжението на несебърския бос Димитър Желязков бяха закопчани. Основната дейност на групата била разпространение на дрога, рекет, телесни повреди, изнудване. Повечето от задържаните ще бъдат пуснати след 24 часа и ще останат свидетели по разследването. Другите ще получат обвинения.\n\r\nСамият Митьо Очите обаче не бил в морския град, а вчера бе обявен за международно издирване.\n\n\n\n \n\r\nТой е заминал в чужбина с любим човек, без да подозира, че прокурорите дишат във врата му. По информация от разследването несебърският бос може да е в Гърция, но не било изключено да се крие и в Турция, твърди \"\".\r\nРазследващите знаели, че Очите ще напусне България, но решили да не променят датата на акцията, за да не изтече информация.\n\r\n\"Колегите предпочетоха да приведат действията, както бяха планирани, защото това, което направиха вчера и ще се прави в следващите 3 дни, е въпрос на сложна организация\", каза вчера в Бургас заместникът на главния прокурор Сотир Цацаров - Иван Гешев.\n\r\nБандата на Очите е била следена от началото на 2016 г. \"Групата е била с мащабна организация, което прави доказването на престъпната ѝ дейност трудно\", обясни още Гешев.\n\r\nБлизки до разследването разказаха, че бандата на Очите основно се занимавала с изнудване. Хората на несебърския бос превземали чужд бизнес с побоища. А с палежи и заплахи решавали бизнес спорове с конкуренти. Апетитът им бил насочен към бизнес с погребални агенции, питейни заведения, охрана и други.\n\r\nДрогата също била едно от основните занимания на бандата. \n\r\n\"Отчитали му продажба от дрога от цялото Южно Черноморие. Когато бил в Бургас, всички около него треперели\", разказа служител на ГДБОП. Групата имала влияние и във вътрешността на страната.\n\r\nПри обиск на къща в несебърското село Кошарица спецполицаите се натъкнали на роднини на известен плевенски подземен бос. Твърди се, че през последните години в нея живеел Очите, а имотът се водел на чичо му. Къщата била скрита нависоко в селото сред много зеленина и дървета и заградена с голям дувар, през който и пиле не можело да прехвърчи. Сред заварените там били съпругата и дъщерята на кримигероя Камен Балбузанов-Куката, който е приятел на Очите. Адреси били претърсвани в Бургас и околностите.\n\r\nЗам. главният прокурор съобщи, че е намерено и оръжие. Имало открити и \"много други интересни доказателства\", но отказа да разкрие подробности, за да не попречи на разследването.\n\r\nЗа последно Желязков се яви в специализирания съд през май, но като свидетел по делото срещу Божо Кравата заради екшъна на 8 юни в Слънчев бряг през 2016 г., кпгато в заведение 4 You Очите бе прострелян, а гардът му Александър Алексиев бе убит. С 3 куршума в тялото Очите оцеля, но му се наложи дълго време да се възстановява в болници у нас и в Турция.", "date": "2018.08.03", "title": "Митьо Очите на почивка с любим човек... В Гърция или Турция?"}
{"url": "https://www.dnes.bg/muzika-drugi/2018/08/03/11-godishno-bylgarche-smaia-italiia-siciliia-mu-sybra-pari-za-roial.383985", "text": "Едно 11-годишно българче печели конкурс след конкурс, а някои го определят като новия Моцарт. Роберто Адамов от няколко години смайва всички с изпълненията си на пиано на Рахманинов, Лист, Шопен, Бах и Моцарт. И всичко това, при положение че няма собствен инструмент вкъщи.\n\r\nСицилианското градче Ачи Катена до Катания и в подножието на вулкана Етна се състезава да събира пари от цял свят, за да купи роял на българско дете чудо. В новия си брой най-големият италиански всекидневник \"Кориере дела сера\" посвещава репортаж на една страница за него.\n\r\nРоберто е син на семейство български имигранти, които живеят и работят в 30-хилядния Ачи Катена, но не могат да си позволят да плащат нито пътуванията, нито уроците по музика и английски на детето си, пише всекидневникът, цитиран от \"\". Баща му кара камион, за да издържа семейството, а майка му заработва като домашна помощница.\r\n                    \r\n                    \r\nТалантът на малкия Роберто изпъква преди 4 години, а за откривател се смята учителката Кармелина Кокучо. Въпреки че е едва седемгодишен, Роберто я изумява с невероятната техника на пръстите си, когато ги постави върху клавишите на пианото. Учителката се съветва с директорката на училището Ирене Патине и двете се залавят да помогнат всячески за развиването на таланта.\n\r\nКокучо дарява свое пиано на училището на Роберто, за да може той да се упражнява на него. След 2 години обаче става ясно, че момчето се нуждае от роял, за да усъвършенства техниката си. За късмет, такъв има в общината.  \n\r\nБългарчето напредва с бърза скорост. Явява се на първия си конкурс и го печели. Отива на втори и жъне нов успех. Така стига до град Рагуза и до нейния Ibla Grand Prize – печели го и наградата е едномесечен курс в Охайо, САЩ. Там обаче отказват да го приемат, тъй като е твърде малък.\n\r\nЗа сметка на това отлагат курса му за след 2 години. При това положение се амбицира и учителката на Роберто по английски, която решава, че той има нужда не само от собствено пиано, а и от уроци по английски, за да се подготви за курса в Америка.\n\r\nПрез юни Роберто е победител и на друг конкурс за млади таланти в Милано.\n\r\nСъгражданите на Роберто започват да събират пари по интернет за купуването на роял.\n\r\nПървите 50 долара пристигат от Чикаго. След това се присъединяват и много сицилианци, които се включват в събирането на фондове. В крайна сметка купуват роял втора ръка за Роберто, така че той вече може да се упражнява на него у дома си. \n\r\n\"Той е българче, но за нас е като наш син\", казва за Роберто учителката му Стивале от Ачи Катена. ", "date": "2018.08.03", "title": "11-годишно българче смая Италия, Сицилия му събра пари за роял"}
{"url": "https://www.dnes.bg/obrazovanie/2018/08/03/v-gimnaziite-v-sofiia-ostanaha-967-svobodni-mesta.383988", "text": "След приключване на третото класиране за приема след 7 клас в София останаха 967 свободните места в гимназиите, заяви шефката на Регионалното управление на образованието в София-град д-р Ваня Кастрева, цитирана от \"Монитор\".\n\r\nКъм момента са се записали около 8000 деца, като неприетите на трето класиране са 215. От 3 август до 5 септември спрямо утвърдения график от директора на школото те могат да подадат документи за участие в четвърти етап. \n\r\nКандидат-гимназистите трябва да занесат оригинал на свидетелството си за завършен 7-и клас, служебна бележка с оценките си, както и медицинско свидетелство, ако желаят да учат в професионална или спортна гимназия.\n\r\nСлед приключването на този етап на кампанията 102 от общо 385 паралелки са запълнили капацитета си. Сред тях има и по няколко бройки в елитните гимназии. В Националната природо-математическа гимназия \"Академик Любомир Чакалов\" местата са 3, в Първа английска езикова гимназия има 2 квоти за младежи, във Втора английска езикова гимназия \"Томас Джефърсън\" - 2 квоти за младежи, а в Националната търговско-банкова гимназия – 2 за младежи и 3 за девойки.\r\n                    \r\n                    \r\nОбщо 9 паралелки – 5 професионални и 4 профилирани са закрити след третия етап на приема. От тях 39 ученици са пренасочени към такива, в които има свободни места и са в съответствие с бала, с който могат да кандидатстват.\n\r\nКастрева прогнозира, че общият брой на приетите деца може да нарасне до 8500, тъй като към записалите се към момента се добавя броят на децата, които не са приети, пренасочените, както и тези, които ще кандидатстват на по-късен етап заради миграция.", "date": "2018.08.03", "title": "В гимназиите в София останаха 967 свободни места"}
{"url": "https://www.dnes.bg/zvezdi/2018/08/03/djeims-hetfiild-na-55-glasyt-na-metalika.383923", "text": "\n\r\nНа 3 август рожден ден празнува популярният американски рок музикант, певец и китарист Джеймс Хетфийлд. Роден през 1963 в Лос Анджелис, САЩ, той добива популярност като фронтмен и китарист на американската метъл група Металика.\n\r\nХетфийлд е един от основателите на популярната банда, заедно с датския барабанист Ларс Улрих. Точно Металика е сочена като групата с голям принос за зараждането траш метъла, за чиято официална рождена дата се смята издаването на дебютния албум на групата \"Kill 'Em All\".\n\r\nДжеймс е роден в семейство на баща шофьор на камион и майка оперна певица, като и двамата са силно религиозни.\r\n                    \r\n                    \r\nОт малък се увлича от музиката, като първият му инструмент е пиано. Джеймс дори ходи на уроци, но те не продължават дълго. \n\r\nПо-късно брат му Дейвид го запалва по барабаните, преди в крайна сметка да избере китарата за свой инструмент.\n\r\nКогато е на 16 майка му умира от рак, без да се лекува изобщо. Причината е силната религиозност в семейството, според която не трябва да се употребяват никакви лекарства.\n\r\nПървата му рок група се нарича Obsession.\n\r\nПрез 1992 година по време на концерт от турне, Хетфийлд попада сред пламъците на неправилно поставен пироефект на сцената, което довежда до сериозни изгаряния от втора степен по лявата му ръка. За известно време дори турнете продължава без него.\n\r\nПрез 1997 година се жени за своята дългогодишна приятелка Франческа, от която има 3 деца.\r\n", "date": "2018.08.03", "title": "Джеймс Хетфийлд на 55: Гласът на Металика"}
{"url": "https://www.dnes.bg/rusia/2018/08/03/zapodozriaha-v-shpionaj-ruska-slujitelka-v-us-posolstvoto.383989", "text": "Рускиня, която в продължение на 10 години е работила в американското посолство в Москва, бе заподозряна от американските власти в шпионаж в полза на Русия, предаде Франс прес, като се позова на няколко медии.\n\r\nС руска националност, тази жена е работила за Сикрет сървис - агенцията, натоварена с мисията да охранява и да разследва на американска територия и в чужбина. Жената не е породила подозрения тогава. Тя е работила в Сикрет сървис до 2016 г., според CNN.\n\r\nПри рутинна проверка американските власти обаче открили, че жената е разговаряла без разрешение редовно с Федералната служба за сигурност на Русия. Според в. \"Гардиън\" има съмнения, че жената е имала достъп до поверителни информации.\r\n                    \r\n                    \r\n\"Тя не е имала достъп до строго поверителни информации\", твърди високопоставен представител на администрацията, цитиран от телевизията. Той допълва, че жената е предоставила много информации на ФСС, което не е трябвало да прави.\n\r\nТя е била изгонена от работа миналата година, след като Държавният департамент й е отнел правото на достъп до поверителни информации. Сикрет сървис не е започнал щателно разследване по случая, твърди британският \"Гардиън\" и допълва, че само подробно разследване от външен източник може да определи какви щети е причинила жената.\n\r\nВ изявление Сикрет сървис признава, че всички чужди граждани, които му предоставят услуги при изпълнение на мисията му, било то административна или друга, могат да станат обект на влияние на чуждо разузнаване. Но в никакъв момент тези хора не са в състояние да получат информации за националната сигурност, допълва агенцията.\n\r\nИмето на жената не се съобщава.\n\r\nМеждувременно отвъд Океана смятат, че Русия продължава \"да опитва да отслаби и раздели Съединените щати\", като се намесва в американския изборен процес и в политическия дебат. Такова обвинение отправи днес директорът на националното разузнаване на САЩ Дан Коутс на пресконференция в Белия дом, предадоха Ройтерс и Франс прес.\n\r\n\"Разузнавателната общност продължава да се безпокои от заплахите за бъдещи избори в САЩ, както междинните избори за Конгрес (тази есен), така и президентските през 2020 г.\", каза Коутс.\n\r\nНезаконната дейност включва престъпни опити за ограничаване на гласуването и незаконно финансиране на предизборни кампании, кибератаки над изборна инфраструктура и прониквания в компютри на лица на изборна длъжност.\n\r\n\"Това е заплаха, която трябва да вземем много на сериозно\", предупреди на свой ред директорът на ФБР Кристофър Рей, който също направи изявление на пресконференцията.\r\nФБР е започнало разследвания за намеса в изборите, съобщи той.\n\r\n\"Знаем, че руснаците са се опитали да хакнат компютри и да откраднат информация от кандидати и от правителствени служители\", заяви Коутс. Той добави, че Русия не е единствената страна, която се опитва да повлияе на изборите в САЩ.\n\r\nКоутс и Рей участваха в пресконференцията, за да оповестят какви мерки взема администрацията на Тръмп за гарантиране на сигурността на изборите.\r\n(БТА)", "date": "2018.08.03", "title": "Заподозряха в шпионаж руска служителка в US посолството"}
{"url": "https://www.dnes.bg/zvezdi/2018/08/03/blago-djizysa-do-kukata-shte-se-snima-li-v-serial.383991", "text": "По примера на Димитър Бербатов, който дебютира като актьор в роден сериал, и Благо Георгиев смята да се впусне в същото поприще. Рекордьорът по татуировки сред спортистите ще получи роля в новия сериал на Димитър Митовски \"Ускорение\", съобщава \"Монитор\".\n\r\nБившият футболист загатна за актуалното си занимание с няколко кадъра от курорта Свети Влас, който дава терен за снимки на първия сезон на криминалния екшън. Джизъса се щракна с актьора Мариян Вълев, който спечели сърцата на всички български тв маниаци като Куката в \"Под прикритие, както и с режисьора Митовски.\n\r\nВсъщност, това няма да е първата изява на Благо Джизъса в сериал, той имаше кратко участие в \"Столичани в повече\".\r\n                    \r\n                    \r\nЕкшън поредицата, която Митовски оприличава на италианската мафиотска сага \"Октопод\", ще се снима още в София, в Румъния, Италия, Франция и Израел.\n\r\nПървият сезон включва 12 епизода, а работата по него ще продължи четири месеца.\n\r\nВ \"Ускорение\" Вълев си партнира и с международни звезди. Пред камера редом до него застават красавицата Джули Ордон, звездата от \"Коса\" Джон Савидж. Главни роли са поверени и на Алан Капели, Стивън Лутън, Ромейн Леви и Александър Сано, чийто герой се определя като \"рисков играч\".\n\r\n\"Криминалният екшън разказва историята на четирима приятели, които се впускат в игра на високи скорости, но играта загрубява и всичко се превръща във въпрос на живот и смърт в името на приятелството. Приятелите ще попаднат в ситуация, в която един от тях умира и останалите ще помагат на неговата вдовица и малкия му син след това. \"Ускорение\" е, защото всичко се върти около автомобилни състезания\", разказват от екипа.", "date": "2018.08.03", "title": "Благо Джизъса до Куката, ще се снима ли в сериал?"}
{"url": "https://www.dnes.bg/stranata/2018/08/03/nova-moda-na-plaja-injektirat-ti-ten-sreshtu-stotachka.383993", "text": "Нова мода по родните плажове набира популярност, особено в период, в който слънцето често е заменено с облаци и превалявания. \n\r\nНа морето може да се сдобиеш с напълно естествен тен, който се инжектира срещу 100 лева. Процедурата се прави на няколко пъти, а препаратът се продава съвсем свободно като царевицата на плажа, показа проверка на \"Монитор\".\n\r\nЛекарството \"Меланотан 2\", което е тестово, не е нелегално, а само с няколко боцвания желаещите могат да се върнат с приятен загар и дори притеснително почернели въпреки надвисналите облаци и прогнозите за лошо време.\n\r\nИнжекциите се поставят директно на плажа след дискретно завиване с кърпата, при което дилърът на тен инжектира на няколко места в тялото субстанцията. Инжектирането се извършва с модерна спринцовка, подобна на тази, с която диабетиците си измерват кръвната захар.\r\n                    \r\n                    \r\nТърговците, разбира се, се представят за лекари, въпреки че не са такива. Парите пък им се броят предварително.\n\r\nКато всяко лекарство и това има странични действия – най-бързо и най-много почерняват интимните части, твърди вестникът. Но пък за това също има решение – отиваш в частна или държавна болница, плащаш колкото трябва и ти ги избелват.", "date": "2018.08.03", "title": "Нова мода на плажа: Инжектират ти тен срещу стотачка"}
{"url": "https://www.dnes.bg/snimka-na-denia/2018/08/03/liatoto-se-zavryshta-temperaturite-do-32.383994", "text": "Времето днес ще е предимно слънчево. След обяд ще има временни увеличения на облачността, но само на отделни места краткотрайно ще превали. Ще духа слаб до умерен североизточен вятър. Максималните температури ще са между 27° и 32°. Това прогнозира синоптикът на Симеон Матев.\n\r\nПо Черноморието преди обяд ще бъде слънчево. След обяд ще има временни увеличения на облачността, по южното крайбрежие краткотрайно ще превали. Максималните температури ще са около 27°-29°, малко по-високи от температурата на морската вода.\n\r\nНад планините ще е предимно слънчево. След обяд ще има временни увеличения на облачността, но само на отделни места в масивите от западната половина от страната краткотрайно ще превали, ще духа умерен до силен североизточен вятър.\r\nПрез събота и неделя, както и в началото на следващата седмица ще бъде почти без валежи. Ще преобладава слънчево време с временни увеличения на облачността. Температурите бавно ще се повишават и в по-голямата част от страната в понеделник вече ще надхвърлят 30°, на места в низините ще достигат 35°.\n\r\n ", "date": "2018.08.03", "title": "Лятото се завръща: Температурите до  32°"}
{"url": "https://www.dnes.bg/stranata/2018/08/03/moda-deca-riskuvat-jivota-si-zaradi-selfita.384007", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДве деца - момче на 13 години и момиче на 7 са настанени в пловдивската болница \"Св. Георги\" с тежки изгаряния по телата вследствие от волтова дъга. Те са с опасност за живота.\r\n13-годишното момче е с 55% дълбоко шоково изгаряне. То се качило на покрива на товарен вагон, образувала се е волтова дъга и при контакт с тялото детето е получило тежките наранявания. 7-годишното момиченце пък е от близкото до Стара Загора село Змейово. То е ударено от волтова дъга преди няколко дни, когато се качило на метален стълб.\n\n\r\nДанни сочат, че за последните две години шест деца са пострадали именно при подобни опити за опасни селфита.\r\r\n                    \r\n                    Премерен риск в името на атрактивната снимка или жажда за екстремно преживяване води малчуганите при предприемането на подобни рискове?\r\n\"Не родителите, не педагозите в училище, а мозъчното развитие е виновно за подобни инциденти. Всичко, което се случва в нашия организъм е предизвикано от ендокринни процеси, които са различни във всяка една възраст. Другият фактор е околната среда. Сред връстниците си децата реагират по различен начин\", коментира в студиото на \"България сутрин\" психологът Ина Антонова.\r\nЖурналистът Лияна Панделиева пък е на мнение, че децата, които правят глупости, са скучаещите деца.\r\n\"Детето, чието време е уплътнено със занимания, които го карат да се чувства стойностно, няма да тръгне да прави нещо подобно\", категорична бе тя.\r\nПред  световният шампион по паркур Делян Димитров коментира, че е добре малчуганите още от ранна детска възраст да бъдат насочвани към различни видове спортове. По този начин те ще бъдат сред по-големи от тях, от които ще могат да се учат.\r\n\"Хубаво е да се занимават със спорт, който им харесва. А по този начин ще се намират и в защитена среда\", аргументира се той. ", "date": "2018.08.03", "title": "Мода: Деца рискуват живота си, заради селфита"}
{"url": "https://www.dnes.bg/football/2018/08/03/otpadaneto-ot-shl-finansov-krah-za-ludogorec.384012", "text": "Отпадането на Лудогорец от МОЛ Види във втория квалификационен кръг на Шампионска лига (ШЛ) ще има финансови последици върху българския клуб. Това заяви редакторът на  Веселин Коларов в предаването  по  с водещ Христо Николов. \r\nТой обясни, че разградчани продължават участие в Лига Европа (ЛЕ), но там бонусите от УЕФА са значително по-малки. \"Сумарните премии в Шампионска лига са малко над 2 милиарда евро, докато в Лига Европа са 510 млн. евро. За отпадане от плейофите на ШЛ са 5 млн. евро, за класиране в групите на ЛЕ са 2,6 млн. евро. Това е достатъчно показателно\", заяви гостът.\r\n \r\nТой добави, че в Разград е пристигнала оферта за защитника Натанаел Пимиента на стойност 2 млн. евро. \"Не е изключено бразилецът да бъде продаден, за да бъдат покрити част от пропуснатите бонуси. Освен това Лудогорец има равностоен негов заместник – Антон Недялков. Но въпреки всичко, няма как да се говори за финансови проблеми при шампионите\", допълни гостът.\r\n \r\nТой заяви още, че и миналото лято разградчани са направили голям изходящ трансфер, след като бяха елиминирани от израелския Апоел Беер Шева от Шампионска лига. Джонатан Кафу беше продаден на Бордо за рекордните за България 7 млн. евро.\r\n \r\n\r\r\n                    \r\n                     ", "date": "2018.08.03", "title": "Отпадането от ШЛ – финансов крах за Лудогорец"}
{"url": "https://www.dnes.bg/stranata/2018/08/03/smetkata-bednite-v-bylgariia-vse-po-bedni-bogatite-vse-po-bogati.384010", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n1/3 от домакинствата - или малко над 2 млн. души живеят с доходи, които са под линията на бедност от 321 лв. Това показва последното проучване на КНСБ за издръжката на живот.\r\nНа едно четиричленно семейство на месец са необходими 2361 лв. - по 590 лв. на човек в домакинството. В същото време разликата между бедни и богати се увеличава все повече.\n\n\n\r\n\"Ситуацията е много обезпокоителна, въпреки че тенденцията показва ръст на доходите. Икономиката се движи добре. Около 75% от всички домакинства получават доход, по-нисък от нужните средства за нормален живот. Ако погледнем по региони - диференциацията е огромна. Различката между София и по-малките градове се увеличава\", категоричен бе Любомир Костов от КНСБ пред .\r\r\n                    \r\n                    По думите му има много хора, на които нетното възнаграждение е по-ниско от линията на бедност.\r\n\"Бедните стават все по-бедни, а богатите - по-богати. Работещите бедни също се увеличават с всяка година. Среднта работна заплата в Македония е 2 евро по-ниска от нашата, в Сърбия пък се похвалиха, че вече са надминали доходите в България. На всичкото отгоре тежестта на разходите за отопление, храна и горива се увеличават\", подчерта Костов.\r\nМнението на икономиста проф. Гарабед Минасян е, че в България е най-голямото социално разслоение в цялата европейска общност.\r\n\"Трябва да се попитаме защо сме бедни, защо има разделение. Какво ни пречи да сме като хората в Западна Европа? Има ясно разграничение между два вида оценки - едните са на правителството, другите са на неправителствени организации. Липсва комуникацията между управляващи и общество\", настоя професорът.\r\nИкономистът е категоричен, че икономическият растеж у нас е не такъв, какъвто трябва да бъде, за да достигнем по доходи Западна Европа.", "date": "2018.08.03", "title": "Сметката: Бедните в България все по-бедни, богатите – все по-богати"}
{"url": "https://www.dnes.bg/stranata/2018/08/03/roditeli-ne-imunizirat-decata-si-zavryshtat-li-se-zabraveni-bolesti.383997", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nУвеличават се случаите на коклюш или магарешка кашлица в Пловдив. Причината е, че родители отказват да имунизират децата си. Ваксината срещу дифтерия, тетанус, коклюш и други е включена в задължителния имунизационен календар. Онези деца, които не са имунизирани, стават все повече, което води до завръщането на някои заболявания.\n\n\n\r\nСпоред д-р Георги Миндов от Дружеството на софийските общопрактикуващи лекари ако детето не е ваксинирано срещу основните болести, то има опасност да тръгне епидемия.\r\n\"Живеем в държава, а не в анархия. Ако нашето дете се разболее, само защото не сме предприели нужните действия, то обществото трябва да плати за лечението. Освен това има опасност от фатален край\", категоричен бе докторът пред .\r\r\n                    \r\n                    По думите му болестта коклюш започва като характерна инфекция, но трябва да се лекува.\r\n\"Често пъти родителите самолекуват детето и се получават усложнения. Превенцията е тази 6-валентна ваксина, която трябва да се бие. Вече минаха 2-3 поколения, от когато започна да се прилага ваксината. Ако не се слагаше, милиони деца щяха да имат проблеми със здравето\", отбеляза Миндов.\r\nТой е на мнение, че ваксините нямат никакви опасни последици.\n\r\n ", "date": "2018.08.03", "title": "Родители не имунизират децата си. Завръщат ли се забравени болести?"}
{"url": "https://www.dnes.bg/festivali/2018/08/03/final-za-art-potok-2018-golemi-zvezdi-i-premieri.384075", "text": "В рамките на десет дни театър, музика, литература и изкуство, обединени във фестивала \"Арт поток\", завладяха Южното Черноморие. Стефан Данаилов, Стоянка Мутафова, Татяна Лолова и Георги Мамалев взривиха Царево и Лозенец, гостите на фестивала имаха възможност да се срещнат още с Аня Пенчева, Кирил Ефремов, Александър Кадиев, Ненчо Илчев, Тончо Токмакчиев, Мария Статулова, Албена Колева, Филип Трифонов, Катето Евро, Евгени Будинов и много други от популярните ни актьори. \n\r\nГвоздеят в програмата беше премиерата на пиесата \"Тя, той и още двама, трима\" от Жолт Пожгай с участието на Аня Пенчева.\n\r\nНа литературното поле в истински празник се превърнаха и премиерите на автобиографичните книги на Стефан Данаилов, Татяна Лолова, Стоянка Мутафова и Георги Мамалев. С огромен интерес се проведоха литературните четения на Елин Рахнев, Васил Балев и Мария Лалева. \r\n                    \r\n                    \r\nАктрисата и певица Иванка Шекерова направи за първи път истински пърформанс във вода на малкия плаж в Лозенец. Журналистът и продуцент Георги Тошев представи  документалните си филми за Татяна Лолова, Стефан Данаилов и последната си лента за АББА, както и най-новата си книга за популярната шведска група.\n\r\n\"Основната идея, когато създавахме \"Арт поток\" беше, хората от Царево и почиващите на Южното Черноморие, да могат да се срещнат с изключителни български актьори и спектакли. Организирането на  фестивала е естествено продължение на стремежът ми да участвам активно в популяризирането на българското изкуство и родните творци. Интересът към фестивала тази година от страна на хора от всички възрастови групи, включително и деца, както и пълния салон на читалището в Царево доказаха, че има глад за българското изкуство и сме на правилен път, когато правим програмата от събития по време на културните празници\", сподели организаторът Димитър Тодоранов.   \n\r\nЗа него един от най-големите успехи на завършилия фест е Школата за млади таланти, в която могат да се родят бъдещите големи творци на България.\n\r\nЗа първи път тази година част от \"Арт поток\" беше и лятната арт академия за деца. Тя се проведе в Hacienda beach под ръководството на художничката Калина Попова. Първите випускници от школата по рисуване получиха своите дипломи и организираха изложба със своите творби край малкия плаж в Лозенец.  \r\n ", "date": "2018.08.03", "title": "Финал за \"Арт поток 2018\": Големи звезди и премиери"}
{"url": "https://www.dnes.bg/stranata/2018/08/03/granichen-policai-se-zastrelia-v-burgas.384022", "text": "Граничен полицай се е застрелял в главата. Тялото му е намерено от минувачи в района на Солниците в Бургас, съобщават от Областната дирекция на МВР.\r\nМъжът е на 29 години. Все още не са известни причините, довели до този фатален край. \r\nИзвестно е само, че мъжът се е прострелял с пистолет. Оръжието е открито близо до тялото му.", "date": "2018.08.03", "title": "Граничен полицай се застреля в Бургас"}
{"url": "https://www.dnes.bg/eu/2018/08/03/bejancite-v-turciia-sa-poveche-otkolkoto-v-es.384017", "text": "\"Нова вълна\", \"криза\", \"наводнение\", \"наплив\" са част от заглавията, които доминират в европейската преса през последните три години, отнасящи се за миграцията и убежището. Което внушава усещане за бедствие.\n\r\nВъпреки това данните са категорични – само една малка част от всички бежанци по света се насочват към Европа, предава \"Фокус\". Има по-малко бежанци и търсещи убежище в целия Европейски съюз, отколкото само в Турция, пише австрийският национален ежедневник Die Presse, като се позовава на доклад от Върховния комисариат на ООН за бежанците (ВКБООН).\n\r\nВ световен мащаб в момента има близо 70 милиона души, които са били принудени да напуснат домовете си. Това е с три милиона повече от предходната година. Въпреки това броят на онези, които са подали молба за убежище в страните от ЕС миналата година, е намалял почти наполовина до около 650 хил.\r\n                    \r\n                    \r\nНезависимо от това, ограничаването на миграцията остава на първо място в дневния ред на повечето лидери на ЕС. Европа продължава да спори за това как да се справи с хората, които са напуснали домовете си и са се отправили към ЕС.\n\r\nЕС обаче е много слабо засегнат от движението на бежанците на глобално ниво. Голяма част от разселените лица по света - 40 от общо почти 70 милиона - остават в региона, от който произхождат.\n\r\nВ Колумбия има 7,7 милиона вътрешно разселени лица, което е повече от 15 на сто от населението. Това са колумбийски граждани, които са бежанци в собствената си страна. В Сирия повече от една трета от населението (над шест милиона души) са вътрешно разселени лица.\n\r\nОбщият брой на лицата, напуснали страните си, е 28,5 млн. души. В ЕС е пристигнала само малка част от тях – около 3,7 млн. души, като 1,4 млн. от тях са приети в Германия.\n\r\nКъм настоящия момент най-много бежанци има в Турция - 3,8 млн. души, или 4,7% от населението на страната. Йордания (2,9 млн.) и Ливан (1,5 млн.), също са в \"Топ 5\" на приемащите страни.\n\r\nСтатистиката от ЕС не са толкова драматични, макар някои политици да твърдят обратното. През 2017 г. Гърция е приютила около 83 хил. бежанци и търсещи убежище, Италия - 355 хил., а Испания – 54 хил. (данните от последните месеци не са включени в доклада). \n\r\nВ Австрия и Швеция, статистическите данни не потвърждават твърденията на политиците: според ООН в алпийската страна има 172 570 бежанци и търсещи убежище, а в Швеция – 328 хил. В Унгария само 6,5 хил.\n\r\nФактът, че Европа все повече се изолира, според експертите, не е нито допустимо, нито полезно, тъй като миграцията е явление, което ще го има винаги.\n\r\nПротивно на обществените внушения, около 85% от всички бежанци и търсещи убежище в развиващите се страни са получили закрила.\r\nСледователно тежестта на глобалната миграция не носи нито ЕС, нито Турция или САЩ – тя лежи на раменете на тези държави, които в допълнение към борбата срещу бедността и глада, трябва да гарантират предоставянето на закрла на милиони бежанци.", "date": "2018.08.03", "title": "Бежанците в Турция са повече отколкото в ЕС!"}
{"url": "https://www.dnes.bg/stranata/2018/08/03/cheh-se-udavi-v-burnoto-more-krai-lozenec.384024", "text": "45-годишен чешки турист се е удавил в района на мидения плаж в землището на село Лозенец, съобщиха от МВР - Бургас.\r\nСигналът е подаден на 2 август около 19:20 часа в Районно управление - Царево. \r\nВ бурното море се е удавил 45-годишният П.У., пристигнал в България на 31 юли и отседнал в Лозенец.\r\nТялото му е изпратено за аутопсия в отделение \"Съдебна медицина\" при УМБАЛ - Бургас. Работата по случая продължава.", "date": "2018.08.03", "title": "Чех се удави в бурното море край Лозенец"}
{"url": "https://www.dnes.bg/akoshtete-vqrvaite/2018/08/03/romantika-li-liubovta-e-trudna-s-myje-ot-tezi-4-zodii.383970", "text": "Не съществуват идеални мъже, но в зодиака има някои знаци, чиито представители, освен положителните си качества имат редица характеристики, които показват, че те са трудни за обичане. С тях романтиката, връзката и семейството, могат да бъдат един сложен процес. Вижте кои са.\r\n\r\nМъжът Дева има много качества, но и отрицателни черти на характера, което ги прави трудни партньори. Техните изключителни умствени способности граничат с комплекс за малоценност, лоялността – с патологична ревност, толерантността – с изключителна степен на обидчивост.\r\nС такъв партньор любовната връзка е сложна и половинката му трябва постоянно да изглажда острите ъгли в рязко критични ситуации. Най-сложни са взаимоотношенията, в които и двамата партньори са родени под знака на зодия Дева.\r\r\n                    \r\n                    Като майстори на аналитични изследвания, те са способни да се привързват помежду си с неоспорими аргументи, претенции и обвинения. Мъжът Дева е прекалено чувствителен към всякакви съмнения относно партньорите и съвместимостта с тях, което прави този знак лидер сред ергените.\r\nХармонична връзка биха могли да имат с представителки на зодия Козирог, Рак, Скорпион и Телец. Но със Стрелец и Овен, любовта им е изправена пред сериозни изпитания.\r\n\r\nНа първо място е изключително трудно да се изградят любовни взаимоотношения с мъж Козирог.\r\nРазбира се, представителите на зодията създават семейства, но заемат ролята на пазач или тиранин. Избират за половинки жени, от които ще имат най-голяма полза и създаващи им най-малко проблеми.\r\n", "date": "2018.08.03", "title": "Романтика ли? Любовта е трудна с мъже от тези 4 зодии"}
{"url": "https://www.dnes.bg/technology/2018/08/03/investor-bg-biodit-e-sledvashtiiat-kandidat-za-ipo-na-bfb.384028", "text": " Българският технологичен стартъп BIODIT е следващият кандидат за борсова слава на Българската фондова борса. До края на 2018 г. базираният в София разработчик и производител на биометрични системи планира IPO на БФБ, \r\nПроспектът за първичното публично предлагане (initial public offering, или IPО) ще бъде внесен за разглеждане в Комисията за финансов надзор (КФН) до дни. Стартъпът планира да се възползва и от безвъзмездното финансиране за излизане на фондовата борса по инициатива на Изпълнителна агенция за насърчаване на малките и средни предприятия. От компанията активно работят по финализиране на документацията, а публичното предлагане се очаква да започне тази есен, вероято през октомври. IPO-то ще се осъществи с подкрепата на Karoll.\r\r\n                    \r\n                    \"На този етап мога да потвърдя, че търсим борсата като инструмент за финансиране, но, разбира се, параметри все още не можем да споделим, защото проспектът ни не е одобрен от КФН\", поясни пред Investor.bg Юлиян Софрониев, главен изпълнителен директор на BIODIT. По думите му на борсата ще бъде пусната значителна част от компанията.\r\nСофрониев е убеден, че евентуалното листване през есента ще бъде успешно и младата компания ще успее да отговори на условията за ползването на ваучерната схема.\r\nПо-рано през седмицата компанията му успешно затвори втори кръг на финансиране с два инвестиционни фонда. Инвеститорите са частният Impetus Capital и фондът за рисков капитал NEVEQ. Impetus Capital инвестира в компанията 400 хил. лв.\r\n\r\n ", "date": "2018.08.03", "title": "Investor.bg: BIODIT e следващият кандидат за IPO на БФБ "}
{"url": "https://www.dnes.bg/stranata/2018/08/03/gandja-amfeti-71-godishen-diado-ot-vraca-narkodilyr.384020", "text": "71-годишен мъж от Враца се оказа наркодилър. Това станало ясно след като полицаи извършили претърсване в апартамента му.\r\nНа различни места в жилището му полицейските служители намерили и иззели над 100 грама амфетамини, разпределени в полиетиленови пликчета и пластмасова кутия.\r\nУниформените открили и три електронни везни, пликчета и буркани, пълни с над 8 кг канабис, както и плик, съдържащ около 30 сини таблетки с щампа върху тях, съобщи \"Дарик\".\r\nМъжът, обитаващ апартамента, е задържан в РПУ Враца. \r\nПо случая е образувано досъдебно производство.\r\n ", "date": "2018.08.03", "title": "Ганджа, амфети... 71-годишен дядо от Враца – наркодилър!"}
{"url": "https://www.dnes.bg/crime/2018/08/03/zaradi-droga-i-piratki-ne-pusnaha-hyrvatski-fenove-v-bg.384027", "text": "Бус с хърватски фенове не е пуснат през границата в България след като в пътниците са били открити забранени пиротехнически средства. Един от тях е задържан заради притежание на наркотични вещества.\r\nПривърженици на \"Хайдук\" Сплит са били върнати от ГКПП \"Калотина\". Това съобщиха от МВР след мача между хърватския гранд и \"Славия\" от втория предварителен кръг на Лига Европа.\n\r\nОрганите на реда са работили съвместно с агенция \"Митници\" и дирекция \"Жандармерия\", за да предотвратят очаквани сблъсъци между футболните привърженици от Хърватия и тези на \"Левски\". \r\nАгитките на двата отбора си отправят взаимни обиди и закани заради конфликт от миналия сезон, когато \"сини\" фенове бяха нападнати при гостуване в Сплит.\r\r\n                    \r\n                    В София са арестувани други 18 хърватски фена заради пиротехнически изделия и забранени предмети. Непосредствено преди влизане на стадиона, с наркотици е задържан един от хърватските фенове, информира bTV.\r\nПри гостуването на \"Хайдук\" има само един регистриран инцидент. При оттеглянето с автомобили на хърватските фенове, в района от моста над \"Ломско шосе\", по движещата се колона е хвърлен твърд предмет. Няма данни за пострадали при инцидента, но е пукнато стъкло на един от чуждестранните автомобили.", "date": "2018.08.03", "title": "Заради дрога и пиратки: Не пуснаха хърватски фенове в BG"}
{"url": "https://www.dnes.bg/balkani/2018/08/03/belgrad-syzdavane-na-velika-albaniia-e-opasno-za-regiona.384021", "text": "Сръбският министър на отбраната Александър Вулин заяви, че обявеното от албанския министър на диаспората Пандели Майко премахване на границата между Албания и Косово от 1 януари догодина говори за териториални претенции на Албания към част от сръбската територия, предаде Танюг.\n\r\n\"Опасността от Велика Албания дестабилизира целия регион\", каза Вулин и добави, че никой не трябва да се заблуждава, че \"Велика Албания ще се спре само на територията на Сърбия\". \n\r\nВсички страни на Балканите имат основания да се тревожат от такова поведение, каза Вулин и добави, че очаква от международната общност да даде на представителите на Албания ясно да разберат, че идеята за \"Велика Албания\" е неприемлива.\r\n                    \r\n                    \r\nДруг сръбски министър - Ненад Попович смята, че Сърбия трябва да поиска от Албания да оттегли решението, което позволява премахване на границата между Албания и Косово, а ако Албания не го стори, Белград да оттегли посланика си от Тирана и да преразгледа бъдещето на дипломатическите си отношения с тази страна, съобщава още агенция Танюг, цитирана от БТА.\n\r\nИзявлението на Майко за заличаване на границата между Албания и Косово Попович оценява като \"вражески акт\" и като още едно от поредицата доказателства за съществуването на план за създаване на така наречената Велика Албания, който започва да се реализира пред очите на Брюксел и цялата международна общност.\n\r\nПопович напомни, че много пъти е искал албанският премиер Еди Рама да бъде обявен за персона нон грата в Сърбия заради, както каза, неприятелската му политика към Сърбия.\r\n ", "date": "2018.08.03", "title": "Белград: Създаване на Велика Албания е опасно за региона!"}
{"url": "https://www.dnes.bg/stranata/2018/08/03/zaradi-svlachishta-i-dupki-po-malko-turisti-v-zabyrdo.384023", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЖители на село Забърдо в Родопите обявиха, че сами ще пълнят поредните дупки, които се отвориха от поредните порои. Тази сутрин в населеното място отново беше облачно, но хората се оплакват, че човешката небрежност им създава проблем, а не природата.\n\r\nЕвробабите от село Забърдо казаха в ефира на \"България сутрин\", че дупките по пътя към селото са големият проблем за хората там.\n\r\n\"Всички туристи, които чуха по телевизията, че има дупки и свлачища, всички се отказаха. Утре имаме събор, като са чули за тези дупки и свлачища, отказаха да идват\", казват жените.\n\r\nКметът на Забърдо Валентин Черпоков пък е в Пловдив, за да търси асфалт, с който да бъдат запълнени дупките по пътя. Хората дори разказват, че при свлачища Черпоков успява да организира бързо акция по разчистване и отваряне на пътя, а самият кмет казва, че с повтарянето на новини за свлачища и дупки туристите се плашат и хората не пътуват до селото.\r\n                    \r\n                    \r\nЕвробабите от Забърдо твърдят още, че няма голямо бедствие. Те бяха категорични, че все още няма и голям ефект от протеста им пред Министерския съвет, когато искаха оправянето на пътя до селото.\n\r\n\"Туризмът тази година замря\", споделиха жените пред камерата на .\n\r\nУтре е и традиционният събор на Забърдо, за който има отказани резервации в къщите за гости, а Евробабите приканват хората да посетят селото и да се веселят с тях, защото пътят е отворен.", "date": "2018.08.03", "title": "Заради свлачища и дупки – по-малко туристи в Забърдо"}
{"url": "https://www.dnes.bg/sofia/2018/08/03/drevna-i-moderna-sred-remontite-antichna-grobnica-na-moskovska.384037", "text": "\n\r\nПри ремонтите в столицата, които имат амбицията да й дадат нов модерен облик, бяха открити нови доказателства за древното минало на града ни.\r\nСнощи, при реконструкцията на тротоарите на ул. \"Московска\", беше открита късноатична гробница със стенописи. Това съобщи кметът на Столична община Йорданка Фандъкова, след като инспектира разкопките при площад \"Св. Неделя\" в столицата, съобщи \"Фокус\".\r\nДнес археолозите са получили задача да започнат проучвания на откритите находки.\n\n\n\r\nФандъкова съобщи, че целият площад около \"Св. Ал. Невски\" и около \"Св. София\" е стъпил върху археологическо богатство.\r\r\n                    \r\n                    \"Ще възложим и на главния архитект да направят проект за експонирането на тази или съседни гробници, така че да съчетаем пешеходното пространство с разкритото културно-историческо наследство\", каза още кметът на София.\r\nТя разказа и че при разкопките на площад \"Света Неделя\" е намерено злато.\r\n\"След разкриването на 3000 монети през годините на разкопките на пл. \"Св. Неделя\", днес е намерено и злато\", каза тя и допълни, че монетите се съхраняват в Музея за история на София.\r\nДнес приключват проучванията на терена на пл. \"Св. Неделя\", свързани с късноантичния период.\r\n\"Вече четвърта година Столична община финансира проучванията на останките от тази епоха. Изключително съм благодарна на екипа, който работи тук вече четвърта година, много професионално\", каза още Фандъкова. Тя допълни, че за Столичната община са важни останките от сградите.\r\nКметът обясни, че концепцията за пл. \"Св. Неделя\" е за площадно, пешеходно пространство – в тази част не може да има паркинг.\r\n\"Следващата година съм предвидила средства за реконструкция\", каза тя и обясни, че не може да предвиди кога ще приключи конкурсът. \"Имам пълната готовност след приключването и избора на най-добрия проект да започнем работа по реконструкцията, изграждането на това поредно площадно, красиво, пешеходно пространство\", каза кметът на София.", "date": "2018.08.03", "title": "Древна и модерна! Сред ремонтите – антична гробница на \"Московска\"!"}
{"url": "https://www.dnes.bg/eu/2018/08/03/shvedski-policai-zastreliaha-chovek-sys-sindrom-na-daun.384050", "text": "Шведската полиция е критикувана и разследвана, след като нейни служители застреляха в центъра на Стокхолм 20-годишен младеж, страдащ от синдрома на Даун, предаде ДПА.\n\r\nМъжът, който страдал и от аутизъм, избягал вчера от апартамента на баща си и носел оръжие играчка.\n\r\nПолицията каза, че стрелбата е станала при \"заплашителна ситуация\" и че мъжът не се е подчинил на заповед да остави оръжието, което служителите на реда помислили за истинско.\n\r\nПрокурорът Мартин Тиден заяви, че във връзка със стрелбата се води разследване за възможно неправилно поведение. Най-малко двама полицаи са открили огън.\n\r\nМайката на мъжа каза по Шведското радио, че семейството е потресено и че синът й, който имал затруднения с говора, бил \"най-милият\". \"Той се шегуваше с хората и беше невероятно дружелюбен\", заяви тя.\r\n                    \r\n                    \r\nЕлизабет Сандлунд от Шведската национална асоциация на хората с умствена недостатъчност, която е майка на момиче с подобно увреждане, каза, че е \"смаяна и потресена\" от случая.\n\r\n\"Знам колко спонтанни могат да бъдат тези младежи. Не е странно някой да реши да побегне с играчка посред нощ, дори да е дете в тяло на възрастен\", каза тя.\n\r\nШефът на стокхолмската полиция Улф Йохансон заяви, че случаят е много трагичен, но не коментира разследването. Той обаче каза \"от опит\", че понякога за секунди трябва да се вземат много трудни решения при неясни и доста напрегнати ситуации за секунди.\n\r\nОт началото на годината в Швеция са загинали шестима души при полицейски стрелби, пише БТА.\r\n ", "date": "2018.08.03", "title": "Шведски полицаи застреляха човек със Синдром на Даун"}
{"url": "https://www.dnes.bg/obshtestvo/2018/08/03/borisov-za-trybata-s-turciia-drugite-se-chudiat-nasheto-raboti.384051", "text": "\"Докато другите се чудят къде и какво щяло да мине, нашето вече работи\". Така премиерът Бойко Борисов коментира пускането на транзитния газопровод за Турция в участъка Лозенец - Недялско.\r\n\"Чувал съм много мои колеги през годините да говорят за доставки на газ, за проекти, но на практика нула! А днес като отворим крана, ще може да има пренос на 16 млрд. куб. метра природен газ в двете посоки\", каза Борисов, който днес участва в церемонията по въвеждане в експлоатация заедно с турския министър на енергетиката Фатих Дьонмез.\r\nС изграждането на 20-километровата газопроводна отсечка капацитетът за пренос на природен газ от България за Турция ще се увеличи с 1.7 милиарда кубически метра на година, съобщиха от правителствената пресслужба.\r\r\n                    \r\n                    Министър-председателят напомни за договорките, които направихме в Анкара и в Москва, за продължението на Турски поток през нашия хъб за Сърбия, Македония, Австрия и Унгария. \"Това правим в момента – по европейските правила, със санкциите на ЕК\", каза още премиерът Бойко Борисов.\r\nТурският президент Реджеп Тайип Ердоган днес представя програмата си за управление, но той е казал на енергийния министър да тръгва към България, тъй като проектът бил много важен. Борисов благодари на Ердоган за разбирането.\r\nСпоред премиера там, където минават газопроводи и има централи, винаги има мир.\r\nТурският енергиен министър заяви, че България ще продължи да транзитира газ към Турция по трансбалканския газопровод, т.е. през Румъния и България, към Турция, но може да транзитира и от Турция към Европа. \n\r\n ", "date": "2018.08.03", "title": "Борисов за тръбата с Турция: Другите се чудят, нашето работи!"}
{"url": "https://www.dnes.bg/obshtestvo/2018/08/03/bsp-pita-dareniiata-na-stolichnata-obshtina-zamenki-li-sa.384045", "text": "БСП иска проверка дали с някои дарения на терени в София не се заобикаля законът и дали това не са всъщност замени. За целта социалистите ще сезират Върховната административна прокуратура.\r\nТова съобщиха на пресконференция в централата на партията депутатът Георги Свиленски и общинският съветник Калоян Паргов.\r\nСвиленски заяви, че в последната година Столичната община под формата на дарение е извършила четири замени, предаде БТА. В закона е записано, че дарението е безвъзмездно.\r\n\"Когато в едно решение аз дарявам на някой и той дарява на мен, това си е чиста проба заобикаляне на закона и чиста замяна\", коментира той.\r\nТова по думите му не е в интерес на софиянци. Въпросните четири дарения са: терен в \"Изток\" за такъв в \"Дианабад\"; терен в \"Подуяне\" за друг в \"Подуяне\"; терен в \"Младост\" 1 за друг в \"Младост\" 4; терен в \"Слатина\" за два терена - в \"Лозенец\" и в \"Оборище\".\r\r\n                    \r\n                    Според Свиленски последното дарение е скандално. \"Характерното за всички тези замени е, че оценителят е един и същ - Юлия Цекова. Оценителят, който оцени Царските конюшни за 650 000 лв., за който има дела\", коментира депутатът. Той попита защо Столичната община се спира точно на този оценител.\r\nОт БСП попитаха кмета на София Йорданка Фандъкова защо тикет системата струва 83 млн. лв., а не 15 млн. лв., какъвто е бил първоначалният вариант. Свиленски уточни, че през януари 2016 г. Столичният общински съвет (СОС) е гласувал инвестиционна програма на Центъра за градска мобилност (ЦГМ), където са заложени около 15 млн. лв. за изграждане на тикет система.\r\nПредвиждали са се и по 2 млн. лв. на година за поддръжка на системата за период от две години. Оценката на тези цени е на експерти от Световната банка. През октомври 2016 г. СОС решава да прави друга тикет система за 83 млн. лв. без ДДС. Предвижда се и 8 години поддръжка от фирмата, която ще изгради системата, т.е. плюс 16 млн. лв.\r\nСистемата е същата, със същия обхват и параметри, заяви Свиленски. Реалната стойност на проекта според експерти и хора от бранша е около 35 млн. лв., допълни той. Откъде идва разликата, питат от БСП. Очакваме отговор от кмета Йорданка Фандъкова, каза Свиленски.\r\nГрупата на БСП ще участва в мониторинга на изпълнение на тази система и ще информира обществото, заяви Калоян Паргов.\r\nОт БСП настояват да се направи регистър на проблемните имоти в София. Градът продължи да се развива навътре. Трябва ясно да кажем накъде ще се развива столицата - на Север ли, на Югоизток ли, каза Паргов.\r\nНа въпрос има ли яснота кой ще е кандидат-кметът на БСП за София, от левицата заявиха, че е в ход процес на планиране и идентифициране на потенциални кандидати за местните избори, но не уточниха имена.", "date": "2018.08.03", "title": "БСП пита: Даренията на Столичната община заменки ли са?"}
{"url": "https://www.dnes.bg/balkani/2018/08/03/pochina-maikata-na-6-mesechnoto-bebe-jertva-na-ada-v-gyrciia.384049", "text": "Майката на 6-месечното бебе, жертва от пожара в Рафина, издъхна в болница тази сутрин. Тя се лекуваше от сериозни изгаряния, предаде \"Труд\".\n\n\r\n6-месечното дете е най-младата жертва на опустошителните пожари в южната ни съседка и по зла ирония е рожба на един от пожарникарите, който в същото време се бореше с огнените фронтове в район Мати, Рафина.\r\nБебето почина в ръцете на майка си от задушаващия дим, докато тя тичаше към морето, за да се спаси с детето. Впоследствие жената припадна и бе хоспитализирана на 23 юли в болница, където тази сутрин почина.\r\n6-месечното бебе дори не беше кръстено. Церемонията е била планирана да се проведе през септември.", "date": "2018.08.03", "title": "Почина майката на 6-месечното бебе – жертва на ада в Гърция"}
{"url": "https://www.dnes.bg/akoshtete-vqrvaite/2018/08/03/pytnik-bez-bilet-bezdomno-kuche-v-avtobusa-stana-hit.384048", "text": "Бездомно куче се превърна в интернет звезда след като бе заснето да пътува, седнало като обикновен пътник в автобуса.\r\nВидеото на четирикракия пасажер е харесано от над милион души и е гледано няколко милиона пъти.\r\nТо е от Чили и е заснето от шофьора на автобуса. Мъжът първоначално си помислил, че кучето е с някой, но после установил, че то е само.\r\nШофьорът споделил със свои колеги за необичайния си пътник и разбрал от тях, че кучето е пътувало и в други автобуси. \r\nШаро имал навика да се качва от някои спирки, да сяда на седалката и да слиза на други, както останалите пътници.\r\n", "date": "2018.08.03", "title": "Пътник без билет: Бездомно куче в автобуса стана хит"}
{"url": "https://www.dnes.bg/temida/2018/08/03/obshtinar-v-bandata-na-mitio-ochite-izdirvat-go.384054", "text": "Бандата на Димитър Желязков - Митьо Очите се състои от 8 мъже, сред които и общински съветник от Несебър, обяви шефката на спецпрокуратурата Даниела Начева и уточни, че всички уличени имат повдигнати обвинения.\n\r\nКакто стана ясно, Митьо Очите е обявен за международно издирване, а заедно с него у нас се търсят и общинския съветник и друг член от групата. По неофициална информация на \"\" името на общинаря е Пейо Янков.\n\r\nПрокурор Начева обясни, че бандата е действала от 2010 г. насам и основно се е занимавала с изнудвания, палежи и телесни повреди, така че да бъдат сплашвани търговски дружества със сериозен бизнес.\n\n\n\n\r\r\n                    \r\n                    Според обвинението хората на Митьо Очите имали апетит към бизнес с погребения, таксита, нощни заведения и други. Имуществото на тези, които отказвали да платят такса \"спокойствие\" на групата, било подпалвано за отмъщение. \n\r\nНаблюдаващият прокурор по делото Евгения Станкова каза, че вчера в София, Бургас, Ямбол и Слънчев бряг били претърсени 30 адреса, където били открити общо 90 000 лева, за които се предполага, че са от престъпления. Открити били и 2 газови пистолета, преработени в бойни.\n\r\nВ дома на общинския съветник от Несебър имало банкова касета, пълна с 60 хил. лв.\r\nМВР пусна и видео от иззетото при операцията. Вижте!\n\r\n \"Целта на групата е била да създаде регионален монопол на търговията с автомати, погребални и таксиметрови услуги\", каза на свой ред зам.-шефът на ГДБОП Стефан Джолев.\n\r\nШефката на спецпрокуратурата категорично отрече, че Митьо Очите е знаел за операцията срещу бандата му и заради това е избягал. \n\r\n\"Ние знаехме, че той напусна България в понеделник, но не можехме да спрем да работим и да провалим цялата операция, за да го изчакаме да се върне\", добави Начева и увери, че Митьо Очите ще бъде изправен пред български съд.\n\r\nПрокуратурата обяви, че Желязков е на лечение в Германия, в медиите обаче се върти информацията, че той е на морска почивка в съседна страна с любим човек.", "date": "2018.08.03", "title": "Общинар – в бандата на Митьо Очите, издирват го!"}
{"url": "https://www.dnes.bg/obshtestvo/2018/08/03/vseki-treti-vidial-falshiva-novina-48-ne-viarvat-che-ima-chuma-v-strandja.384015", "text": "34% от българите или около 1,8 млн. души твърдят, че в последната седмица са срещали фалшиви новини или новини с невярно съдържание. Данните са от новия сондаж на \"Галъп интернешънъл\", проведен сред 800 души между 30 юли и 1 август.\r\nЧислото е респектиращо и събужда още повече тревога  на фона на видимия бум на фалшиви новини в последните дни. Дори и отговорилите да преувеличават, това също показва висока степен на  съмнение в стойността на публичната информация у нас въобще, коментират социолозите.\r\nСпоред тях може би това е и част от обяснението за общото недоверие към сведенията  за чума по животните в Странджа: 37% вярват, че чума е имало, но 48% не  вярват, останалите се колебаят. Данните разкриват сериозен по размери  проблем с доверието към всяка публична информация у нас.\r\r\n                    \r\n                    На този фон мнозинство от 68% смятат, че властите не си  вършат работата добре в казуса със Странджа, а 26% смятат, че я вършат  добре. Останалите се колебаят.\r\nСтои въпросът дали вече е възможно  институциите да убеждават гражданите в необходимостта от непопулярни  мерки, дори и тези мерки да са верни и нужни, изтъкват от \"Галъп\".\r\nПротестът на майките и други социални протести в последните седмици се  възприемат ясно като като индикатор за реален проблем, а не като функция  на политически амбиции (каквито интерпретации имаше). 69% са съгласни,  че този тип протести са свидетелство по-скоро за реални проблеми. 8%  намират политическите амбиции за водещи, а 18% признават, че не са  достатъчно запознати. Останалите се затрудняват да отговорят.\r\nСкорошното спиране на сделката с ЧЕЗ се харесва (мнозинство от 64% го одобрява), дори още повече се харесва призивът на Корнелия Нинова за повече държава в икономиката, отправен чрез \"Визия за България\" (мнозинство от 73%). Най-много одобрение в последните дни събира ветото на президента Румен Радев над законовите поправки, които се смятат за лобистки (75%).\r\nНиско е одобрението към вдигането на акциза на бездимните цигари – 45% одобряват, но 47% не го одобряват. Явно е, че българите очакват далеч по-убедителна работа от страна на органите на властта и поощряват решителната намеса на държавата, но без да губят ориентир за това, кои са областите, където държавата трябва да се намеси, и кои – не. Отстояването на националния и обществен интерес се подкрепя, но не и излишните регулации и тежести например, обобщават анализаторите.\r\nСпоред тях резултатите от този сондаж, както и от много други изследвания на \"Галъп интернешънъл\", показват, че преходът действително е засегнал дълбоко чувството за държавност у нас. Вместо да се елиминират вредните функции на държавата (ненужни регулации, например), според българите явно са елиминирани важни такива - предотвратяването на монополи; дейности, които засягат сигурността и т.н.\r\n", "date": "2018.08.03", "title": "Всеки трети видял фалшива новина. 48% не вярват, че има чума в Странджа"}
{"url": "https://www.dnes.bg/sofia/2018/08/03/mlad-myj-pochina-na-avtobusna-spirka-v-sofiia.384082", "text": "Млад мъж е починал на спирка на столичния градския транспорт, намираща се близо до Терминал 1 на Летище \"София\".\r\nDnes.bg научи, че мъжът се е свлякъл внезапно до банков клон.\r\nНе е ясно каква е причината за колапса и последвалата му смърт.Повикани са веднага екипи на Спешна помощ, пристигнали са и полицейски екипи, които правят оглед на мястото.\r\nВсе още тялато на младия мъж стои на тротоара и не е прибрано от здравните власти.", "date": "2018.08.03", "title": "Млад мъж почина на автобусна спирка в София"}
{"url": "https://www.dnes.bg/art/2018/08/03/niu-iork-v-staro-jelezare-kak-seloto-se-sdobi-s-aleia-na-izkustvoto.384026", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТова е най-артистичното село в България, където Пикасо и Салвадор Дали украсяват селските дувари.\r\nКак неизвестното до скоро Старо Железаре се сдоби с алея на модерното изкуство?\r\nВече 4 сезона сивите дувари оживяват чрез талантливите ръце на полякинята Катаржина и българският ѝ съпруг Венцислав.\r\nАко миналата година те рисуваха едни от най-известните хора в света, тази година на селските къщи изгряха картини за милиони долари на Пикасо и Салвадор Дали, разказва .\r\nСамо за месец едно българско село се сдоби с алея на изкуството, а местните започнаха да се събуждат от \"Госпожиците от Авиньон\".\r\nЗа модерния облик на Старо Железаре имат принос и полските студенти на Катаржина и Венци.\r\n ", "date": "2018.08.03", "title": "Ню Йорк в Старо Железаре! Как селото се сдоби с алея на изкуството?"}
{"url": "https://www.dnes.bg/obshtestvo/2018/08/03/mobilen-ekip-transportira-do-moldova-momche-raneno-u-nas.384059", "text": "Мобилен медицински екип от столичната УМБАЛ \"Св.Анна\", включващ д-р Иван Желяпов и д-р Веселин Велчев – реаниматори-анестиолози, прелетя над няколко държави, за да осъществи успешна животоподдържаща мисия с тежко пострадал пациент, съобщиха от лечебното заведение.\r\nСтава въпрос за 14-годишно момче от молдовски произход, пострадало много тежко при падане в басейн в хотел близо до Варна. \r\nВследствие на падането детето е с счупени 2 и 3 шиен прешлен, мозъчен оток, тежко възпаление на белите дробове и счупени ребра.\r\nРодителите са пожелали момчето да бъде транспортирано спешно до Републиканската детска неврохиругическа клиника \"Майка и дете\" в Кишинев. Те избират екип, който да поддържа живота му по време на целия полет.\r\nБългарският екип е много опитен и е участвал в над 30 подобни мисии в Азия, Африка и Европа. \r\nМисията на двамата лекари завършва с успех в Кишинев, където детето е поето от молдовските лекари.\r\n ", "date": "2018.08.03", "title": "Мобилен екип транспортира до Молдова момче, ранено у нас"}
