{"url": "https://www.dnes.bg/zvezdi/2018/05/02/romantika-na-bahamite-shanina-sheik-se-omyji.375328", "text": "Австралийският топмодел Шанина Шейк се омъжи за гаджето си DJ Рукъс (истинското му име е Грегъри Андрюс) миналия уикенд на романтична плажна церемония на Бахамите.\r\nКрасавицата носеше зашеметяващата дантелена рокля в бяло на британските дизайнери Ralph & Russo – фирмата, която проектира роклята на бъдещата кралска снаха на Острова Меган Маркъл (американската актриса, която след броени дни ще се омъжи за принц Хари).\r\nСексапилната брюнетка носеше диамантени бижута, изработени от бижутера на знаменитостите – Лорейн Шварц.\r\n27-годишният зашеметяващ ангел на Victoria’s Secret публикува няколко снимки от сватбата на страницата си в Instagram, така че и феновете ѝ да могат да се докоснат до нейното щастие.\r\r\n                    \r\n                    Булката с невероятна фигура приличаше на истинска русалка по време на церемонията. До олтара Шанина беше заведена от майка си Ким, която е от руско-австралийски произход.\r\nШанина смени две рокли за събитието – една за церемонията и една за партито след това, като втората ѝ рокля беше на дизайнера Майкъл Костело. Обувките на Шейк и в двата случая бяха на Jimmy Choo.\r\nСред известните гости на сватбата бяха Ашли Симпсън и Евън Рос. Шейк и DJ Рукъс, който е братовчед на Лени Кравиц са заедно от 2015-та година като лично Парис Хилтън ги запознава на фестивала Коачела.\r\nВ момента младоженците карат медения си месец в Маями.\r\nВижте още снимки от романтичната сватба в галерията на ", "date": "2018.05.02", "title": "Романтика на Бахамите: Шанина Шейк се омъжи!"}
{"url": "https://www.dnes.bg/obshtestvo/2018/05/02/vynshno-syvetva-ne-hodete-v-armeniia-opasno-e.375336", "text": "Заради новото изостряне на вътрешнополитическата обстановка в Армения, от Министерство на външните работи съветват българските граждани, желаещи да посетят страната, при възможност да отложат пътуването си. \n\n От ведомството предупреждават за засилените прояви на гражданско неподчинение и блокиране на основни инфраструктурни артерии.\r\nЖелателно е тези, които вече са на територията на Армения, да избягват местата с голямо струпване на хора.\r\nВъншното министерство препоръчва и регистрация в българското посолство в Ереван.\r\nЗа повече информация са предоставени следните телефони: +374 10 45 45 82 и мобилен тел.: 096 40 52 10/.\r\n ", "date": "2018.05.02", "title": "Външно съветва: Не ходете в Армения, опасно е!"}
{"url": "https://www.dnes.bg/index/2018/05/02/terakotenata-armiia-v-cviat-svetlinno-shou-nad-sian.375320", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nУникално светлинно шоу озари небето над древния китайския град Сиан. Близо 1350 дрона в различни цветове осветиха теракотената армия – археологическа находка, привличаща милиони туристи всяка година.\r\nБезпилотните летателни апарати са били оборудвани с високочувствителни сензори и са били управлявани с помощта само на един компютър, съобщи .\r\nТехнологията е разработена от китайска компания и според инженерите дроновете могат да комуникират помежду си, за да избегнат сблъсък – нещо, което се прави за пръв път в света.\r\n\r\n ", "date": "2018.05.02", "title": "Теракотената армия в цвят! Светлинно шоу над Сиан"}
{"url": "https://www.dnes.bg/balkani/2018/05/02/60-ot-decata-bejanci-v-turciia-s-pone-edno-psihichno-zaboliavane.375341", "text": "Шестдесет процента от децата бежанци в Турция имат психични проблеми, информира Анадолската агенция, като цитира данни на проучвания.\n\r\nПроучвания, извършени в Турция и по света, показват, че повечето деца бежанци страдат от различни психически разстройства, каза пред агенцията д-р Вейси Чери от истанбулската държавна болница Пендик, който участва в Международен симпозиум за психофармакология в Анталия, предав БТА.\n\r\nИзвършили сме четири проучвания от 2014 г., в които са участвали деца бежанци на възраст от седем до седемнадесет години. Комбинираните резултати от тази работа показват, че 60 процента от тези деца страдат от поне едно психично заболяване. Най-честите проблеми при тях са посттравматично стресово разстройство и депресия, посочи Чери.\r\n                    \r\n                    \r\nТой добави, че тези деца не искат да напускат местата, където живеят, и да ходят на училище.\n\r\nДори обаче и да посещават училище, повечето от тях не могат да се концентрират в клас заради проблеми, които засягат умствените им способности. Някои от децата са подложени на подигравки и обиди, каза Чери, като добави, че по този начин те са изложени на много по-голям риск от употреба на дрога и алкохол.\n\r\nАко не лекуваме тези деца, накрая ще стане така, че в страната ни ще има лица без образование, страдащи от психични заболявания и неговорещи турски, посочи той.\n\r\nДокторът отбеляза, че в Турция в момента има над 4 милиона бежанци и 1,5 от тях са деца, като 700 хиляди деца имат психични проблеми.\n\r\nВейси каза, че гражданската война в Сирия е навлязла в осмата си година и може скоро да не свърши, поради което турските власти трябва сериозно да се заемат с проблемите на децата бежанци.\n\r\nДокторът предложи в районите, в които има много бежанци, да бъдат открити специализирани психиатрични клиники за деца.", "date": "2018.05.02", "title": "60% от децата бежанци в Турция – с поне едно психично заболяване"}
{"url": "https://www.dnes.bg/obshtestvo/2018/05/02/sega-funkcionalno-negramotni-sled-godini-bylgarski-lekari-uchiteli.375300", "text": "България не само застарява, не само силно се свива, но и заема първо място в Европа по дял на функционално неграмотните ученици. А след броени години именно това поколение ще бъде гръбнакът на работната сила в страната.\n\r\nПроизводителността на труда в българската икономика нараства два пъти по-бързо в сравнение с темпото, с което намалява населението на страната. Въпреки това експертите на Световната банка допускат, че след 2050 година българската икономика може би няма да бъде в състояние да осигурява дори изплащането на минимални пенсии, пише .\n\r\nДнес в България живеят около 160 хиляди души под 35-годишна възраст, които нямат дори начално образование. Тези неквалифицирани хора трудно могат да си намерят работни места в една бързо развиваща се икономика през 21 век. В същото време два пъти повече техни връстници имат висше образование и могат да бъдат много полезни за икономиката. Пита се обаче: как тези хора да бъдат стимулирани, за да останат да работят и да създадат семейство в родината си?\r\n                    \r\n                    \r\nНово изследване на БАН за последствията от демографската криза показва, че образованите млади хора искат преди всичко да получават добри доходи и да имат висока покупателната способност. Освен това те обръщат голямо внимание на възможностите за кариерно развитие и за повишаване на квалификацията и професионалните компетенции. Младите професионалисти държат да се чува думата им. \n\r\nВ сравнение с по-възрастните трудещи се за тях обратната връзка с преките началници и с ръководството на фирмата или институцията играе много по-важна роля. Младите търсят по-настойчиво и правата си при неспазване на трудовото и социално-осигурителното законодателство. Понастоящем близо половината от големите и средните предприятия в България предлагат на младите работници и служители курсове за повишаване на квалификацията. Средно за Европейския съюз обаче този дял е около три четвърти.\n\r\nПрез последните три години все повече добре квалифицирани млади българи се завръщат в страната, но въпреки това проблемът с изтичането на мозъци в такива ключови сфери като здравеопазването и инженерните специалности си остава нерешен. В това отношение твърде показателен е провалът на опита няколко средни училища с разширено изучаване на западни езици да бъдат преобразувани в професионални колежи, които да подготвят дефицитни кадри за българските работодатели. \n\r\nСпоред шефа на Асоциацията на индустриалния капитал в България Васил Велев бунтът на родителите е мотивиран от разпространените нагласи, че децата нямат бъдеще в родината си. „Професионалното образование не върви, защото родителите искат децата им да учат в езикови гимназии и да намерят поприще зад граница. В Техническия университет например дори няма обучение по хидравлика и пневматика, които са ключови специалности за българското машиностроене. Как като работодатели да насърчим кадърните младежи със стипендии, за да дойдат при нас, след като няма нито един студент в тези специалности?“, реторично пита Велев.\n\r\nМного тревожно изглеждат и прогнозите за така наречения „коефициент на възрастова зависимост\", тоест - колко пенсионери, деца и служители в публичния сектор издържа един човек, работещ в икономиката. В края на 2017 година на 10 пенсионери и деца до 15-годишна възраст са се падали 18 души в активна възраст, но част от тях работят в икономически непроизводителния обществен сектор или пък са безработни. \n\r\nТъжен факт е, че понастоящем 1,7 милиона заети в частния сектор осигуряват парите за пенсии на 2,2 милиона възрастни граждани, както и заплатите и социалните осигуровки на над половин милион заети в държавния и общинския сектор - управници, държавни и общински служители, учители, полицаи, военни и т.н.\n\r\nКъм средата на столетието, когато се очаква броят на българите в трудоспособна възраст да е намалял с 40%, това съотношение ще се влоши драматично, смятат експертите от Световната банка. До 2050 година се очаква една трета от населението на страната да бъде на възраст 65 и повече години, като едва 50% ще бъдат в трудоспособна възраст - в момента трудоспособни са 60% от българите. „Данъкът на застаряването“ ще отнема от икономическия растеж поне един процентен пункт годишно, сочи анализ на банката, разглеждащ икономическите последици от демографските тенденции в България.\n\r\nСветовната банка бие тревога и за още нещо: България е на първо място в Европа по дял на функционално неграмотните средношколци. В изследването „Пиза“ четирима от всеки десет български ученици на 15-годишна възраст са показали изключително ниски резултати в ключови области като четенето и елементарните аритметични операции. Подобен резултат означава, че завършващите гимназиално образование в България на практика са учили пет години по-малко от връстниците си в страни като Финландия и Естония, сочени като примери за качество на средното образование. А именно изследваните от „Пиза“ български поколения след броени години ще бъдат гръбнакът на работната сила, заета в националната икономика.\r\n \r\n", "date": "2018.05.02", "title": "Сега функционално неграмотни, след години български лекари, учители..."}
{"url": "https://www.dnes.bg/notifikacii/2018/05/02/jenata-na-avstraliiskiia-premier-mnogo-vkusna-za-makron.375302", "text": "Френският президент Еманюел Макрон владее доста добре английски, но днес предизвика смях и може би накара някои да се изчервят, когато благодари за гостоприемството на \"много вкусната\" съпруга на австралийския премиер Малкълм Търнбул, предаде ДПА.\r\n\"Благодаря на Вас и на много вкусната Ви съпруга за топлото посрещане\", каза Макрон на съвместна пресконференция с Търнбул, използвайки на английски думата \"delicious\", която се употребява най-вече за вкусна храна.\r\nНа френски думата delicieux се превежда и като превъзходен на вкус, и като прелестен или възхитителен за човек, отбеляза ДПА. Явно Макрон е имал предвид второто значение на думата на френски.\r\n/БТА/\r\n ", "date": "2018.05.02", "title": "Жената на австралийския премиер – \"много вкусна\" за Макрон"}
{"url": "https://www.dnes.bg/notifikacii/2018/05/02/boli-traesh-do-zori-32-sa-denonoshtnite-apteki-u-nas.375348", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Тъжна статистика показва, че в България има само 32 денонощни аптеки. Почти половината от тях са само в столицата. Още по-стряскащи са данните, че в голяма част от малките населени места изобщо няма достъп до фармацевтични услуги. Проблемът засяга и много областни градове – един от тях е Смолян, където от години няма денонощна аптека.\r\nКакво означава всичко това за гражданите – коментар в предаването \"Директно\" по  на Антон Вълчев от Националната аптечна камара.\n\r\nТревожните данни показват, че в 16 общини с общо население от около 50 хиляди души изобщо липсват аптеки. Как гражданите да си набавят фармацевтични услуги, когато имат нужда от тях, ако най-близката аптека е на километри?\r\n\"Задължително трябва да се регулира равнопоставеният достъп до фармацевтични услуги\", коментира в предаването Вълчев.\n\r\n\"Нощно време идват относително малък брой хора. Оборотът, който се генерира, не е достатъчен, за да се изплати нощната смяна. Обикновено тогава идват и много тежки случаи, което означава, че персоналът трябва да е много подготвен, а техните заплати са много по-високи\", сподели гостът.\n\r\nДокато в някои градове обаче проблемът е липсата на денонощни аптеки, в някои липсва изцяло достъп до фармацевтични услуги. \n\r\n\"Или се свързват с Спешна помощ, или тичат до болницата\", каза още Вълчев.", "date": "2018.05.02", "title": "Боли... траеш до зори. 32 са денонощните аптеки у нас"}
{"url": "https://www.dnes.bg/stranata/2018/05/02/predi-sezona-izchistiha-osnovite-na-bar-amigo-v-slynchaka.375347", "text": "На морски плаж \"Слънчев бряг-север\" бяха премахнати бетонните основи на бар \"Амиго\" пред хотел \"Белвю\", нарушаващ одобрената от министъра на туризма Николина Ангелкова схема за разполагане на преместваеми обекти. С това разрушаването на нерегламентирани обекти в комплекса преди началото на активния сезон продължава, съобщиха отМИнистреството на туризма.\r\nПрез втората половина на миналия месец доброволно бе разчистен самият бар \"Амиго\" с площ 350 кв. метра. Заради несъответствия със схемата беше съборен и ресторант Terra с площ 400 кв. метра пред хотел \"Палас\".\r\nПреди това бяха разрушени ресторант Stela di marre пред хотел \"Белвю\" и Bubles бар&ресторант - и двата със същата квадратура, в района на хотелите \"Гларус“ и \"Чайка“.\r\r\n                    \r\n                    Министърът на туризма Николина Ангелкова прекрати концесията на този плаж, след като при проверки бяха открити над 8000 кв. метра преместваеми обекти, които надхвърлят одобрената схема.\r\nОще през февруари тази година бе отчетено, че вече са съборени над 190 незаконни преместваеми обекта. Тяхната площ, останала от прекратената концесия, превишаваше одобрената схема, но разчистването се отложи заради започналия активен сезон.\r\nОще през ноември 2017 г. доброволно бяха съборени повече от 50 незаконни магазина с обща площ над 1200 кв. метра по алеята на плажа в изпълнение на договора на наемателя с Министерството на туризма.\r\n ", "date": "2018.05.02", "title": "Преди сезона: Изчистиха основите на бар \"Амиго\" в Слънчака"}
{"url": "https://www.dnes.bg/stranata/2018/05/02/iazoviri-v-razgradsko-nepochisteni-s-betonirani-izpuskateli.375344", "text": "Установени са нередности по отношение на техническото и експлоатационно състояние на язовирните стени и съоръжения към тях в част от водоемите в област Разград. Това показват проверки на междуведомствена комисия, назначена от областния управител, извършени между 16 и 23 април, съобщиха от областната администрация.\r\nОбследвани са 28 язовирни стени и водоеми. С неизправни корони са четири язовира, още толкова са обрасли с дървесна и храстовидна растителност, а три са с неизправни изпускатели. Два от проверените водоема са с неизправни преливници, а на един са неизправни бързотокът и енергоносителят.\r\nОтчитането на нивото на водното огледало в язовирите Бели Лом, Осенец, Пчелин-1, Пчелин-2, Желязковец, Звънарци и Каменна чешма се извършва с рейки и репери, на останалите не са монтирани нивомери, е констатирала комисията.\r\r\n                    \r\n                    В спазване на предписания от есенното обследване на язовирите всички общини в региона са сключили договори с оператори, посочват още от областната администрация. Неспазени са предписания, издадени на община Исперих, поради което са съставени два акта на общинския кмет. Те са заради това, че стените на язовирите Китанчево и Подайва са обрасли с многогодишна дървесна и храстовидна растителност, а изпускателят на язовир Китанчево е бетониран умишлено, за да не изпуска вода.\r\nПроверена е и проводимостта на речните корита. Констатирано е, че в отделни участъци реките Крапинец, Топчийска и Съзлъка са с намалена проводимост, речните легла са обрасли с дървесна и храстовидна растителност, има и натрупани наноси, съобщава БТА.\r\nКомисията е установила още, че почистени от дървесна и храстовидна растителност са коритото на река Бели Лом в регулацията на Разград и коритото на реката в регулацията на село Осенец. Извън урбанизираните територии обаче не се спазват предписанията за почистване на речните легла поради факта, че за целта не се отпускат финансови средства, допълват от областната администрация.", "date": "2018.05.02", "title": "Язовири в Разградско - непочистени, с бетонирани изпускатели"}
{"url": "https://www.dnes.bg/politika/2018/05/02/spretnat-umislen-skliuchil-vejdi-noviiat-borisov-ot-vosyk.375335", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Българският премиер редом с президентите на Съединените щати и Русия. Бойко Борисов застана рамо до рамо с Доналд Тръмп и Владимир Путин в Ретро музея във Варна. Восъчната фигурата на министър-председателя е втората на български политик, която се появява там след тази на Тодор Живков.\r\nНад 50 восъчни фигури привличат българи и чужденци в музея. Идеята за лика на премиера е продиктувана от интереса на посетителите, съобщава \r\n\"Музея се разрасна страшно много. Вече имаме холивудски актьори, певци от световен ранг. И след като направихме миналата година първо, Путин, после, Доналд Тръмп – императорите на света, време беше да направим и императора на Балканите\", разказва представител на музея.", "date": "2018.05.02", "title": "Спретнат, умислен, сключил вежди... новият Борисов – от восък!"}
{"url": "https://www.dnes.bg/world/2018/05/02/zvezda-ot-rialiti-shou-ministyr-v-daniia.375315", "text": "Звезда от риалити шоу за предприемачи стана министър в Дания, предаде Ройтерс.\r\nДатският премиер Ларс Льоке Расмусен направи днес рокада в кабинета си, след като двама министри от партията му обявиха, че се оттеглят.\n\r\nРасмусен взе изненадващо решение да назначи за министър на висшето образование и науката Томи Алерс - предприемач с малък политически опит. Той е известен от датската версия на шоуто \"Шарк танк\", в което участниците представят бизнес идеи.\n\r\nНеговата партия \"Венстре\" /Либерална партия/, която има само 34 от 179 места в парламента, оглавява тройна коалиция с Консервативната народна партия и Либерален алианс от края на 2016 г.\n\r\nРокадата стана, след като досегашният титуляр на поста Сьорен Пин подаде оставка и каза, че е загубил мотивация след толкова много години в политиката. Министърът на околната среда Есбен Луне Ларсен също подаде вчера оставка, без да мотивира решението си. Якоб Елеман-Йенсен бе назначен за министър на околната среда и прехраната, а Ева Кер Хансен за министър на риболова, равенството между половете и сътрудничеството със Северните страни.\r\r\n                    \r\n                    /БТА/\r\n ", "date": "2018.05.02", "title": "Звезда от риалити шоу – министър в Дания"}
{"url": "https://www.dnes.bg/temida/2018/05/02/zavlichash-79-000-10-g-te-izdirvat-a-ti-na-rali-blyskash-hora.375292", "text": "3-годишна присъда за документна измама в размер на $79 500 – наказанието е влязло в сила през 2013 г., но осъденият Николай Георгиев е на свобода.\n\r\nТова стана ясно след инцидент на 15 април, когато състезателен автомобил се вряза в публиката на рали в Шумен.\n\r\nЗад волана на колата е рали пилотът Николай Георгиев от Варна. Той не успява да вземе един от завоите по трасето на планинското рали \"Мемориал Валерий Великов\" и колата му удря няколко от зрителите.\n\r\nСъстезанието е спряно, 6-има пострадали са откарани в шуменската болница, сред тях няма с опасност за живота.\n\r\nЗаради инцидента на бял свят излезе досието на рали състезателя. Ден след произшествието той се предаде на властите в родната Варна.\n\n\n\r\n                    \r\n                    \r\nСлед съдебна заповед да не напуска страната, издадена през 1999 г., 45-годишният варненец е засичан от службите в Англия и Испания. С влязла в сила ефективна присъда у нас, той е обявен за общодържавно и международно издирване от наши и чужди агенции, но необезпокояван се регистрира като състезал в рали със собствените си имена и лични данни.\n\r\nСлед като се предаде, ефективната му присъда бе преведена в изпълнение и той вече е в затвора. Предстои му процес за инцидента на ралито, пише \"\".\n\r\nИсторията на Николай е достойна за учебниците по криминалистика. През 1999-а той е арестуван заедно със съучастника си Петър Петров, след като с добре измислен план успява да изпразни валутната сметка на варненски моряк в рамките на два дни. Разследването така и не установява откъде Николай е успял да намери личните данни на моряка и да разбере, че той има 100 000 щатски долара на срочен влог.\n\r\nНо оттам нататък младият тогава мъж успява да допълни досието си с крупна измама. По данни на съдебните власти преди този случай той вече е бил осъждан за друго престъпление.\n\r\nЗнае се, че истинският титуляр на сметката получавал заплатата си във валута, която внасял в същата банка. На 13 октомври 1998 г. мъжът сключил договор за срочен валутен депозит за срок от 180 дни за сумата от 100 000 щатски долара, като разчитал на високи лихви. Година по-късно обаче той се оказал с празна сметка.\n\r\nНиколай измислил сложна схема, която подготвил внимателно, преди да я приведе в изпълнение. Той се свързал с Петър Петров от Пазарджик, който бил пенсионер по болест, с две деца и с 33 лв. помощи на месец - човек в изключително затруднено материално положение. Николай му казал, че търси мъж като него - малко над 40 години, и допълнил как може бързо да се сдобие с 1000-1500 германски марки срещу малка услуга.\n\r\nОт него се искало първо да си направи две снимки за паспорт. После му дали подпис, който трябвало да упражнява. След това му обяснили, че задачата е след време да изтегли 20 000 долара от една сметка, а останалите 80 000 да прехвърли в друга.\n\r\nНапълно наясно, че става въпрос за нещо незаконно, но притиснат от липсата на пари, Петър се съгласил. По тогавашния държавен курс на долара общата сума се изчислява на 191 122,95 лв. И така планът се превел в действие.\n\r\nНа 21 септември 1999 г. Николай лично открил валутна сметка в банката с паспорт, обявен от истинския му собственик за изгубен 4 г. по-рано, но с негова снимка. Внесъл по сметката 100 долара и се прибрал.\n\r\nНа другия ден във Варна пристигнал Петър Петров. Той бил отведен във вила извън града, където му била обяснена цялата игра. На 23 септември той трябвало да отиде в новооткрит клон на банката, в който още нямало монтирани камери, с фалшив паспорт, изготвен предварително.\n\r\nТой бил с данните на моряка, но със снимката на Петров, който носел и копие от договора за срочен кредит на моряка. Уговорката била да изтегли малка част от парите, а останалите да прехвърли по новооткритата преди два дни сметка на Николай.\n\r\nЛеко притеснен, но поблазнен от хонорара за услугата, който вече станал 10 000 долара, Петров чинно изпълнил заръчаното. Служителката в банката му разяснявала дълго, че по този начин ще изгуби сериозна сума от полагаемите лихви по срочния влог, но Петров ѝ казал, че има проблеми и сумата му трябва спешно.  \n\r\nТака изтеглил 15 000 долара в брой, 5000 долара в левовата им равностойност, а 80 000 долара прехвърлил. Той излязъл от банката с куфарче, което му било дадено предварително. Удържал си полагаемото, а другото дал на Николай. След което мъжете се разделили.\n\r\nОще същия ден Николай изтеглил от вече \"собствената\" си сметка 40 000 долара, отново от централния клон на банката. Ден по-късно - на 24 септември, изтеглил 39 500 долара, като оставил 500.\n\r\nИзмамата лъснала на 29 декември 1999 г., когато истинският титуляр на сметката се върнал в България и посетил офиса на банката. Мъжът искал да изтегли част от парите си и справка какво му остава. Той обаче останал неприятно изненадан, като видял сметката си напълно празна и подал сигнал в полицията.\n\r\nБлагодарение на записите от охранителните камери в банката разследващите стигнали бързо до измамниците.\n\r\nОттам нататък делото обикаля няколко години съдебните инстанции. Връща се за ново гледане на първоинстанционния съд, след като единият от съдебните заседатели починал.\n\r\nПред магистратите Николай и защитата му твърдят, че той е невинен. Варненският окръжен съд обаче признава вината му и му дава 3 г. ефективно плюс съдебните разходи по делото. Дори се загатва за организирана престъпна група.\n\r\nОстава в сила мярката му за неотклонение - парична гаранция от 1000 лв., като съдът издава забрана да напуска страната. Въззивното дело срещу него обаче вече се гледа задочно в негово отсъствие. Пенсионерът Петър Петров също е осъден ефективно - на 8 г. затвор, че с фалшиви документи е изпразнил чужда сметка, като е облагодетелствал себе си и друго лице.\n\r\nПрез 2013-а Николай е признат окончателно за виновен за документна измама за 79 000 щатски долара, присъдата му е 3 години ефективно при общ режим. Веднага след влизането ѝ в сила е обявен за издирване. Окръжната прокуратура във Варна издала европейска заповед за арест на 23 май 2008 г. Георгиев е обявен и за международно издирване в страните от ЕС.\n\r\nНа 3 октомври 2008 г. Интерпол в Мадрид уведомява българските съдебни власти, че лице с идентични отпечатъци е засечено от испанските власти във връзка с трафик на наркотици на национално ниво. Лицето се представяло под името Наин Сабан Сабан, роден на 27 юни 1974 г. в Прищина, Югославия.\n\r\nПреди това Георгиев е локализиран в Северен Лондон, Великобритания, по сведения също на Интерпол. С истинските си имена той открил банкова сметка в Лондон на 1 октомври 2007 г. и извършил 3 парични превода към своя сметка в България. \n\r\nИздирваният превел на 23 октомври 2007 г. 5450 британски лири, на 23 ноември - 5400 лири, а на 26 ноември - 7000 британски лири. Тъй като нямал трудов договор, нито видими източници на доходи, банката наложила запор на сумата.\n\r\nОт 9 юли 2013 г. започнал да тече давностният срок за привеждане в изпълнение на присъдата на Георгиев. На 7 август 2013 г. той бил обявен за издирване за изпълнение на ефективното наказание. Окръжната прокуратура във Варна издава втора европейска заповед за арест на 17 октомври 2014 г.", "date": "2018.05.02", "title": "Завличаш $79 000, 10 г. те издирват, а ти на рали – блъскаш хора!"}
{"url": "https://www.dnes.bg/notifikacii/2018/05/02/ima-li-pazar-za-umnite-kyshti-v-bylgariia.375339", "text": "Умните къщи са модерен тип къщи, които са осеяни със смарт устройства, свързани в обща мрежа. Това обясни Никола Стоянов, основател и собственик на Luximmo Finest Estates, в ефира на .\r\n\"Общо взето устройствата комуникират едно с друго, изпълняват определени команди от собственика на къщата и правят стратегия за действие при определени ситуации“, обясни той.\r\nПо думите му при умната къща става въпрос по-скоро за контрол на оборудването и устройствата в къщата и тяхното автономно действие при определени ситуации.\r\n\"Пасивните къщи, зелените къщи и нискоенергийните къщи са такива, които използват максимално малко енергия за протичане на процесите на климатизация, захранване на уредите с електроенергия и т.н. Но в днешно време трите типа се комбинират в един общ дом. И смятам, че ефектът най-добър тогава“.\rСтоянов посочи, че в България тепърва започват собствениците на такива къщи да се ориентират към проектиране на умна къща.\r\n\"Аз лично знам за единични такива нови жилищни сгради, които се строят със системи за управление на устройствата в тях“, даде за пример Стоянов.\r\n\"В световен мащаб пазарът на умните къщи, устройствата за умни къщи е над 100 млрд. долара годишно. И се очаква да продължи да расте и през следващите години. Буквално всеки ден излизат нови технологии в тази посока, пускат се на пазара съвсем нови устройства. У нас процесът върви по-бавно“, коментира още експертът.\r\nСпоред него е заблуда, че е прекалено скъпо да направиш умен дом, защото вече има много достъпни устройства в зависимост от нивото им на автоматизация.\r\nВижте повече на.", "date": "2018.05.02", "title": "Има ли пазар за умните къщи в България?"}
{"url": "https://www.dnes.bg/sofia/2018/05/02/kup-narusheniia-v-bolnicata-kydeto-pochina-jena-kakvi.375345", "text": "Проверка, извършена съвместно от НЗОК и Столичната здравноосигурителна каса, в болница \"Св. Екатерина\" е показала нарушения, съобщиха от НЗОК, предаде \"\". Проверката е била извършена заради случай на починала пациентка.\n\n\nВ медицинската документация на починалата били отразени три хоспитализации в лечебното заведение, в рамките на 30 дни - на 27 март, на 30 март и на 21 април. В 1.30 ч. на 22 април тя е починала. В предоставената от болницата документация за пациентката е приложена декларация за доплащане на медицинско изделие, в която е имало подпис на декларатор, но не е имало посочена сума за доплащане, нито вид на медицинското изделие. Според магистър фармацевта, управител на болничната аптека, аптеката не е разполагала с необходимата транскатетърна клапа.\r\n                    \r\n                    \r\nВисокотехнологичните импланти се поръчват след заявка от съответното звено и след одобрение на ръководството. До 27 април, когато е приключила проверката на НЗОК/СЗОК, в деловодната система на НЗОК не са постъпили документи с искане от лечебното заведение за издаване на разрешение от управителя на институцията за доставяне на медицинското изделие за тази пациентка.\n\r\nПроверяващите са констатирали още, че на пациентката са били извършени ехокардиографии от лекар без специалност, което е отразено в медицински документ, подписан от един и същ лекар. Лекарят е без придобита специалност и не е включен като изпълнител в \"Списък на специалистите, извършващи болнична помощ\", както и в \"Списък на специализантите, оказващи болнична помощ\" - неразделна част от инидивидуалния договор на лечебното заведение със здравната каса. \n\r\nИзследването е задължителна диагностична процедура за изпълнение и заплащане на клиничната пътека от НЗОК, като има изискване лекарят специалист, който го извършва, да е с придобита специалност и да притежава допълнителна квалификация/сертификат за ехокардиография - базово ниво.\n\r\nОт лечебното заведение имат право да възразят в 7-дневен срок по направените констатации, отразени в протокол.", "date": "2018.05.02", "title": "Куп нарушения в болницата, където почина жена. Какви?"}
{"url": "https://www.dnes.bg/zvezdi/2018/05/02/megz-s-priznanie-demir-dogan-e-v-minaloto-mi.375337", "text": "Миглена Каканашева призна, че е имала близки взаимоотношения със сина на почетния лидер на ДПС Ахмед Доган - Демир.\r\nВ медиите дълго време вървяха спекулации, че двамата са любовници, но нито един от двамата не го потвърди в нито един момент.\r\nДемир имаше дълга връзка със синоптичката Гергана Малкоданска, като двамата са се появявали заедно на светски събития. До Мегз обаче той не позира нито веднъж.\r\n\"Да, той е част от моето минало. Сега се старая да живея по-пълноценен живо\", заяви в \"Папараци\" Каканашева.\r\nИ уточни, че Демир не е и най-големият и състоятелен мъж присъствал в живота й.\r\nДизайнерката обаче опроверга твърденията, че нейният успех се дължи на солидния финансов гръб на Доган-младши.\r\r\n                    \r\n                    \"Само аз знам колко много ми костваше да имам тези неща. Затова, когато някой ми заяви, че ми е подарено това, което съм направила – адски ме боли. Затова темата с Демир и отношенията ни е болезнена за мен. Тя ме осакатява\", заяви Мегз.\r\nКаканашева отрече да има връзка с певеца Искрата и заяви, че с него са много близки приятели.\r\nОще новини за звезди четете на ", "date": "2018.05.02", "title": "Мегз с признание: Демир Доган е в миналото ми!"}
{"url": "https://www.dnes.bg/eu/2018/05/02/evrozonata-ne-e-gotova-za-bylgariia-a-nie-gotovi-li-sme.375318", "text": "Не сме готови за еврозоната, но и еврозоната не е готова за България. Това мнение изказа Илия Лингорски, главен икономист на Българската банка за развитие, в ефира на\r\n\r\nЛингорски коментира, че България е все още доста далеч, може би години, от евентуално присъединяване към еврозоната.\r\r\n                    \r\n                    \r\nИкономистът даде пример с Дания, която е член повече от 15 години на ERM II, и дори няма да въвежда никога еврото, защото с референдум това е било отхвърлено.\r\nСпоред него терминът „чакалня на еврозоната“ е неверен.\r\n\r\nЛингорски смята, че е много позитивно , защото е различно от това, което самият той отправи едва година по-рано.\r\nВижте повече на \r\n ", "date": "2018.05.02", "title": "Еврозоната не е готова за България. А ние готови ли сме?"}
{"url": "https://www.dnes.bg/zvezdi/2018/05/02/elizabet-vtora-kacna-pri-pravnuka-si-lui.375298", "text": "\n\r\nEлизабет Втора е била докарана с хеликоптер от замъка Уиндзор, където пребивава със съпруга си принц Филип след изписването му от болница през април, за да види новородения си правнук, и не само него.\r\nБританската кралица посети принц Луи в двореца Кенсингтън, който е официалната резиденция на родителите му - принц Уилям и херцогинята на Кембридж Катрин, съобщи в. \"Телеграф\".\r\nВъпреки предположението, че вчерашното й посещение в двореца Кенсингтън е било главно заради бебето, което е шестият й правнук, Нейно Величество със сигурност е прекарала известно време с брат му - принц Джорд и сестра му - принцеса Шарлот, която днес става на три години.\r\r\n                    \r\n                    По случай третия рожден ден на малката принцеса в. \"Дейли експрес\" публикува снимки, запечатали най-очарователните моменти от живота й.\r\nВсе още остава неясно дали престолонаследникът принц Чарлз е посетил новородения си внук. Роденият на 23 април принц Луи Артър Чарлз зае пето място сред наследниците на британския престол след дядо си принц Чарлз, баща си принц Уилям, брат си принц Джордж и сестра си принцеса Шарлот.", "date": "2018.05.02", "title": "Елизабет Втора кацна при правнука си Луи"}
{"url": "https://www.dnes.bg/obrazovanie/2018/05/02/za-decata-v-chastnite-uchilishta-nad-2-mln-dyrjavna-para.375307", "text": "Над 2 млн. лв. се отпускат от бюджета за децата в частните училища и детски градини. Парите са за издръжка на дейности по възпитатание и обучение и за изплащане на стипендии. \n\r\nСъс Закона за предучилищното и училищното образование е дадена възможност за включване на частните детски градини и частните училища в системата на държавно финансиране. Включването се извършва по тяхно желание по ред, определен с държавния образователен стандарт за финансиране на институциите.\n\r\nСредствата се предоставят по бюджетите на съответните общини, които ги разпределят според броя на децата и учениците, на групите/паралелките, вида и броя на образователните институции и др.\n\r\nЗа бюджетната 2018 г. в системата на държавно финансиране са включени шест частни детски градини и девет частни училища от шест общини, за които са необходими общо 1 856 135 лв.\r\r\n                    \r\n                    За стипендии на учениците след завършено основно образование в частните училища ще се предоставят общо 283 904 лв. Средствата са разпределени за учениците от 46 частни училища на територията на 10 общини.", "date": "2018.05.02", "title": "За децата в частните училища – над 2 млн. държавна пара"}
{"url": "https://www.dnes.bg/stranata/2018/05/02/reklamirat-varna-kato-celogodishna-destinaciia.375319", "text": "В рамките на следващите три години предстои изпълнението на интегриран план за подобряване онлайн позиционирането на Варна като целогодишна туристическа и бизнес дестинация, съобщи днес Мирела Донкова, един от координаторите на проекта \"Интерактивни градове: Ефективно управление на градовете чрез дигитални инструменти, социални медии и съдържание, генерирано от потребителите\".\r\nВ рамките на проекта се запознахме с много добри практики, които са приложими и у нас, посочи Донкова. По думите й една от основните цели в европейските градове е да бъдат приобщени гражданите, които да определят приоритетите на управлението и да предлагат различни инициативи, които биха допринесли и за развитието на туризма.\r\r\n                    \r\n                    Много от проектите се реализират чрез дигиталните пътища и социалните мрежи, като има възможност да бъдат разработвани и мобилни приложения за телефони, допълни Донкова, цитирана БТА.\r\nВарна вече има свой сайт, който става все по-популярен сред потребителите, допълни Иван Димитров, маркетинг- и туристически експерт. Според него би било добре, ако бъде създадена платформа за цяла България, в която да има място за всяка община.\r\nДимитров допълни, че за Варна проблем остава транспортната осигуреност, тъй като през зимата броят на полетите е минимален.\r\nОсвен това липсват т.нар. зелени зони в курортните комплекси, в които хотели и ресторанти работят целогодишно. За да се случи това, бизнесът трябва да развива своя дигитален маркетинг, да се бори и да привлича гости, обобщи Димитров.", "date": "2018.05.02", "title": "Рекламират Варна като целогодишна дестинация"}
{"url": "https://www.dnes.bg/politika/2018/05/02/bez-telk-zakonovi-promeni-horata-s-uvrejdaniia-ne-iskat-jivot-v-izolaciia.375310", "text": "Представители на хората с увреждания настояха за премахване на Териториалните експретни лекарски комисии /ТЕЛК/ и поискаха Закон за личната помощ. Това стана на среща в Народното събрание, организирана от БСП, на която присъстваха и народни представители от ГЕРБ.\n\r\nВ крайна сметка председателят на ПГ на ГЕРБ Цветан Цветанов пое ангажимент след 10 дни отново да се направи работна среща с експерти и обеща, че ще има политическа воля да се решат проблемите на хората с увреждания\n\r\nСоцлидерката Корнелия Нинова пък настоя, че оттук насетне се ангажира с това децата с увреждания и техните родители да живеят пълноценно.\n\n\n\r\nХората с увреждания настояват да отпадне ТЕЛК, тъй като той определя само какво не могат, а не какви възможности има даденият човек да работи. Затова те настояват за оценка на потребностите на хората с увреждания, в която да бъде посочено от какво имат нужда, за да живеят нормално.\r\n                    \r\n                    \r\nСпоред тях със сега действащите закони хората с увреждания се капсулират и изолират от обществото, вместо да се интегрират.\n\r\n\"Трябва да се изработи механизъм за предоставяне на подкрепа на хората с увреждания, които съобразно възрастта, статуса, желанията си, искат да работят, да се развиват, да учат. Онова, от което имат нужда, е нормални технически помощни средства. Задължително трябва да се гарантира и достъпност на публичната среда - институции, улици, пътища, транспорт\", настоя Капка Панайотова от Център за независим живот.\n\r\nТя добави, че на срещата с депутатите се е провел смислен диалог и изрази надежда, че ще започне ефективният процес на дълбоки промени в системата.\n\r\n\"Тези хора споделят, че не искат кърпене на парче, не искат пари. Искат промяна в системата, в която се наливат пари, но те не стигат до хората с увреждания, а се наливат в структури\", коментира и Корнелия Нинова.\n\r\nПо думите й тези структури изолират децата с увреждания, а не ги интегрират, те не им помагат да излязат на трудовия пазар и ги правят неадекватни на живота.\n\r\n\"Аз съм жена и майка на 50 г. За първи път чувам нещо толкова тежко - една майка да каже, че иска да умре детето й преди нея, защото няма да има кой да го гледа, ако тя си отиде преди него\", каза Нинова и обеща да работи за решаването на проблемите на тези хора и да не се чуват повече такива думи от български майки.\n\r\nСрещата с представители на хората с увреждания в парламента се проведе по време на разгорещените дебати за оставката на зам.-шефа на Народното събрание Емил Христов. Социалстите поискаха той да бъде свален от поста си именно заради случая, при който не бяха допуснати хора с увреждания в сградата на парламента. В крайна сметка обаче мнозинството подкрепи Христов и искането за оставката му не беше прието.\n\r\n ", "date": "2018.05.02", "title": "Без ТЕЛК, законови промени... Хората с увреждания не искат живот в изолация!"}
{"url": "https://www.dnes.bg/stranata/2018/05/02/kola-blysna-baba-na-zebra-v-plovdiv.375327", "text": "77-годишна жена е била блъсната от лек автомобил на бул. \"Никола Вапцаров\" в Пловдив, съобщиха от МВР.\r\nСигналът за пътния инцидент на пешеходна пътека на булеварда е подаден към 13:40 часа. \r\nЖената е била блъсната от лек автомобил \"Фолксваген\", шофиран от 70-годишен мъж.\r\nПострадалата е откарана в болница за преглед. По първоначални данни няма сериозни наранявания.", "date": "2018.05.02", "title": "Кола блъсна баба на зебра в Пловдив"}
{"url": "https://www.dnes.bg/obshtestvo/2018/05/02/dobrata-vest-dnes-policai-v-pomosht-na-semeistvo-s-malko-bebe.375312", "text": "Двама полицаи от Кърджали платиха с лични пари хотела на семейство с бебе на 28 дни, изгонени на улицата. \r\nМъжът, жената и детето пристигнали в полицейското управление към 22 часа в понеделник и обяснили, че работили във ферма в крайградско село, но собственикът ги изгонил.\r\nСемейството нямало никакви пари и не познавало никого в Кърджали. \r\nДежурните полицаи Костадин Симитчиев и Красимир Ангелов ангажирали стая в хотел за своя сметка и дали пари на семейството за храна. \r\nЧас след като потърсили помощ в РУ-Кърджали, жената, бебето и мъжът били настанени за нощувка в хотела. ", "date": "2018.05.02", "title": "Добрата вест днес: Полицаи в помощ на семейство с малко бебе"}
{"url": "https://www.dnes.bg/balkani/2018/05/02/v-turciia-zaloviha-65-kila-heroin-v-dini.375314", "text": "Турската полиция залови 65 килограма хероин, скрит във вътрешността на дини, и задържа двама души в източния окръг Ван край границата с Иран, съобщава \"Дейли сабах\". \r\nНаркотикът, чиято стойност на черния пазар се оценява на 1,7 милиона долара, е бил намерен с помощта на специално обучено куче. Той е бил разпределен в 126 пакетчета, натъпкани в дините.\r\nЗаподозрените се опитали да прикрият следите от разрязването на дините с тиксо, съобщи полицията.\r\nОкръг Ван е разположен на т.нар. Балкански маршрут за наркотиците - от Афганистан към Западна и Централна Европа през Турция и Иран, отбелязва изданието, цитирано от БТА.\r\n ", "date": "2018.05.02", "title": "В Турция заловиха 65 кила хероин... в дини"}
{"url": "https://www.dnes.bg/zvezdi/2018/05/02/hilda-kazasian-ima-godejen-prysten-no-brak-ne-iska.375289", "text": "Хилда Казасян говори открито за любовта си със своя приятел Пламен, с когото имат общ бизнес с ресторанти.\r\n\"Много приятно върви връзката ни – спокойно, щастливо и хармонично. Най-ценното е, че всеки уважава и стимулира работата на другия. Безумно щастлива съм, че срещнах такъв мъж, защото тези хора наистина са рядкост\", разкрива певицата пред Love style.\r\nПреди години Пламен й подарил пръстен, но двамата не сключили брак, защото не искат да променят нещо, което е хубаво.\r\n\"Единствената причина, поради която бихме вдигнали сватба, е да направим купон за приятелите ни. Иначе не виждам потребност. И аз, и той сме се женили и имаме приказни деца\", категорична е певицата.\r\r\n                    \r\n                    Дъщеря й Надежда свири на пиано, а Хилда ще я остави сама да избере своя професионален път, защото не е амбициозен родител.\r\n\"При всички положения от това, което виждам, ще се занимава с нещо, свързано с изкуство. В нейната астрологична карта се вижда, че тя много ще пътува и за добро или за лошо има желание да учи в чужбина\", казва още Казасян.\r\nХилда Казасян призна и че доста се забавлява с предложението за брак от актьора Димитър Рачков, който публично демонстрира желанието си да заживеят.\r\n\"Хубаво е на сцената винаги да правиш нещо ново, защото така е  по-интересно не само за зрителите, но и за нас. А истината е, че в екипа  всички сме приятели и просто се забавляваме\", обяснява певицата пред  Love style.\r\nОтносно това дали наистина бившият на Мария Игнатова няма шанс при  нея, изпълнителката с усмивка коментира: \"А-а-а, това никога не се  знае\"...", "date": "2018.05.02", "title": "Хилда Казасян има годежен пръстен, но брак не иска "}
{"url": "https://www.dnes.bg/politika/2018/05/02/mareshki-i-lio-pen-ramo-do-ramo-s-kritiki-sreshtu-es.375317", "text": "Лидерът на движение \"Воля\" Веселен Марешки се включи в срещата на десни политически лидери в южния френски град Ница късно във вторник, на която те приветстваха напредъка си в Европа в последно време и обсъдиха план за изборите за Европейски парламент (ЕП) догодина.\n\r\n\"Пред всички нас стои голяма цел. Нужно е да разтърсим Брюксел и цяла Европа. Общата ни мисия е да спасим истинските европейски ценности, идентичността и независимостта на  държавите, да излезем от хватката на задкулисието. Да дадем  урок на всеки самозабравил се политик, дръзнал да предава интереса на народите ни\", заяви той, цитиран от пресцентъра на партията си. \n\r\nПред стотици поддръжници домакинът на форума на 1 май Марин льо Пен - лидер на френския Национален фронт, очерта визия за \"друга Европа\", като предупреди, че ЕС има \"катастрофални последици за нашите страни\".\r\n                    \r\n                    \r\nРечи произнесоха и други видни фигури от Движението за Европа на нациите и свободите, като формациите в него най-често са определяни от световните информационни агенции като крайнодесни, антиимигрантски или популистки.\n\r\nЛьо Пен заяви, че се надява те да получат достатъчен законодателен импулс на изборите за ЕП през 2019 г., за да се \"промени фундаментално\" ЕС отвътре.\n\r\nЛидерът на италианската националистка Лига Матео Салвини, който се опитва да състави коалиционно правителство, отклони поканата, за участие във форума, но изпрати видеопослание за подкрепа. Герт Вилдерс от холандската Партия на свободата също не се появи.\n\r\nВ Ница обаче дойдоха Харалд Вилимски от австрийската Партия на свободата и видният чешки националист Томио Накамура, за да рекламират изборните си успехи, постигнати напоследък.\n\r\nТам бе и лидерът на българското движение \"Воля\" Веселин Марешки, който се появи на \"семейната\" снимка от срещата. \n\r\nНа 1 март тази година \"Воля\" се присъедини към Движението за Европа на нациите и свободите по покана на партиите - членки.\n\r\nМарешки поясни защо \"Воля\" е приела поканата да се присъедини именно към това политическо семейство като подчерта общата визия за промяна на ЕС.\n\r\nТой даде няколко конкретни примера на политики на Брюксел спрямо България, които са ощетили страната и народа. \n\r\nМарешки посочи натиска към страната ни да затвори реактори на АЕЦ Козлодуй при влизането й в ЕС, негативното отношение на европейските политици към включване на България в проекта \"Южен поток”. \n\r\nТой изтъкна също, че санкциите срещу Русия рефлектират негативно върху икономиката и търговията, т.е. страдат хората и бизнесът.\r\n\"България трябва да бъде мост за взаимноизгодното сътрудничество, а Брюксел се опитва да ни наложи ролята на преграда, от което страдат най-вече нашите държавни приоритети. Издигането на стени не е в интерес на Европа\", заяви Марешки.", "date": "2018.05.02", "title": "Марешки и льо Пен – рамо до рамо, с критики срещу ЕС"}
{"url": "https://www.dnes.bg/temida/2018/05/02/iznasilvachyt-ot-kiuchuk-parij-domashen-nasilnik-izdade-go-jena-mu.375287", "text": "Изнасилвачът от \"Кючук Париж\", който изправи на нокти пловдивския квартал през ноември миналата година, е домашен насилник. Докато полицията търси следи към престъпника, съпругата му подала жалба за домашно насилие. Така всъщност се стигнало до разпознаването и задържането му.\r\nТова пише в. \"Марица\" и разкрива подробности от разследването. Дни преди миналата Коледа 32-годишният Владимир Петков смрази от страх Пловдив, след като за кратко време нападна и изнасили две млади жени в автомобилите им.\r\nПървоначално полицията изготви приблизителен портрет на насилника по описание на жертвите му. Това обаче не даде бърз резултат.\n\n\r\r\n                    \r\n                    Няколко дни след второто нападение обаче в Първо районно бил подаден сигнал срещу Петков за домашно насилие от жената, с която живеел в апартамент на бул. \"Александър Стамболийски\". По-обстойната проверка по жалбата навела униформените на заключението, че е възможно именно той да е извършителят на зверствата от последните две седмици.\r\nЧенгетата приложили трик - изпратили полицай, който да позвъни на вратата, под предлог че прави проверка по оплакването за домашно насилие. Когато жената на Владимир отворила вратата, полицаите нахлули в жилището и спипали изнасилвача в спалнята, където на леглото той си играел с 6-годишния си син.\r\nНаправените след това ДНК тестове доказали категорично, че именно той е извършителят на двете престъпления от 7 и 20 декември.\r\nЗа разкриването на изнасилвача помогнала и ДНК пробата, която била взета на Владимир докато той бил в затвора заради друго изнасилване.\r\nСлед като излязъл на свобода, Петков успял да започне работа във фирма за климатици на Асеновградско шосе, а пред хората се представял за примерен глава на семейството. Въпреки това обаче жалбата за домашно насилие сочи, че нравът му не е бил променен след престоя зад решетките.\r\nРаботата по изясняването на двете изнасилвания в Пловдив все още продължава. След залавянето му от прокуратурата открехнаха завесата за двете изнасилвания, извършени по идентичен начин.\r\nПървото потресе квартала около бул. \"Ал. Стамболийски\" на 7 декември м.г. Тогава около 22&15 часа Владимир се намирал в района на бул. \"Александър Стамболийски\". Там забелязал спрян лек автомобил \"Ауди\", в който 19-годишна жена чакала своя позната. Мъжът отворил вратата, седнал на шофьорската седалка, придвижил автомобила на 50 метра в по-тъмна част на района и спрял. Там, след като заплашил жертвата си, я изнасилил. После слязъл от автомобила и се отправил в неизвестна посока, разказаха от прокуратурата.\r\nПо идентичен начин било извършено и второто нападение, на 20 декември 2017 г. Тогава около 20,30 часа, пак в района на бул. \"Александър Стамболийски\", Владимир забелязал лек автомобил \"Рено Клио\", в който седяла 21-годишна жена,  изчакваща свой познат.\r\nВладимир внезапно отворил вратата и нахълтал в колата. Отново дал газ и придвижил реното на около 50 метра в съседна улица, където спрял. Обвиняемият заплашил със сгъваем джобен нож младата жена, за да я принуди да се премести на задната седалка на автомобила, и там я изнасилил брутално. След това, сякаш нищо не е станало, спокойно слязъл от автомобила и си тръгнал.\r\nПод ръководството на Районна прокуратура - Пловдив по двата случая са били започнати досъдебни производства. На 22 декември 2017 г. обвиняемият Владимир П. е бил задържан към 22 часа в дома си в Пловдив от служители на отдел \"Криминална полиция\".\r\nВече пети месец Владимир Петков, който е с постоянна мярка \"задържане под стража\", изчаква в затвора да приключи разследването срещу него и да започне съдебното дело.\r\nМеждувременно жена му Надежда и детето са освободили апартамента, в който са живели, и са се преместили при роднини в друго жилище в същия вход, за да не се връщат към неприятните спомени от съжителството с насилника. От няколко месеца Надежда е започнала работа в пловдивска охранителна фирма и се мъчи да забрави преживяното.", "date": "2018.05.02", "title": "Изнасилвачът от \"Кючук Париж\" – домашен насилник. Издаде го жена му!"}
{"url": "https://www.dnes.bg/bulgaria/2018/05/02/nalice-e-risk-ot-izchezvane-na-srednata-klasa.375342", "text": "Има риск от изчезване на средната класа. Такова мнение изрази Любослав Костов, икономист на КНСБ, в ефира на .\r\n\"Макар през 2017 г. да се забелязва двуцифрен ръст на работните заплати, определено има още какво да се желае. Изхождаме от ниска база, имаме още много да наваксваме. Ако трябва да сме честни, българските заплати по стандартна покупателна способност или това, което можем да си купим с парите, които получаваме, през 2015 едва достигнахме стандарта си от 1990. Може да кажем, че последните три години реално наваксваме онзи темп на производителност, който регистрирахме след социализма, след 1989“, коментира експертът.\r\r\n                    \r\n                    Според него проблемът е по-скоро социален и е в преразпределянето на произведената добавена стойност.\r\n\"ЕК в последния си доклад преди един месец каза, че България е лидер в ЕС по основни макроикономически индикатори – икономически растеж, държавен дълг, дефицит, добавена стойност, коефициент на безработицата и т.н. Обаче в същото време всички онези показатели, които не регистрираме, са социални - риск от социално изключване, интеграция на малцинствата, и т.н“, допълни Костов.\r\nЯвно българите произвеждат, но преразпределянето между труда и капитала все още не се осъществява по начин, който да достига тази добавена стойност за всички, коментира икономистът.\r\nКакво е решението? \r\nВижте на .", "date": "2018.05.02", "title": "Налице е риск от изчезване на средната класа"}
{"url": "https://www.dnes.bg/stranata/2018/05/02/bez-gosho-parkyt-za-tancuvashti-mechki-v-belica-osirotia.375324", "text": "Паркът за танцуващи мечки край Белица остана без един от първите си и най-атрактивни обитатели - мечока Гошо.\r\n30-годишният мечок бе един от първите пет обитатели на парка, един от символите на мечето селище. Спасен от собственика си, от 2001 г. той намери своя дом в парка.\r\n\"Беше огромен мечок, който всяваше страх. Още миналата есен преглед на рентген показа износване на задните стави - артроза\", съобщи за БТА Васил Мадолев, ръководител на екип в Парка за танцуващи мечки край Белица.\r\n\"Тази пролет, след като се събуди, не можа да излезе от бърлогата. Отново направихме преглед на скенер и се оказа, че ставите са напълно износени. Открихме и в доста напреднала фаза спондилоза, т.е. ошипяване от средата на гръбнака до края. Прогнозите не бяха никак добри и след като проведохме десетдневно лечение с обезболяващи медикаменти, пристъпихме към приспиване на мечока. Той бе на 30 години и това е пределната възраст за мечки, израснали в плен.\r\r\n                    \r\n                    Преди два месеца подобен случай имаше и в Германия, и там колегите приложиха същата процедура\", допълни Мадолев. \r\n ", "date": "2018.05.02", "title": "Без Гошо! Паркът за танцуващи мечки в Белица осиротя"}
{"url": "https://www.dnes.bg/cars/2018/05/02/7-kultovi-retro-vsydehoda-koito-promeniha-istoriiata.375323", "text": "\n\r\nОт момента на излизане на първия всъдеход изминаха много години. За този период автомобилните производители създадоха огромен брой коли с висока проходимост. На някои от тях беше съдено да променят хода на автомобилната история. \r\nВижте 7 такива модела в галерията ни.  ", "date": "2018.05.02", "title": "7 култови ретро всъдехода, които промениха историята"}
{"url": "https://www.dnes.bg/temida/2018/05/02/tec-pernik-plashta-3-000-lv-za-smyrtta-na-rabotnik.375313", "text": "Пернишкият административен съд постанови имуществена санкция в размер на 3 000 лв. на местната \"Топлофикация\" заради смърт на работник.\n\r\nТрагичният инцидент станал на 27 юни миналата година, съобщиха от съда.\n\r\nРаботник от отдела за обогатяване полезни изкопаеми видял, че удължителят, използван за захранване на преносими електрически инструменти, е паднал във водата на работната площадка пред дезинтегратора. \n\r\nУдължителят бил под напрежение и имало искри. \r\nРаботникът слязъл да го прибере и при намотаването бил поразен от електрически ток, вследствие на което по-късно починал. \r\nЗащитната комутационна апаратура не е изключила използвания удължител от напрежението, което е нарушение на Правилника за безопасност на труда при разработване на находища по открит начин, констатирали магистратите.\r\r\n                    \r\n                    Съдът е приел, че макар съоръжението, където е станала злополуката, да не е собственост на топлофикационното дружеството, правилно е ангажирана административно-наказателната му отговорност в качеството му на работодател, отговарящ за безопасността на труда на своя работник.\r\nПриел е също, че техническото състояние на съоръжението е променлива във времето величина в резултат на експлоатация, атмосферни условия, повишена влажност, овехтялост и др., респективно техническият контрол върху него следва да бъде перманентен, още повече в среда с повишена за здравето опасност в район на минно добиване. \n\r\nРешението на Пернишкия административен съд не подлежи на обжалване и протест.\r\n ", "date": "2018.05.02", "title": "ТЕЦ - Перник плаща: 3 000 лв. за смъртта на работник"}
{"url": "https://www.dnes.bg/politika/2018/05/02/i-cariat-ponauchil-neshto-ot-borisov-generale-i-az-sym-vi-nabliudaval.375299", "text": "Бившият премиер Симеон Сакскобургготски е понаучил нещо от Бойко Борисов докато сегашният министър-председател бил негов гард. \r\nЦарят сам призна това и така върна жеста на Борисов, който преди време каза, че Негово величество и Тодор Живков са били неговите университети.\r\n\"Един ден, не знам дали вече беше станал кмет или премиер, той /бел. ред. Б. Борисов/ ми каза: \"Аааа, да не мислите, че аз не съм ви наблюдавал\". Викам: \"Генерале, ако пък вие си въобразявате, че аз не съм ви наблюдавал, докато съм ви гледал в тила толкова често...\", каза Сакскобургготски в интервю за Дир.бг. \r\n\"Така че и двамата сме се наблюдавали. И може всеки един да се е понаучил на нещо\", допълва с усмивка Сакскобургготски.\n\r\r\n                    \r\n                    Преди седмица Борисов призна, че е научил важни уроци от Царя и Тодор Живков.\r\n\"Той (Живков) и Царят са ми като два университета, защото не всеки имаше тази възможност да слуша как разсъждава върхът на комунизма и на монархията. И в една тема и двамата бяха много единни, че България и държавата са над всичко\", каза тогава премиерът.\r\nТой разказа и че е научил много неща от Сакскобургготски.\r\n\"Като започна от най-елементарните, като отидеш някъде и не трябва да покажеш, че си гладен. Научихме се на обноски\", каза Борисов и призна, че много от уроците сега му помагат, когато \"плува\" в международни води.\r\nБорисов си спомни и как Царят му казал по адрес на Живков: \"Борисов, ти имаш редкия късмет да общуваш с него, когато се е очовечил\". А това било време, в което цялата БКП се скрила от бившия първи.\r\nВ интервюто си бившият премиер коментира и дали си е тръгнал огорчен от политиката, говори за войната в Сирия и си спомня драматични моменти от своето детство. А също и какво не си е казал с Живков, какво си е казал с Иван Костов и иска ли му съвети Бойко Борисов.", "date": "2018.05.02", "title": "И Царят понаучил нещо от Борисов: Генерале, и аз съм ви наблюдавал!"}
{"url": "https://www.dnes.bg/politika/2018/05/02/specialen-zakon-za-vyzrastnite-hora-da-ama-ne.375274", "text": "Идеята на социалистите да има специален закон за възрастните хора отиде в историята.\n\r\nОще в средата на миналата година червената шефка Корнелия Нинова и нейните съпартийци написаха закона, но чак днес той беше обсъден в пленарна зала.\n\r\nВъпреки че депутати от левицата много пъти настояха, че отношението към бабите и дядовците е показател за развитието на държавата, мнозинството отхвърли законопроекта.\n\r\nТой пък предвиждаше да се създаде специален фонд към социалния министър, който да се попълва всяка година от държавната хазна и да финансира различни дейности за възрастните хора.\n\r\nОт БСП обаче не бяха посочили никакви финансови разчети, дори ориентировъчни, колко би струвала - на държавния бюджет или на общините, подкрепата за възрастните хора.\r\n                    \r\n                    \r\nЗа левицата \"възрастен човек\" е всеки, навършил 60 години.\n\r\nСпоред социалистите законът трябваше да урежда \"обществените отношения и провеждането на държавната политика в подкрепа на възрастните хора и гарантиране на условия за пълноценен и активен живот и равнопоставено участие в обществения живот\".\n\r\nТова пък трябваше да става с приемане на Национална стратегия, а ангажименти по нейното изпълнение щяха да имат най-разнообразни институции - социалното, здравното и образователното министерство, общините, специален Национален съвет за възрастните хора към Министерския съвет, Агенцията за социално подпомагане.\n\r\nДруга идея на социалистите беше да има услуга \"приемна грижа\" за възрастни хора, които нямат близки, или те не желаят, или нямат възможност да полагат грижи - така, както има приемни семейства за деца.\n\r\nСпециална национална карта на социалните услуги по области беше предвидена още в законопроекта.\n\r\nЕдно от задълженията на властите, например, беше на всеки 25 000 души население да се изграждат и да функционират \"социални услуги от резидентен тип\" за най-малко 100 лица.\n\r\nОбщините пък трябваше да имат императивното задължение да разкриват и поддържат \"клубове за възрастни хора\"  - по един във всяко населено място с над 100 души над 60 години и по още един на всеки 15 000 души население.\r\n ", "date": "2018.05.02", "title": "Специален закон за възрастните хора? Да, ама не"}
{"url": "https://www.dnes.bg/zvezdi/2018/05/02/nov-skandal-ot-kanie-uest-robstvoto-e-izbor.375268", "text": "\"Говори се за робството, което е продължило 400 години. Четиристотин години? Това прилича повече на избор!\" Това заяви рапърът Кание Уест в интервю пред сайта TMZ. \r\nАмериканецът е интервюиран по повод излизането на новите му два албума, но определението му за робството като \"избор\" измести фокуса и предизвика огромен скандал, предадоха световните агенции.\r\nСъпругът на Ким Кардашиян, който често се забърква в скандали, уточни: \"Ние живеем в затвор на духа. Харесвам думата \"затвор\", защото терминът \"роби\" е прекалено свързан с чернокожите!\"\r\nСлед предизвиканата полемика, Кание Уест продължи темата с коментар в Twitter, предава БТА: \"Известно ми е, разбира се, че робите не са били оковавани и натъпквани в кораби по тяхно желание. Но ние не можем да стоим заключени в духовен затвор и през следващите 400 години!\"", "date": "2018.05.02", "title": "Нов скандал от Кание Уест: Робството е избор!"}
{"url": "https://www.dnes.bg/health/2018/05/02/hipertireoidizym-pri-myjete-kak-proticha.375284", "text": "Състоянието, при което щитовидната жлеза работи с повишена активност, се означава като хипертиреоидизъм. По-често се диагностицира при жени, но нерядко засяга и мъжкото здраве. Затова мъжете също трябва да са бдителни по отношение на характерните му симптоми. При свръхактивна щитовидна жлеза се установява завишено ниво на тиреоидните хормони (Т3 и Т4), с което именно се асоциират характерните оплаквания. \r\nСлед като разгледахме симптомите на хипотиреоидизъм при мъжете, време е да посочим и тези при хипертиреоидизъм. Те засягат както физическото, така и емоционалното състояние на мъжа, защото по-високите от нормалното нива на тиреоидните хормони разстройват протичането на различни типове физиологични процеси.\r\n \r\n\r\n \r\nРазстройването на метаболизма е основен симптом на проблеми с щитовидната жлеза. При нейна свръхактивност и повишено производство на тиреоиден хормон се стига до бърза загуба на тегло поради ускоряването на метаболизма. Така, мъжете с хипертиреоидизъм често отслабват значително, дори при повишаване на дневния калориен прием. Отслабването на тегло е най-характерната проява на свръхактивна щитовидна жлеза при мъжете. И това правило обаче има изключения и хипертиреоидизмът може да доведе и до затлъстяване, макар и в много редки случаи. \r\n \r\n\r\n \r\n ", "date": "2018.05.02", "title": "Хипертиреоидизъм при мъжете – как протича?"}
{"url": "https://www.dnes.bg/politika/2018/05/02/za-remont-na-asansiorite-v-parlamenta-40-hil-bez-dds.375283", "text": "40 хиляди лева без ДДС струва на година поддръжката на асансьорите на сградите на парламента.\r\nТова става ясно от публикувана на сайта на Народното събрание отворена обществена поръчка.\r\nФирмата, която ще я спечели, ще се ангажира в следващите 12 месеца да се грижи за 10 пътнически асансьора и две товарни платформи.\r\nАбонаментното сервизно обслужване е на стойност 1500 лева месечно или 18 000 лв. на година. Останалите средства са предвидени за смяна на части при нужда.\r\nТехниците ще трябва да извършват регулярни проверки за изправността на съоръженията по един път на 30 дни.\r\nОсвен това е нужно да бъде гарантирано 24-часово аварийно обслужване на асансьорите.", "date": "2018.05.02", "title": "За ремонт на асансьорите в парламента – 40 хил. без ДДС"}
{"url": "https://www.dnes.bg/health/2018/05/02/nedospivaneto-kak-se-otraziava-na-jenite.375285", "text": "Пълноценният сън е ключов фактор за мъжкото здраве и че недоспиването може буквално да срине това, което означаваме като мъжественост при мъжете, включително тяхната фертилност. Време е да разгледаме ролята на безсънието и по отношение на женския пол. Скорошно проучване показва, че влиянието на проблемите със съня върху женското здраве също не бива да бъдат подценявани. \r\nОказва се, че хроничното безсъние и произтичащото недоспиване имат много специфично влияние върху паметта на жените и в резултат на тях уврежданията на паметта са много по-сериозно при женския пол, отколкото при мъжете.\r\n \r\nОсновен потърпевш от проблемите със съня при жените е краткосрочната памет – частта от общите когнитивни функции, коят о тговаря за способността за съхраняване на информация в мозъка за кратък период от време. Ролята на този отдел на паметта обаче е много по-сериозна, защото той определя и способността на мозъка да прави заключения и да взема бързи решение на база на съхранената информация. Така, в дългосрочен план безсънието при жените не само влошава паметта им, но може да има негативно влияние и върху общите им поведенчески и когнитивни функции.\r\n \r\nПоследното проучване, което доказва тази връзка, е проведено от научен екип към университета в Упсала, Швеция. Учените установяват, че най-застрашени от трайни проблеми с паметта са жените, които попадат в групата на т.нар. „сови“ или „нощни птици“.\r\n \r\n", "date": "2018.05.02", "title": "Недоспиването: Как се отразява на жените?"}
{"url": "https://www.dnes.bg/politika/2018/05/02/po-strogi-nakazaniia-za-nezakonna-sech-brakonierstvo.375278", "text": "\n\r\nС измененията се цели да се повиши ефективността на наказателното производство и събираемостта на глобите при извършването на престъпления в горите.\n\r\nТака който сече, добива, взема или извозва каквито и да е било дървета или части от тях и когато щетите са над една минимална заплата, ще се наказва със затвор до 6 години и глоба от 1000 до 20 000 лева. Същото важи и за пренасяне на паднали дървета.\n\r\nКогато щетите са под една минимална заплата пък престъпленията ще бъдат предмет само на административнонаказателно производство. \r\r\n                    \r\n                    \n\r\nС поправките се въвеждат и по-строги санкции за бракониерите.\n\r\nПри улов на едър дивеч без разрешение наказанието ще бъде затвор до две години или пробация до четири години и с глоба от 1000 до 5000 лв. Убийството на дребен дивеч ще се наказва с лишаване от свобода до 6 месеца и глоба от 300 до 500 лв.\n\r\nКриминализира се и съхранението, пренасянето, превозът и укриването на незаконно убит или уловен дивеч. Глобите ще са от 1000 до 5000 лева.\n\r\nС измененията се включват и горските в списъка с длъжностни лица, посегателството върху които е престъпление.\n\r\nПо време на дебата от БСП се съгласиха, че темата заслужава внимание, но настояха, че промените ще поставят повече въпроси, отколкото ще решат въпроси. Червеният Крум Зарков заяви, че текстовете са неточни и се позова на отрицателните становища на прокуратурата и Върховния касационен съд.\n\r\nОт своя страна патриотът Христиан Митев каза, че до голяма степен са съгласни с критичните бележки и са готови да направят изменения между първо и второ четене. ", "date": "2018.05.02", "title": "По-строги наказания за незаконна сеч, бракониерство..."}
{"url": "https://www.dnes.bg/stranata/2018/05/02/detence-se-udavi-v-krushare-padna-v-dvorna-shahta.375290", "text": "Детенце се удави в дворна шахта в сливенското село Крушаре. То било транспортирано в МБАЛ \"Д-р Иван Селимски\", но там лекарите само констатирали смъртта му.\r\nУдавилото се детенце е на възраст 1 година и 10 месеца.\r\nОт полицията в Сливен съобщиха и за друг инцидент с дете в областта.\r\nДвегодишен малчуган е приет в Отделението по неврохирургия с комоцио и натъртвания в областта на таза.\r\nТой е бил прегазено от велосипед на 1 май, като велосипедистът е избягал.\r\n ", "date": "2018.05.02", "title": "Детенце се удави в Крушаре, падна в дворна шахта"}
{"url": "https://www.dnes.bg/zvezdi/2018/05/02/dj-avichi-umrial-ot-zaguba-na-kryv-riazal-se-sys-styklo.375281", "text": "Световноизвестният шведски диджей Авичи, който беше намерен мъртъв на 20 април в столица на Оман, Маскат, се е самоубил, съобщи сайтът ТMZ, цитиран от световните агенции.\n\r\nМузикантът, който страдал от силна депресия, си е нанесъл смъртоносни рани с парчета стъкло и е починал от загуба на кръв, предава БТА.\r\nОт своя страна интернет порталът \"Бизнес инсайдър\" отбелязва, че полицията досега не е разпространила официално съобщение за причината за смъртта на Авичи.\r\nСпоред TMZ, за да извърши самоубийството, Авичи е използвал стъклата от счупена чаша и бутилка.\r\n ", "date": "2018.05.02", "title": "DJ Авичи умрял от загуба на кръв. Рязал се със стъкло!"}
{"url": "https://www.dnes.bg/televizia/2018/05/02/duhovnite-vyzgledi-na-dalai-lama-v-prosveshtenie.374912", "text": "Дейностите и възгледите на световния духовен лидер Далай Лама може да видим във филма \"Просвещение: Историята На 14-ия Далай Лама\".\r\nБиографичната продукция показва вдъхновяващи кадри, които илюстрират възгледите и ценностите на Далай Лама. \r\nНегово Преосвещенство 14-тия Далай Лама е духовният лидер на тибетския народ.\r\nПрез 1959 година той създава тибетското правителство в северна Индия, а стремежа му да помири света е видян отвъд неговата родина.\r\nПрез последните петдесет години Далай Лама е пропътувал цялото земно кълбо, воден от стремежа да донесе мир и благоденствие на воюващите и изгладнели народи по света. Духовният лидер е ярък пример за миротворчество и хуманитаризъм, което му печели Нобелова награда за мир през 1989 година.\r\nНе пропускайте биографичния филм \"Просвещение: Историята На 14-ия Далай Лама\"  на 3 май в 9:30 часа по телевизия . \r\n ", "date": "2018.05.02", "title": "Духовните възгледи на Далай Лама в \"Просвещение\""}
{"url": "https://www.dnes.bg/business/2018/05/02/sasht-davat-oshte-mesec-na-deripaska-da-napusne-rusal.375267", "text": " \r\n Заради санкциите цените на акциите на неговите компании се сринаха и \"Русал\" дори съобщи, че е на ръба на несъстоятелността. Компанията е една от най-големите на пазара за алуминий и това доведе и до глобални сътресения с цената на метала.\r\nСега финансовото министерство дава възможност на инвеститори с над 50% в трите компании да извършат трансакции и да прекратят участието си в тях. На това описание отговаря Дерипаска, посочва Bloomberg.\r\nСпоред източници на агенцията с този ход се дава свобода на действие на други бизнесмени да прекъснат отношенията си с олигарха, който е в близки отношения до Кремъл. Така ще се нормализира и ситуацията на пазара на алуминий.\r\nСлед като беше разпространено съобщението на министерството, акциите на \"Русал\" поскъпнаха на фона на падащите цени на алуминия, допълва още Bloomberg.\r\nПреди седмица Дерипаска съобщи, че ще  и е готов да излезе от управлението. Източници на Bloomberg преди време обаче бяха категорични, че бизнесменът няма намерение да се откаже от \"Русал\".\r\nМеждувременно Лондонската фондова борса (LSE) съобщи, че от тази вечер (2 май) ще бъдат преустановени трансакциите с глобалните депозитарни разписки (GDR) на EN+, допълва Ройтерс. Причината са санкциите на САЩ срещу Олег Дерипаска. От борсата коментират, че са в постоянен контакт с британските власти и следят ситуацията около руския олигарх.\r\nПроверка на Ройтерс показва, че инвеститорите вече избягват книжата на компанията - последните трансакции са били извършени на 9 април, тоест няколко дни след публикуването на списъка с нови санкции.\r\n", "date": "2018.05.02", "title": "САЩ дават още месец на Дерипаска да напусне \"Русал\""}
{"url": "https://www.dnes.bg/za-da-se-razbirame/2018/05/02/kakvi-sa-bebetata-rodeni-prez-mesec-mai.375177", "text": "Месец май е един от най-слънчевите и прекрасни месеци от пролетта. Бебетата, родени през май са истински късметлии, защото порастват прекрасни личности, надарени с куп дарби, таланти и личностни качества.\r\nКакви са бебетата, родени през месец май?\r\nМайските бебчета притежават силни характери, не се отказват лесно от преследването на целите си и често са успешни хора по-нататък в живота.\r\nРодените през май порастват оптимисти. Те са позитивни личности, които непрекъснато търсят добрата страна на живота и се стремят да живеят в хармонична среда.\r\nКогато това не се случи обаче, родените през май често изпадат в депресия. Майските бебета са уязвими от неуспехите, нередностите в живота и лошите нагласи на хората.\r\r\n                    \r\n                    Децата, родени през май, са честни и много трудолюбиви. Те се стремят винаги към постигане на успехи и към по-добър жизнен стандарт. Склонни са да се въодушевяват от различни свои страсти, които не спират да преследват.\r\nНадеждни приятели са. На тях винаги може да се разчита, дори от най-ранна възраст. Децата, родени през май имат много приятели още от детската градина. Те са усмихнати, слънчеви деца с положителна енергия, която привлича като магнит останалите деца.\r\n", "date": "2018.05.02", "title": "Какви са бебетата, родени през месец май?"}
{"url": "https://www.dnes.bg/obshtestvo/2018/05/02/progovori-karmen-koiato-zavede-tedi-pri-mediuma-ne-sym-lechitel.375280", "text": "Не съм лечител, бях само водач в Бразилия. Това обяви Кармен Лазарова, жената, съдействала на болната от рак Теодора да се срещне с бразилския медиум  Жоао Де Деус.\r\nСлед лечение при него състоянието на младата жена се влоши и семейството и близките й потърсиха помощ от медиите и институциите в България, за да може Теодора да се върне в родината.\r\nОчаква се това да стане на 4 май. Военно министерство ще изпрати специален хеликоптер до Истанбул, за да транспортира жената, а от Бразилия до Турция тя ще пътува със специален медицински самолет.\r\nМеждувременно властите у нас решиха да започнат проверка на Кармен Лазарова заради случая с Теодора.\n\n\n\n\r\r\n                    \r\n                    \"Аз съм само водач в Бразилия. Не съм имала връзка с нея в България. Запознах се с Теодора в Бразилия. Тази група, която водих, е от девет човека. Попитах за състоянието на хората тяхната организаторката и водачът на групата – Валя Лунагорва, която ми каза, че всеки има някакви болежки, но най вече отиват за духовно извисяване\", каза днес Кармен пред Нова тв.\r\nКармен е поела групата при пристигането й в Бразилия и ги е завела до медиума Жоао Де Деус.\r\n\"Аз не съм лечител, ходя по цял свят да изучавам какви лечители има, кой с какво се занимава. Не лекувам, защото нямам такава способност. Това е дарба. Болестта, според мен, идва от погрешни модели на поведение\", обясни Лазарова.\r\nСъпругът на Теодора, Александър, обясни, че разбрали за Кармен от познати.\r\n\"Не от интернет или другаде. Разгледахме сайта, проучихме наличната информация и така взехме решение да пътуваме\", каза той.\r\nПреди това опитали всичко, което предлага традиционната медицина. Теодора минала през химиотерапия, операция и друг вид химеотерапия. Лечението й продължавало и не е спряно, на 12 април тя имала дата за поредните вливания.\r\nАлександър не знае дали Теодора и Кармен са комуникирали преди пътуването. \r\n\"Моята работа бе да организирам логистичната част от пътуването, за да не се занимава Теодора с това. Аз през цялото време си мислих, че водачът на групата е запозната със състоянието й\", каза младият мъж.\r\nКармен Лазарова твърди, че е искала да се срещне с всеки човек поотоделно за мястото, на което отиват, какъв трябва да е багажът, пътят, каква трябва да е подготовката, но така и не се е срещнала с Теодора.\r\n\"Не съм уведомявал за състоянието на Теодора, аз мислих че всичко е уточнено. Мислех, че всичко е ясно. С оглед на това, което Кармен ми е посочила като пример, че е лекувана жена с рак на двете гърди, знаех, че всичко е ясно\", каза от своя страна Александър.\r\nКармен отговори, че става въпрос за съвсем различни случаи.\r\n\"Теодора може би в продължение на една година беше на лечение в Турция. Много от пътуванията бяха извършвани със самолет. За това бяха запознати лекуващите й лекари. Имам един сериозен грях, защото личната й лекарка каза, че е чувала за този лечител и е съмнителен, пожела ни успех\", разказа още съпругът на Теодора.\r\nТой допълни, че досега няма докторско становище, че дългите пътувания със самолет влошават състоянието на болните.\r\n\"Когато са били на терапията, Теодора се е оплакала от болки в главата, но Кармен не е обърнала внимание\", твърди съпругът й.\r\nТой смята и че Кармен Лазарова е реагирала немарливо по отношение на състоянието на хората в групата. Според него трябва тя да е запозната с всеки един.", "date": "2018.05.02", "title": "Проговори Кармен, която заведе Теди при медиума: Не съм лечител!"}
{"url": "https://www.dnes.bg/stranata/2018/05/02/beleznici-za-myja-strelial-po-velostoianka-v-burgas.375296", "text": "Полицията в Бургас задържа младежа, който стреля по велостоянка в града. Това е 22-годишният Николай от комплекс \"Славейков\", съобщи .\n\r\nТой произвел два изстрела с газов или въздушен пистолет по съоръжението за отдаване на велосипеди под наем.\r\nНанесените щети са за 2300 лв. Стрелбата става в близост до спортен комплекс, пълен с деца.\r\nПричините за вандалския акт са в процес на изясняване.\r\n ", "date": "2018.05.02", "title": "Белезници за мъжа, стрелял по велостоянка в Бургас"}
{"url": "https://www.dnes.bg/obshtestvo/2018/05/02/ekstremnite-selfita-nujda-ot-vnimanie-tyrsene-na-identichnost.375279", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЧовек не трябва да рискува живота си за тъпотии като селфита, ако не е подготвен за това. Господ ни е дал този живот за важни неща. Това подчерта бизнесменът и продуцент Кирил Вълчев–Скалата, след като деца увиснаха от покрива на 16-етажен блок в Пловдив, за да си направят зрелищни клипчета и снимки. Полицията започна разследване по случая.\n\r\nПреди по-малко от година дъщерята на Кирил Вълчев също си направи опасно селфи. Той обясни, че дъщеря му е акробат и е сред хората, които имат различни възможности от останалите.\r\n\"Мястото, на което прави това шоу не е екстремно, защото на около метър има площадка, ако случайно падне. Не може да ограничаваме всички и да живеем в общество на страх. Като не можеш да правиш нещо, седиш си вкъщи и си знаеш мястото\", уточни Вълчев в \"България сутрин\".\r\r\n                    \r\n                    По думите му животът е изкуствен, хората не са щастливи и живеят зле. Кирил Вълчев смята, че светът е грешен, хората искат да почувстват нещо истинско и затова прибягват до екстремните селфита.\r\n\"Думата \"внимание\" мотивира младежите да правят тези безумни снимки. Има липса на диалог, търсене на идентичност. Копират се един друг, не са склонни да слушат авторитетите\", обясни пред  психологът Полина Василева.\r\nТя се съгласи, че заобикалящата среда е голям фактор, но подчерта, че родителят е този, който би могъл да има контрол на средата.\r\n\"Добре е родителите да говорим \"до посиняване\". Отделяйте им време, наблягайте на качеството\", посъветва тя.\r\n\"Децата са зарязани, гледат ги някакви чужди хора, родителите правят кариери, накрая не познават децата си. Децата си мислят, че ще бъдат звезди в този електронен свят. Семейството е унищожено, всеки се развежда. Светът отива към своя край\", заключи песимистично Кирил Вълчев–Скалата.", "date": "2018.05.02", "title": "Екстремните селфита: Нужда от внимание, търсене на идентичност..."}
{"url": "https://www.dnes.bg/dnes-te-kazaha/2018/05/02/02-05-2018.375301", "text": "Ние сме заплаха за около 2/3 от политическия елит. Много ще изчезнат от политическата сцена, ако ние дойдем. Националното движение заплаха за много бат Сали-та, които в момента са на власт! проф. Божидар Димитров за отказа на Агенцията по вписванията да регистрират партията му ", "date": "2018.05.02", "title": "02.05.2018"}
{"url": "https://www.dnes.bg/football/2018/05/02/trenior-s-furor-v-liga-evropa-favorit-za-cska.375286", "text": "Сръбският специалист Владан Милоевич е един от водещите варианти на ръководството на ЦСКА за нов старши треньор на отбора. \r\n48-годишният Милоевич изведе Цървена звезда до титлата в Сърбия още в първия си сезон на кормилото на клуба, а под негово ръководство \"червено-белите\" се представиха силно и в Лига Европа, като преминаха груповата фаза на надпреварата и достигнаха до 1/16-финалите, където отпаднаха от руския ЦСКА Москва след минимална загуба с 0:1 като гост и 0:0 като домакин. \r\n \r\nМилоевич има договор с белградския гранд до 30 юни. Евентуалните преговори с него няма да бъдат леки, защото от управата на Цървена звезда също искат да задържат наставника. \r\n \r\nСпециалистът има сериозни успехи в последно време, като през 2015 година печели купата на Сърбия със скромния Чукарички след победа с 1:0 на финала над Партизан.\r\n \r\nПрез следващия сезон той поема кипърския Омония, с който също достига до финала на турнира за националната купа, а през кампания 2016/2017 под негово ръководство Паниониос завършва на пето място в класирането в гръцкия шампионат и печели квота за Лига Европа.\r\n \r\nХристо Янев води отбора на ЦСКА от вчера на мястото на Стамен Белчев, който беше освободен заради незадоволителни резултати. Янев ще бъде на кормилото на тима в оставащите три мача до края на сезона.\r\n \r\n", "date": "2018.05.02", "title": "Треньор с фурор в Лига Европа – фаворит за ЦСКА"}
{"url": "https://www.dnes.bg/eu/2018/05/02/sbogom-chashki-i-chiniiki-ot-plastmasa-mokri-kyrpichki-na-vas-syshto.375246", "text": "Европа се готви да каже \"сбогом\" на чинийките, чашките, виличките и лъжичките от пластмаса. А също на мокрите кърпички, клечките за уши и филтрите за цигари.\r\nТова става ясно от директива, която Европейската комисия подготвя. Ако влезе в сила, тя ще доведе до забраната на пластмасовите прибори, сламки, чинии, кутии за храна и балони с пластмасови дръжки. \n\n\n\r\nЦелта на предложението е Европа да увеличи своя принос към опазването на световния океан и плажовете, които са силно замърсени с пластмасови отпадъци, пише \"\", цитирайки \"Политико\".\r\r\n                    \r\n                    Според изданието Еврокомисията се е спряла първо на пластмасовите чинии, прибори, сламки и дръжки за балони, тъй като за тях съществуват достъпни алтернативи. Специални мерки ще насърчават индустрията да ограничи производството на пластмасови продукти за еднократна употреба.\r\nИдеята на Еврокомисията е да въведе и допълнителни етикети, които да дават информация на потребителите за алтернативни продукти, с които да заместят тези, които се изваждат от употреба. Заместващите варианти ще се подлагат на рециклиране, пише изданието. \r\nВ проекта се иска забрана и на пластмасовите чашки, клечките за уши, мокрите кърпички, филтрите за цигари и др. Ако директивата бъде одобрена, държавите ще имат срок от 6 години, за да ограничат значително употребата на пластмасови чинии, вилици и лъжици. \r\nОчаква се проектодирективата да бъде предложена от ЕК за обсъждане до края на май. \n\r\n ", "date": "2018.05.02", "title": "Сбогом, чашки и чинийки от пластмаса! Мокри кърпички, на вас също!"}
{"url": "https://www.dnes.bg/index/2018/05/02/veneta-raikova-na-44-ot-popovo-do-paparaci.375130", "text": "\n\r\nНа днешния 2 май рожден ден празнува телевизионната водеща и писателка Венета Райкова. \n\r\nРодена е през 1974 година в Попово, където започва кариерата си като фотомодел и манекенка. Като 18-годишна става Мини мис България, а после е работила като модел в София и Виена. Снимала се е и за българското издание на Playboy. \n\r\nМежду конкурсите за красота тя завършва и право в Софийски университет. Животът й обаче я отвежда в сферата на медиите. \n\r\nЕто и най-интересното за Венета райокова: \n\r\nЗапочва работа като 18-годишна във вестник \"Хайлайф\", а по-късно и в БНТ като репортер. \n\r\nПо-късно сменя телевизиите, но истинската й популярност идва с таблоидното шоу \"Горещо\". През 2005 година сваля дрехите за \"Playboy\". Повече от година е лице на предаването \"Папараци\".\r\nНа два пъти взима участие в Big Brother. Шоуто я запозна и с вече бившия й мъж - Тихомир Георгиев. \n\r\nВръзката им почна на екран, двамата сключиха брак през 2005 година, а само две години по-късно Тихомир подаде молба за развод. Молбата обаче бързо беше оттеглена и двамата се събраха. \n\r\nПрез 2009 година на бял свят се появява и сина на Венета и Тихомир - Патрик. \n\r\n ", "date": "2018.05.02", "title": "Венета Райкова на 44: От Попово до \"Папараци\""}
{"url": "https://www.dnes.bg/usa/2018/05/02/sreshtata-na-kim-chen-un-s-trymp-v-zonata-mejdu-dvete-korei.375247", "text": "Срещата на Ким Чен Ун и Доналд Тръмп най-вероятно ще се проведе в демилитизираната зона между двете Кореи. \r\nЮжнокорейският президент Мун Дже Ин е убедил севернокорейския лидер за това, съобщи Си Ен Ен, като се позова на анонимен осведомен източник.\r\nМун и Ким се срещнаха в Панминчжон в ДМЗ в петък. Според източника на Си Ен Ен има \"голяма вероятност\" срещата с Тръмп да се състои на същото място, като е възможно някои от събитията да бъдат на северната страна на демаркационната линия, пише БТА.\n\n\n\r\nМястото било най-подходящо от логистична гледна точка за Ким, понеже медийното оборудване вече е налице, което би позволило срещата да се състои \"в края на май\", твърди източникът. Според него пътуването до северната част на демилитаризираната зона би дало на Тръмп шанс да влезе в историята. Южнокорейският президент също щял да участва в срещата по някакъв начин.\r\r\n                    \r\n                    Според висш служител от администрацията идеята за среща в ДМЗ не била изненада за сътрудниците на Тръмп, тъй като президентът говорил за нея през целия уикенд и я споменал в разговора си в неделя с президента Мун Дже Ин, коментира Си Ен Ен.\r\nТръмп се изказал ентусиазирано за идеята пред журналисти в Белия дом в понеделник.\r\n\"В това има нещо, което ми харесва, защото когато сте там и нещата се получат, ще има голям празник на място, а не в трета страна\", пояснил той.\r\nТелевизионните камери следяха всяка стъпка от срещата между лидерите на двете Кореи в петък. Тръмп също искал да бъде заснет в подобни сцени, когато стане първият действащ президент на САЩ, който се среща със севернокорейски лидер. Той силно желае да бъде част от \"ръкостискане през границата\", но също така иска снимките да документират момента, ако реши да стане и да си тръгне от преговорите, добавя анонимният източник, цитиран от Си Ен Ен.\r\n ", "date": "2018.05.02", "title": "Срещата на Ким Чен Ун с Тръмп – в зоната между двете Кореи"}
{"url": "https://www.dnes.bg/notifikacii/2018/05/02/oficialno-facebook-stava-mreja-za-samotni-syrca.375248", "text": "Facebook става мрежа за самотни сърца. Компанията обяви официално, че отваря възможност за онлайн запознанства.\r\nЗа целта потребителите ще си правят специални профили. Те ще са видими само за хората извън списъка с приятели – и то само тези, които също си търсят половинка.\r\nОгромното количество лична информация обаче ще помогне на Facebook да свързва по-ефективно самотните сърца, информира bTV.\r\nСоциалната мрежа ще даде възможност и за специални събития и групи именно с цел запознанства. Ако попаднете на някоя интересна за вас личност и чувствата са взаимни, комуникацията ще е в отделен канал – не сред личните съобщения или чатовете. Ще можете да си пишете, но без да си пращате картинки или клипчета.\rТвърди се, че целта е изграждането на дългосрочни връзки, но анализатори посочват очевидните рискове пред глобалната платформа – онлайн запознанствата не са лесен пазар и грешките при реализацията на този тип функционалности могат да наранят сериозно реномето даже на онлайн гигант.\r\nАкциите на конкурентните сайтове в тази сфера обаче се сринаха веднага след обявяването на новата функционалност.\r\n ", "date": "2018.05.02", "title": "Официално: Facebook става мрежа за самотни сърца"}
{"url": "https://www.dnes.bg/balkani/2018/05/02/trus-stresna-atina-niama-raneni-i-golemi-shteti.375249", "text": "Земетресение разлюля гръцката столица Атина снощи и стресна жителите й. Няма съобщения за пострадали и сериозни щети, съобщи Ройтерс, цитирана от БТА.\r\nТрусът е бил с магнитуд 4,1 по Рихтер и е бил регистриран в 20,50 ч . по Гринуич на 29 км североизточно от Атина според Института по геодинамика.\r\nЕпицентърът е бил на дълбочина 9,4 км.\r\nЗеметресението е било усетено в Централна Атина и предградията според очевидци, цитирани от Ройтерс.\r\n ", "date": "2018.05.02", "title": "Трус стресна Атина, няма ранени и големи щети"}
{"url": "https://www.dnes.bg/snimka-na-denia/2018/05/02/i-dnes-slynce-do-obiad-posle-oblaci-i-pak-jega.375250", "text": "И в сряда времето ще е слънчево до обяд, а след това ще се заоблачи. На места са възможни превалявания. И днес както в предишните дни ще е горещо с температури до 29 градуса.\r\nТова прогнозират синоптиците от НИМХ при БАН, цитирани от \"Фокус\".\r\nВ сутрешните часове на много места в източните райони ще има мъгла или ниска облачност. След обяд, главно над планинските райони от Западна България ще се развива купеста облачност и на отделни места отново ще превали и прегърми. Ще духа слаб до умерен източен вятър.\r\nМаксималните температури ще са между 24°-29°, по-ниски по Черноморието, в София около 25°.\r\nАтмосферното налягане ще бъде близко до средното за месец май (946 хПа). През деня слабо ще се понижи. \r\nНад Черноморието преди обяд ще има ниска облачност или мъгла. След обяд ще е предимно слънчево. Ще духа до умерен източен вятър. Максимални температури 18°-21°. Температурата на морската вода е 15°-18°.\rВълнението на морето ще бъде 2 бала.\r\nВ планините ще бъде предимно слънчево, след обяд с купеста и купесто-дъждовна облачност и на много места, главно в Рило-Родопската област ще превали и прегърми. Ще духа до умерен югоизточен вятър. Максималната температура на височина 1200 метра ще е около 20°, на 2000 метра – около 13°.\r\nВ четвъртък и петък ще се задържи предимно слънчево и в по-голямата част от страната без валежи. В следобедните часове ще се развива купеста облачност, значителна над планинските райони в Западна България.\r\nПрез първия ден само на отделни места, а през втория на повече места ще има и краткотрайни превалявания с гръмотевици. Вятърът ще остане от изток-югоизток, слаб до умерен.\r\nТемпературите в източните райони ще се задържат по-ниски, но в останалата част от страната дневните ще достигат 25°-30°. В петък вятърът временно ще стане южен и температурите ще се повишат с още градус-два. В събота ще се развива купесто-дъждовна облачност и на много места, главно в Западна и Централна България ще има краткотрайни, в отделни райони интензивни валежи и гръмотевични бури. Възможни са градушки.\r\n ", "date": "2018.05.02", "title": "И днес – слънце до обяд, после облаци! И пак жега"}
{"url": "https://www.dnes.bg/balkani/2018/05/02/standard-end-puyrs-poniji-kreditniia-reiting-na-turciia.375251", "text": "Рейтинговата агенция \"Стандард енд Пуърс\" (Standard and Poor's) понижи вчера рейтинга на Турция по държавния дълг, като се позова на влошаване на дефицитите и на инфлацията.\r\nТова предаде Франс прес, цитирана от БТА. \r\nОценката е намалена на \"ВВ-/В\" вместо \"ВВ/В\",  със стабилна перспектива.\r\nНовината идва в разгара на подготовката за президентските избори в Турция.Държавният глава Реджеп Ердоган насрочи предсрочен вот на 24 юни – с половин година по-рано от датата на редовния.\r\n ", "date": "2018.05.02", "title": "\"Стандард енд Пуърс\" понижи кредитния рейтинг на Турция "}
{"url": "https://www.dnes.bg/football/2018/05/02/baiern-nadigra-real-no-beliiat-balet-otiva-na-final.375252", "text": "Байерн Мюнхен изигра един от най-силните си мачове като гост през последните години в Шампионската лига, но завърши само 2:2 срещу Реал Мадрид на стадион \"Сантяго Бернабеу\". Така \"белия балет\" се класира на финала в турнира след щастливата си победа с 2:1 на германска земя миналата седмица, пише gol.bg.\r\nГерманският хегемон тотално надигра любезния си домакин през първото полувреме, откривайки резултата още в третата минута чрез Джошуа Кимих, който се разписа и миналата седмица.\r\nОставеният напълно непокрит Карим Бензема изравни резултата малко след това, но баварците не се смутиха и продължаваха да нападат, създавайки интересните моменти на терена. Много големи пропуски отблизо обаче направиха Роберт Левандовски и Хамес Родригес, а за капак две претенции на баварците за дузпи не бяха уважени от рефера Чакър.\r\r\n                    \r\n                    Трудът в офанзивен план на гостите беше опропастен само 22 секунди след подновяването на играта, когато рядко срещаната груба грешка на вратаря Свен Улрайх позволи на Карим Бензема да вкара на празна врата.\r\nВ средата на втората част Хамес Родригес наказа отбора, чиято собственост е все още. Колумбиецът първо беше блокиран, но след това направи успешна добавка отблизо. До края на мача Байерн продължи да диктува темпото и да бъде по-опасен, но не успя да материализира ситуациите в предни позиции.\r\nВ последните секунди статистиката показа 21:9 удара в полза на германците, които обаче пропуснаха своя шанс и отпадат от надпреварата за пети пореден сезон срещу испански противник.\r\n\r\n ", "date": "2018.05.02", "title": "Байерн надигра Реал, но \"белият балет\" отива на финал"}
{"url": "https://www.dnes.bg/index/2018/05/02/receptata-dnes-sirene-s-liuta-chushka-i-chesyn-v-marinata.375104", "text": " :\r\n500 г сирене\r\n4 скилидки чесън\r\nбахар на зърна\r\n1 люта чушка\r\n1 дафинов лист\r\n1 щипка черен пипер\r\n1 щипка червен пипер\r\n1 щипка копър\r\nкимион на зърна\r\nзехтин\r\n \r\n:\r\n \r\nНарежете сиренето на кубчета. Поставете го в буркан с плътно затварящ се капак. Нарежете чушката на жулиени, пресовайте чесъна. Добавете ги в буркана заедно с подправките и дафиновия лист. Залейте догоре със зехтин. Затворете плътно буркана. Оставете го на проветриво и хладно място за около 2 седмици. Обръщайте от време на време.\r\n\r\n", "date": "2018.05.02", "title": "Рецептата Dnes: Сирене с люта чушка и чесън в марината"}
{"url": "https://www.dnes.bg/world/2018/05/02/desetki-ubiti-i-raneni-pri-samoubiistveni-atentati-v-nigeriia.375254", "text": "Десетки души бяха убити при два самоубийствени атентата в джамия и пазар на град Буби, Североизточна Нигерия, съобщиха очевидци, цитирани от Франс прес.\r\n\"Пренесохме десетки убити и ранени в болницата\", каза доброволецът спасител Хабу Салех.\r\nСпоред местни жители млад мъж с пояс от експлозиви е влязъл в джамията заедно с вярващите. Един местен жител заяви, че покривът на джамията е избит от силата на взрива, отбелязва Асошиейтед прес.\r\nВтори атентатор самоубиец се взривил на намиращ се наблизо пазар в момент, когато вярващите бягали от джамията.\r\nГрад Муби редовно е нападан от джихадистката групировка \"Боко харам\", която действа в Североизточна Нигерия.\r\nВ края на ноември най-малко 50 души бяха убити в подобен атентат, припомня БТА.", "date": "2018.05.02", "title": "Десетки убити и ранени при самоубийствени атентати в Нигерия"}
{"url": "https://www.dnes.bg/obshtestvo/2018/05/02/v-usluga-na-peshehodcite-no-dali-legnalite-policai-opasni.375253", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНезаконни и опасни легнали полицаи масово затрудняват родните шофьори. Един от елементите за подобряване на пътната безопасност цели 6 години съществува без контрол. Още през 2012 г. е приета наредба, според която трябва да се премахнат всички легнали полицаи, които не са изградени по наредбата и не отговарят на описаните изисквания.\r\n\"Има огромен проблем с легналите полицаи и той съществува от много години. Всички свикнаха да спират на пешеходни пътеки, но в същото време те са извън всякакви норми и стандарти. 90% от случаите не са маркирани и осветени\", категоричен е автоекспертът и влогър Филип Лазаров - Bri4ka-та в \"България сутрин\".\r\r\n                    \r\n                    Той е на мнение, че вместо да подобряват пътната безопасност, 99% от пешеходните пътеки вредят на шофьорите, а с това поставят под опасност живота на пешеходците.\r\n\"Самото препятствие трябва да бъде поставено преди пешеходната пътека, за да може самите шофьори да намалят предварително. Въобще няма пешеходна пътека, която да е еднаква с друга. Всеки си я прави както му скимне за добре\", уточни Лазаров.\r\nПред  автоекспертът отбеляза, че всички тези легнали полицаи много лесно чупят окачването на автомобила, а някои спортни коли не могат да преодоляват по-високи пешеходни пътеки.\r\n\"Трябва да се направят определени параметри за легналите полицаи, които да са валидни за всички. Нужен е конкретен стандарт. Нека управниците да погледнат как се правят нещата в Европа и да го въведат тук, защото е неприемливо\", добави още Филип Лазаров.\r\n ", "date": "2018.05.02", "title": "В услуга на пешеходците, но дали? Легналите полицаи – опасни!"}
{"url": "https://www.dnes.bg/sofia/2018/05/02/ot-osanna-do-razpni-ia-ivancheva-sklonna-da-si-iska.375255", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИванчева е личност, която е склонна към корупция. Много пъти е казвала едно, истината се оказва друго. Използва каузата за лично облагодетелстване. Кауза не се пази със страх и взимане на подкупи.\r\n \r\nТова подчерта пред  Кристина Тодорова, която е бивш поддръжник на задържания за подкуп кмет на столичния район \"Младост\" Десислава Иванчева. Тя беше член на инициативния комитет, който издигна Иванчева за поста, но признава, че в момента се чувства подлъгана от нея.\n\n\n\n\n\r\n                    \r\n                    \r\nПо думите и е имало случаи, в които Иванчева не е защитила каузата срещу презастрояването и даде конкретни примери в студиото на \"България сутрин\".\n\r\nМеждувременно изпълняващият длъжността кмет на \"Младост\" Владимир Клисуров подаде оставка. Това се случва няколко дни след като Столичният общински съвет го избра за поста. Сред мотивите да се оттегли той посочва, че не желае да бъде политическа пионка.\n\r\n\"По-големият проблем в случая е защо общината гласува той да заеме позицията?! Той винаги е седял на заден план. \"Младост\" ще остане без нужното управление\", коментира Кристина Тодорова и добави, че от думите на Клисуров не личи нищо друго освен страх.\n\r\nИван Христов от НПО \"Зелен Младост\" отговори на твърденията на Тодорова и защити Десислава Иванчева. Той посочи, че не вярва тя да е взела подкуп и по думите му всичко е нагласено.\n\r\n\"Самата прокуратура бяга от основно доказателство - т. нар. \"светване като коледна елха\". Афишира се едва ли не, че тя е светнала навсякъде. Никъде в тези СРС-та не става дума, че тя е искала подкуп. Иванчева не е подкупна\", обясни Христов пред Bulgaria ON AIR.\n\r\n\"Презастрояването в \"Младост\" е факт от години и никой от Столичния общински съвет не обръща внимание. ГЕРБ се опитват да изкарат протестите противозаконни, което не е истина\", каза още Тодорова.", "date": "2018.05.02", "title": "От осанна до разпни я: Иванчева – склонна да си иска"}
{"url": "https://www.dnes.bg/za-da-se-razbirame/2018/05/02/liubovniiat-vi-horoskop-za-mesec-mai-2018-a.375176", "text": "Добре дошъл, май! Поглеждаме към звездната карта, защото знаем, че ни очаква нещо вълнуващо в любовен план. Ще има космическо движение, което ще окаже силна промяна върху любовния ни живот. Повече за това какво ви очаква в любовта вижте в следващите редове.\r\n\r\nПромяната е във въздуха този месец и тя определено ще доведе до повече стабилност в любовта. От 2011 година Уран, който е планета на хаоса, ви причиняваше върхове и спадове във взаимоотношенията. За щастие, това е на път да се промени. Възможно е да сте били неспокойни да изразите своята истинска индивидуалност, да сте били подтикнати да предизвикате всякакви промени в любовния си живот, за да сте сигурни, че наистина ще бъдете чути.\r\r\n                    \r\n                    Този месец, на 15 май, Уран ще се отправи към знака на Телец и ще ви даде почивка от цялата нестабилност до 6 ноември. През следващите няколко месеца ще имате възможност да преразгледате любовните си взаимоотношения.\r\nНеобвързаните Овни е добре да обърнат повече внимание на социалния си живот, а тези които се намират във връзка ще се радват на хармония с половинката. Най-накрая ще осъзнаете защо се нуждаете от нещо наистина добро в любовта.\r\n\r\nАко любовният ви живот напоследък се движи като в коловоз, то през май това ще се промени. До 15 май ще разберете, че имате нужда от промяна. Някой, към когото имате чувства, това може да е постоянен партньор или не, може би вече няма да бъде част от живота ви.\r\nУран ще се премести във вашия знак на 15 май, а неговото движение ще съвпадне и с новолунието. Предстоят промени, а вие сте готови да поставите неочаквано ново начало в живота и любовта и вероятно ще бъде свързано с нещо, за което не сте имали смелостта досега.\r\nИмайте куража да живеете и обичате, каквито никога преди не сте имали. Това е първият месец от останалата част от живота ви. Вие избирате дали да имате нестабилност или да преживеете нови вълнения.\r\n", "date": "2018.05.02", "title": "Любовният ви хороскоп за месец май 2018-а"}
{"url": "https://www.dnes.bg/temida/2018/05/02/pavlovi-s-prisyda-3-g-uslovna-i-5-g-bez-zybolechenie.375256", "text": "Софийският градски съд даде 3 години условна присъда на бившия кандидат за депутат от РБ и зъболекар д-р Валентин Павлов за смъртта на дете в клиниката му \"ЕО Дент\". \r\nСъщата присъда получиха съпругата му Венета Павлова и д-р Йоанна Филипова. Те нямат право и да упражняват професията си 5 години, пише \"Труд\". \r\nТрагедията с 14-годишния Алекс се случи на 14 юни 2016 г. Той бил приет за операция на киста на долната челюст, която била направена под пълна упойка от д-р Павлов.\n\n\n\n\r\nСъстоянието на детето обаче рязко се влошило, било преместено в \"Пирогов\", но починало.\r\nСпоред обвинението клиниката не разполагала с логистична и материална обезпеченост, в случай че възникне усложнение и д-р Павлов е знаел за това. \r\r\n                    \r\n                    Детето получило тахикардия, затруднено дишане и други симптоми, за които предупреждава листовката на използваната от доктора упойка.\r\nВ същото указание пише, че в подобни случаи трябва незабавно на пациента да се бие венозна инжекция от донтролен натрий. \r\nФатални били 15-20 минути, но повече от час детето не получило този медикамент, който не бил наличен в клиниката, твърдят още от прокуратурата.\r\nСпоред д-р Павлов обаче причината за смъртта на Алекс е генетично заболяване, а не лекарски грешки.\r\nТой твърди, че е направил всички необходими изследвания - скенери, панорамни снимки, но появата на малигнена хирептермия е била шокираща за тях.\r\nПо отношение на решението за приложената упойка, довела до фаталния край от извършената операция, докторът обясни, че то е взето със съгласието на родителите, като майката е подписала информирано съгласие.\r\n\"Най-жалкото е, че детето го няма. Най-жалкото е, че ние направихме всичко възможно да го спасим\", коментира преди време Павлов.", "date": "2018.05.02", "title": "Павлови с присъда! 3 г. условна и 5 г. без зъболечение"}
{"url": "https://www.dnes.bg/notifikacii/2018/05/02/mo-prashta-v-istanbul-kugyr-a-pribirat-s-nego-bolnata-tedi.375258", "text": "Очаква се българката, която е в болница в Бразилия, да бъде транспортирана до страната ни в петък с военно-транспортния хеликоптер \"Кугър\", съобщиха от Министерството на отбраната.\n\n\n\n\r\nПреди това тя ще лети от Сао Пауло до Истанбул със специален медицински самолет. \n\r\n32-годишната Теодора Маджарова има рак на гърдата. Тя заминава със съпруга си Александър за Бразилия за лечение при медиум, но състоянието ѝ внезапно се влошило.\n\r\nОттогава тя е на легло - не е в кома и диша самостоятелно, но никоя авиокомпания не искаше да превози семейството обратно у нас.\n\r\nИсторията на Теодора, която  първа разказа, трогна много българи и за два дни бяха събрани над 77 хиляди лева за транспортирането на младата жена до клиниката \"Анадолу\" в Турция.\r\nОттам до България тя ще лети с военно-транспортния хеликоптер \"Кугър\", ако състоянието ѝ позволява.\r\nТя ще кацне на Летище \"Враждебна\", където ще я очаква специализирана линейка.\n\r\n ", "date": "2018.05.02", "title": "МО праща в Истанбул \"Кугър\"-а, прибират с него болната Теди"}
{"url": "https://www.dnes.bg/world/2018/05/02/demonstranti-blokirat-pytishta-v-erevan.375257", "text": "В Армения бяха възобновени протестните акции, след като парламентът вчера не избра опозиционния лидер Никол Пашинян за премиер, съобщи ТАСС. \n\r\nДемонстранти започнаха да блокират пътищата в столицата Ереван, включително шосетата към летищата. Блокирани са също автомагистралите Юг-Север и Арарат-Ереван.\n\n\n\r\nНяколкостотин студенти сутринта блокираха централните улици. \"На призива ни откликнаха всички ВУЗ-ове в столицата. Настояваме /управляващата/ Републиканска партия да напусне властта и да гласува за народния кандидат за премиер Никол Пашинян\", заяви пред агенцията лидерът на студентското движение Давид Петросян.\r\n                    \r\n                    \r\nНа извънредната си сесия парламентът отхвърли кандидатурата на Пашинян за премиерския пост. В подкрепа на Пашинян, който беше единственият кандидат, гласуваха 45 депутати при 53 необходими да получи мнозинство в 105-местното Национално събрание. Минути преди това управляващата Републиканска партия на Армения обяви, че ще гласува против него. \r\n/БТА/", "date": "2018.05.02", "title": "Демонстранти блокират пътища в Ереван"}
{"url": "https://www.dnes.bg/sofia/2018/05/02/na-polovin-vek-i-na-550-000-km-lineikite-koito-ni-spasiavat.375245", "text": "Линейка, произведена през далечната 1973 година, спасява човешки животи в София. Тя е собственост на Центъра за спешна медицинска помощ за София-град и област и независимо че е на преклонна възраст, излиза на улиците, макар и по-рядко от останалите. Това пише \"Монитор\", цитирайки свои източници от Спешна помощ.\r\nДруга от линейките в София вече е навъртяла 550 000 километра. Тя не е на половин век, а е произведена едва през 2004 година и според работещите в Центъра за спешна помощ е в отлично състояние въпреки километража.\r\nНай-новите линейки в софийската Бърза помощ са произведени през 2015 година. Те са цели четири – две от тях хвърчат по улиците в столицата, а други две – по пътищата на областта. \n\n\n\r\r\n                    \r\n                    Средният пробег в автопарка е 350 000 километра. Той се състои от 83 линейки, които обслужват София-град и област. Общо броят им в страната е 556.\r\nНай-много са колите в София, а най-малко - в Търговище. На повечето места те са купени след 2007 година. Има и автомобили, закупени между 1994 г. и 2000 г. които се използват най вече за дублиране на основните коли в случай на авария или ремонт, какъвто е случаят с доайена на линейките в софийския център за спешна медицинска помощ.\r\nВ плановете на Здравното министерство влиза обновяване на автопарка с 400 нови линейки като подмяната според здравния министър ще започне още в края на тази година.\r\nВ момента екип на министерството подготвя документацията за обявяване на обществена поръчка. Новият автопарк е по проект \"Регионална здравна инфраструктура\" за модернизиране на спешната помощ в страната.\r\nФинансирането му е за 163 млн. лева. Той се осъществява по оперативната програма \"Региони в растеж\".\r\nОбщо 365 пък са мобилните спешни екипи в страната, като най-много те са в столицата - 78, а най-малко в Търговище – 12. В Благоевград действащите сега са 31 линейки, в Бургас - 34, във Варна - 27, във Велико Търново – 21. Колите на Спешна помощ във Видин са 16, във Враца - 18, Габрово - 15, Добрич - 20, Кърджали - 23, Кюстендил - 17, Ловеч -24, Монтана - 15, Пазарджик – 29. В Перник линейките са 17, в Плевен - 25, Пловдив - 48, Разград и Силистра - по 14, Русе - 22, Сливен - 18, Смолян – 27. Стара Загора разполага с 30 автомобила на спешна помощ, в Хасково - 23, в Шумен – 18, и в Ямбол – 19.\r\nС линейка разполагат и някои от филиалите, а други ползват общо колите на центъра майка. 28-те са центровете за спешна помощ, а филиалите са 194.\r\nВ провинцията като цяло глад за спешни лекари, медицински сестри и фелдшери в този сектор няма. В столицата обаче картината е съвършено различна. 110 спешни лекари не достигат на Центъра за спешна медицинска помощ за София – град и област. Там разполагат с щат за 265 лекари, а към момента са заети само 155 места. По щат средният медицински персонал, в който влизат парамедици, медицински сестри, фелдшери и акушерки, трябва да се състои от 262 човека, но заетите места са 236. Шофьорите трябва да са 275, но са заети 259 места, т.е. има 16 свободни щата.\n\r\n ", "date": "2018.05.02", "title": "На половин век и на 550 000 км! Линейките, които ни спасяват…"}
{"url": "https://www.dnes.bg/stranata/2018/05/02/pirogov-spasi-jivota-na-7-godishno-s-mozychna-fraktura.375259", "text": "Неврохирурзи от УМБАЛСМ \"Пирогов\" спасиха живота на 7-годишно момче, пострадало при падане от колело, съобщиха от болницата. \r\nМалчуганът е докаран вчера от Монтана, детето е прието в болницата в нощта на 30 април срещу първи май. \r\nИзследванията са показали, че има открита фрактура на черепа с притискане на мозъка. \r\nНалага се незабавна операция. За да я извърши, в операционната веднага влизат д-р Петър Илков и екипът му, а анестезиолог е д-р Боряна Янева.\r\nПироговските лекари оперират цяла нощ. Д-р Илков извършва животоспасяващата операция, след което детето е настанено за лечение в Детска реанимация, където е поставено под активни интензивни грижи и наблюдение.\r\nВ момента момчето се възстановява добре. То е в съзнание, контактно и адекватно.", "date": "2018.05.02", "title": "\"Пирогов\" спаси живота на 7-годишно с мозъчна фрактура"}
{"url": "https://www.dnes.bg/zvezdi/2018/05/02/svatbata-na-monika-valerieva-miraj-mnim-li-e-godenikyt.375261", "text": "Моника Валериева няма да се види като булка. Плеймейтката се хвалеше през последния месец, че ще мине под венчило с богаташ от Катар, дори бил принц. Но принцът така и веднъж не се появи до нея, пише . \n\r\nМоника се похвали и с годежен пръстен, който струвал десетки хиляди долара. Сватба обаче няма да има.\n\r\n\"Почти година след като се срещнахме, аз и мъжът, който беше до мен, се разделяме! Не бих занимавала никого с една житейска история, но много телевизии и списания ме потърсиха относно годежа ми! Който беше факт! Много хора ме поздравиха и искрено се зарадваха за нас, но животът поднася страхотни изненади, понякога шокиращи. Някой ден със сигурност ще разкажа какво се е случило, но се надявам сега да ме уважите от негативни коментари. Благодаря за подкрепата\", написа Валериева в Instagram.\r\n                    \r\n                    \r\nПразненството с мистериозния годеник трябваше да се състои в Дубай, но се появиха и съмнения, че такава връзка изобщо е съществувала. Единствените признаци на любов бяха снимките й с големи букети и скъпи подаръци, но с подобни букети се хвалят и други плеймейтки. Даже имаше случаи, в които родни красавици крадяха снимки от други потребители, само и само да докажат, че някой харчи доста пари за кошници с рози за тях.\r\n\r\n ", "date": "2018.05.02", "title": "Сватбата на Моника Валериева мираж, мним ли е годеникът?"}
{"url": "https://www.dnes.bg/sofia/2018/05/02/eto-kyde-niama-da-ima-voda-na-3-mai.375266", "text": "На 03 май 2018 г. (четвъртък), във връзка с подмяна на сградно водопроводно отклонение до бл.110 жк. \"Люлин\" 10, се налага спиране на водоподаването от 09:00 до 17:00 часа на клиентите на \"Софийска вода\", живеещи в района на: бл. 110, бл. 110П, бл. 169, бл. 108, бл. 109, бл. 151 до 157, бл. 153А\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Тома Давидов\" ъгъла с ул. \"Гоце Делчев\".\n\r\nНа 03 май 2018 г. (четвъртък), във връзка с подмяна на сградно водопроводно отклонение на ул. \"Юрий Гагарин\" жк. \"Изток\", се налага спиране на водоподаването от 10:00 до 22:00 часа на живеещите в района на: ул. \"Атанас Далчев\" от ул. \"Райко Алексиев\" до бул. \"Цариградско шосе\", ул. \"Юрий Гагарин\" от ул. \"Фредерик Жолио Кюри\" до ул. \"Тарас Шевченко\", ул. \"Райко Алексиев\" от ул. \"Атанас Далчев\" до ул. \"Люлякова градина\",  ул. \"Фредерик Жолио Кюри\" № 1 бл.38, бул. \"Цариградско шосе\" №18 бл.13.\r\n                    \r\n                    \r\nПри продължителност на строително-ремонтните дейности над 12 часа алтернативно водоснабдяване с водоноска ще има на адрес: ул. \"Атанас Далчев\" ъгъла с ул. \"Юрий Гагарин\".\n\r\nНа 03 май 2018 г. (четвъртък), във връзка с изграждане на сградно водопроводно отклонение на ул. \"Българска морава\" жк. \"Зона Б-5\", се налага спиране на водоподаването от 10:00 до 17:00 часа на клиентите, живеещи в района на: ул. \"Българска морава\" от ул. \"Цар Симеон\" до ул. \"Св. Св. Кирил и Методий\". \n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Българска морава\" ъгъла с ул. \"Св. Св. Кирил и Методий\". \n\r\nНа 03 май 2018 г. (четвъртък), във връзка с пресвързване на сградно водопроводно отклонение на ул. \"Самоковско шосе\" местност \"Детски град\" община \"Панчарево\", се налага спиране на водоподаването от 09:00 до 21:00 часа на клиентите на \"Софийска вода\", живеещи в района на: ул. \"Синя светлина\", ул. \"Понор\", по ул. \"Самоковско шосе\" от ул. \"Синя светлина\" до ул. \"Гауди\" (западната лента на движение).\n\r\nПри продължителност на строително-ремонтните дейности над 12 часа дружеството ще осигури алтернативно водоснабдяване с водоноска на адрес: ул. \"Самоковско шосе\" ъгъла с ул. \"Синя светлина\". \n\r\nНа 03 май 2018 г. (четвъртък), във връзка с подмяна на сградно водопроводно отклонение на ул. \"Димитър Бочуков\" кв. \"Орландовци\", се налага спиране на водоподаването от 09:00 до 17:00 часа на клиентите на \"Софийска вода\", живеещи в района на: ул. \"Димитър Бочуков\". \n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Димитър Бочуков\" ъгъла с ул. \"Първа българска армия\".\n\r\nНа 03 май 2018 г. (четвъртък), във връзка с подмяна на сградно водопроводно отклонение на ул. \"Околовръстна\" с. Казичене, се налага спиране на водоподаването от 10:00 до 18:00 часа на клиентите на \"Софийска вода\", живеещи в района на: ул. \"Христо Попбожилов\", ул. \"Отец Паисий\", ул. \"Освобождение\", ул. \"Траянов път\". \n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Отец Паисий\" ъгъла с ул. \"Освобождение\".\n\r\nНа 03 май 2018 г. (четвъртък), във връзка с подмяна на сградно водопроводно отклонение на ул. \"Отец Паисий\" с. Казичене, се налага спиране на водоподаването от 09:30 до 17:30 часа на клиентите, живеещи в района на: ул. \"Околовръстна\" от ул. \"Пейо Яворов\" до ул. \"Цар Борис III\" до ул. \"Христо Ботев\" до ул. \"Околовръстна\", ул. \"Серафим Стоев\", ул. \"Трети март\".\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Околовръстна\" №20.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.\n\r\n\"Софийска вода\" АД предварително се извинява на своите клиенти за причинените временни неудобства!\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.05.02", "title": "Ето къде няма да има вода на 3 май!"}
{"url": "https://www.dnes.bg/politika/2018/05/02/bsp-da-ostavi-gerb-da-se-pyrji-v-sobstven-sos.375262", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДействията на БСП срещу управляващите вече не са интересни. Понякога си мисля, че ще спечелят много повече, ако спрат да се появяват и оставят ГЕРБ да се \"пържи в собствен сос\", да ползва негатива от собствените си гафове. Социалистите толкова упорито блъскат правителството, че не му дават да падне. Това каза в студиото на \"България сутрин\" изпълнителният директор на \"Галъп интернешънъл\" Първан Симеонов.\r\n \r\nПо думите му червените са прекалено активни и по този начин дават възможност на управляващите да обяснят всеки свой гаф с оправданието, че това е работа на опозицията. \n\r\nПред  политологът коментира още, че докато БСП се движи в една \"предвидима величина\", президентът Румен Радев се опитва да бъде острие на цялата опозиция. \r\n                    \r\n                    \r\n\"Играта на държавния глава е опасна. От една страна той е избран, за да бъде коректив, а от друга - за да обединява. Социалистите съвсем логично пък се опитват да се \"пакетират\" с него, тъй като е много висока рейтингова фигура. По този начин обаче му правят мечешка услуга, защото го карат да изглежда партиец\", подчерта Първан Симеонов.\n\r\nТой посочи, че управляващите безспорно виждат конкурент в  лицето на президента и затова се опитват да рушат неговия рейтинг.\r\n ", "date": "2018.05.02", "title": "БСП да остави ГЕРБ... Да се \"пържи в собствен сос\""}
{"url": "https://www.dnes.bg/televizia/2018/05/02/syprotivata-se-radva-na-uspeha-v-edno-frensko-selo.374530", "text": "В последния дванадесети епизод от пети сезон на сериала \"Едно френско село\" съпротивата се радва на успеха от организирания парад, но германците не чакат дълго за да отвърнат на удара.\r\nНемските и френските власти нареждат многобройни арести и се обвиняват взаймно за невниманието на другия. Хайнрих се възползва от създалата се ситуация за да отмъсти на Шасань. Заловен и пратен в затвора, той открива Марсел, чиято екзекуция е насрочена за следващия ден.\r\nБерио, междувременно завърнал се от Лион, научава за цялата операция от Маргюрит и Люсиен.\r\nГледайте \"Едно френско село\" всеки делник от 20:30 часа по телевизия ", "date": "2018.05.02", "title": "Съпротивата се радва на успеха в \"Едно френско село\""}
{"url": "https://www.dnes.bg/politika/2018/05/02/kan-kubrat-zaplaha-za-bat-sali-tata-na-vlast.375265", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСпоред Агенцията по вписванията нарушаваме член 1 от Конституцията, в който се казва, че България е парламентарна република, а не президентска. Такава промяна не можело да се извърши. Това не е вярно.\r\nТака проф. Божидар Димитров коментира в \"България сутрин\" отказа на Агенцията по вписванията да регистрира основаното от него Национално движение \"Кан Кубрат\".\n\r\n\"Според чл.158 Велико Народно събрание или референдум може да премахне не някой член от Конституцията, а цялата Конституция. Ние ще се борим за това\", допълни Димитров.\r\nПрофесорът обясни, че мотивите за отказа не са сериозни и очаква подкрепа от хора като Бойко Борисов и Валентин Радев.\r\r\n                    \r\n                    \"Ние сме заплаха за около 2/3 от политическия елит. Много ще изчезнат от политическата сцена, ако ние дойдем. Ние се борим срещу влиянието на партиите. Искаме от 240 депутатите да станат 100. Те са напълно достатъчно да коват закони, а не две седмици да разсъждават дали е имало Народен съд\", отбеляза още основателят на движение \"Кан Кубрат\".\r\nСпоред него националното движение е \"заплаха за много Бат Сали-та, които в момента са на власт\".\n\r\n\"Смяна на Конституцията може да стане. Търсим подкрепа не само от Слави Трифонов, а и от организации като партия \"Възраждане\", \"Зелените\" и други. Все още не съм обявил референдум. Чакам НС да свика ВНС. Кога Божидар Димитров се е отказвал?\", подчерта историкът пред .\r\nДимитров отбеляза, че има хора, които са се отказали от участие в движението, само защото ги грози уволнение от държавна работа.\r\n ", "date": "2018.05.02", "title": "\"Кан Кубрат\": Заплаха за \"Бат Сали-тата\" на власт!"}
{"url": "https://www.dnes.bg/notifikacii/2018/05/02/zukyrbyrg-umoliava-razrabotchicite-rabotete-s-nas.375264", "text": "Главният изпълнителен директор на Facebook Марк Зукърбърг отправи послание към разработчиците: трябва да продължите да правите приложения и инструменти за потребители, въпреки че социалната мрежа се бори с \r\nразследвания във връзка с опазването на личните данни и речта на омразата, пише Bloomberg.\n\r\n\"Всички ние имаме предизвикателства, с които да се борим, но също така се нуждаем от оптимизъм\", коментира той по време на конференцията за разработчици F8 в Сан Хосе, Калифорния.\n\r\nНай-трудната част от годината не беше кризата със сигурността на данните или някой от другите скандали, а решаването как да накараме Facebook да продължи да гради бизнеса си, обясни Зукърбърг. \r\nКризата, която се разрази през последните седмици във връзка с това, че Facebook е споделяла лични данни на потребители с трети страни, накара компанията да спре някои от инструментите си за разработчици на приложения.\n\r\nТова предизвика недоволство у част от разработчиците, които разчитат на платформата, за да достигат до потребителите. На F8 Зукърбърг заяви, че е фокусиран върху това да се увери, че разработчиците на приложения на Facebook създават софтуер, който на първо място е добър за света, особено този, който помага на хората да създават нови връзки.\n\r\n\"Знам, че по-голямата част от вас е фокусирана върху изграждането на добри неща\", коментира Зукърбърг.. Сред новите инструменти на Facebook, които свързват хората, се нареди и приложение за срещи, чиято цел е да свързва такива, които не се познават и затвърждаването на връзките  Зукърбърг уточни, че то е за изграждане на дългосрочни отношения.\r\nОще технологични новини четете на ", "date": "2018.05.02", "title": "Зукърбърг умолява разработчиците: Работете с нас!"}
{"url": "https://www.dnes.bg/temida/2018/05/02/arestant-osydi-zatvorite-bil-pod-kliuch-i-sam.375271", "text": "Мъж, обвинен за въоръжен грабеж, осъди Главна дирекция \"Изпълнение на наказанията\" заради нечовешки условия в пазарджишкия арест. Арестантът Джемал Аликов от Пещера е предявил иск за 35 000 лева.\r\nАдминистративният съд в Пазарджик обаче го уважи частично – за 800 лева, съобщи \"Дарик\".\r\nДжемал прекарал в ареста от 8 януари до 5 октомври 2016 г. Той обвинява полицията, че го е държала сам, което той намира за нечовешко и унизително отношение. Мъжът се оплаква и че непрекъснато е бил заключен и го пускали само за по час на ден да се раздвижи. Освен това нямал самостоятелна тоалетна, а се налагало да я ползва по график с други арестанти.\r\nДжемал обяснява и че е непушач и мюсюлманин, но нито бил настанен в килия за непушачи, нито храната била съобразена с религията му.\r\r\n                    \r\n                    Аликов е един от тримата обвинени за дръзкия въоръжен грабеж от офиса на пазарджишкия бизнесмен Спас Спасов на 21 декември 2015 година.\r\nИзвършителите са откраднали над 35 000 лева, килограм злато и мобилни телефони. Съдебният процес започна в края на миналата година, като след доста отлагания в момента е стигнал до разпит на свидетели и вещи лица.\r\nДруг подсъдим по същото дело – пловдивчанинът Васил Атанасов, свидетелства на Аликов по настоящия казус. Третият е аржентинецът с испанско гражданство Фернандо Кастро. Той пък успя да осъди ГДИН през декември 2017-та, също за нечовешки и унизителни условия в ареста. И неговият иск беше за 35 000 лева, от които бяха уважени 1 800 лева.", "date": "2018.05.02", "title": "Арестант осъди затворите – бил под ключ и сам"}
{"url": "https://www.dnes.bg/world/2018/05/02/trymp-sam-napisal-medicinsko-che-e-v-prekrasno-zdrave.375272", "text": "Писмото на нюйоркския личен лекар на Доналд Тръмп от времето на предизборната му кампания през 2015 г., в което се твърди, че Тръмп ще е най-здравият човек, избиран някога за президент, било съставено от самия Тръмп, съобщи лекарят Харолд Борнстийн.\r\n\"Той ми продиктува цялото писмо. Не го писах аз\", заяви пред телевизия Си Ен Ен д-р Борнстийн, който казва, че бил личен лекар на на Тръмп от 1980 г.Лекарят не беше открит за коментар, но по-късно в интервю за телевизия Ен Би Си той потвърди думите си, посочва Ройтерс.\r\n\"Г-н Тръмп беше подложен наскоро на пълен медицински преглед, който показа само положителни резултати\", гласеше писмото, подписано от Борнстийн. \"Кръвното му налягане е 110 на 65, а лабораторните резултати са удивително добри. Физическата му сила и издръжливост са забележителни. Мога да заявя недвусмислено, че ако бъде избран, г-н Тръмп ще е най-здравият човек, заемал някога президентския пост\", се казваше в медицинската бележка.\r\n                    \r\n                    \r\nПред Ен Би Си Борнстеийн определи характеристиката \"най-здрав\" като \"черен хумор\".\n\r\nТръмп прочел на глас текста, докато Борнстийн и жена му пътували с кола през Сентръл парк, каза за Си Ен Ен лекарят. Кампанията на Тръмп публикува писмото през декември 2015 г.\n\r\nТръмп диктуваше писмото, а аз трябваше да му кажа какво да не пише в него, заяви докторът. Тези твърдения противоречат на изказването му от август 2016 г., че \"нахвърлил бележката за пет минути, докато шофьорът го чакал\".\n\r\nПо-рано вчера Борнстийн каза, че през февруари 2017 г. дългогодишният бодигард на Тръмп Кийт Шилър и още двама души нахлули в офиса му и иззели медицинската документация на Тръмп. Това станало два дни, след като лекарят казал за един вестник, че от години предписва на Тръмп лекарство за растеж на косата, пише британският в. \"Гардиън\".\n\r\nВчера говорителката на Белия дом Сара Сандърс съобщи на редовен брифинг, че документацията била иззета съгласно \"стандартна оперативна процедура\" при встъпване в длъжност на нов президент, отбелязва Ройтерс.\r\n \r\n/БТА/\n\r\n ", "date": "2018.05.02", "title": "Тръмп сам написал медицинско, че е в прекрасно здраве"}
{"url": "https://www.dnes.bg/politika/2018/05/02/i-sled-brexit-shte-pravim-operacii-za-milioni-paundi.375273", "text": "Въпреки Brexit Великобритания и България ще продължат близкото си сътрудничество в борбата с организираната престъпност. Това стана ясно след среща на посланик Ема Хопкинс с премиера Бойко Борисов в Министерския съвет. Дипломатът присъства и на регулярната среща на Борисов с шефове на службите всяка сряда.\n\r\nБританският посланик отчете, че двете страни имат добро взаимодействие в борбата с престъпността и даде конкретен пример с производството на нелегални цигари.\n\r\nБорисов пък разкри по-късно пред министрите си, че притиснати у нас, престъпниците изнесли фабриките си на Острова.\n\r\n\"Нашите служби работят много добре с Великобритания. Стотици милиони паунди операции правим с тях“, каза премиерът в началото на правителственото заседание.\r\n                    \r\n                    \r\n\"Когато отчитахме най-ниските нива на контрабанда в България и най-високите във Великобритания, се оказах прав. По 200 млн. паунда само тая фабрика произвежда в Ирландия с български участници – цигари. Но ние си продължаваме след тях, докато ги хванем и във Великобритания“, разказа той.\n\r\nВътрешният министър Валентин Радев каза пред журналисти, че доброто сътрудничество между службите на двете страни e от над 15 години и на срещата премиерът Борисов дал много положителни примери за него. Радев информира, че до края на месеца в МВР ще се проведе традиционната среща с всички посланици на страни у нас във връзка с туризма през летния сезон и мерките за охрана на реда. \n\r\nНа нея ще бъдат предоставени и данни как България се справя с опазването на границите си и с прекъсването на канали за контрабанда на стоки.\r\n ", "date": "2018.05.02", "title": "И след Brexit: Ще правим операции за милиони паунди!"}
{"url": "https://www.dnes.bg/crime/2018/05/02/zakopchaha-obirdjiia-otkradnal-ot-baba.375269", "text": "На 28 април в полицейското управлението във Велико Търново съдействие е потърсила 86-годишна жена от с. Пчелище.\r\nБабата обяснила, че в периода 26-28 април неизвестен е проникнал през незаключена врата в жилището й и е отмъкнал 400 лева.\r\nПо случая е била образувана преписка. От проведените до момента действия по разследването е установено, че извършител на деянието е 41-годишния Г. А. от същото село. \r\nМъжът е известен на полицията и осъждан. Той е направил самопризнания. Материалите по случая ще бъдат докладвани в прокуратурата, пише .\r\n ", "date": "2018.05.02", "title": "Закопчаха обирджия, откраднал от баба"}
{"url": "https://www.dnes.bg/usa/2018/05/02/bylgarska-nahodchivost-naemash-syrbi-za-plantaciite-si-s-kanabis-v-sasht.375263", "text": "Млади сърби заминават за Съединените щати, за да изживеят \"американската мечта\", после започват добре платена работа в легални плантации за марихуана, но много скоро отиват крачка напред - в желанието за бърза печалба започват криминална кариера с разпространението на наркотика, пише белградският в. \"Блиц\".\n\r\nПо хълмовете край Сан Франциско има плантации, държани от българи, които са ги разделили между свои роднини и отглеждат в тях марихуана. \n\r\nВ тези плантации работят и сърби, черногорци и македонци, които често печелят по 5-6 хиляди долара, твърди вестникът. Освен легалната работа обаче често се случва българите да предложат на работниците си и незаконни дейности за четири пъти по-високо заплащане, казва източник на вестника, който живее в САЩ от 15 години и е запознат със ситуацията в престъпния свят.\r\n                    \r\n                    \r\nПървата крачка към пропастта на престъпността, от която няма излизане, е транспортът на голямо количество марихуана в други американски щати, където тя не е легализирана. Същият източник твърди, че хората, транспортиращи марихуаната, понякога пренасят и кокаин.\n\r\n\"Блиц\" отбелязва, че тези плантации действат като затворени комуни, откъдето на работниците е забранено да излизат, пише БТА. \n\r\nЖени от Русия и Беларус кълцат марихуана в кухнята, а мъже от Сърбия и Македония работят на полето. Само на един човек е разрешено да ходи до Сан Франциско, за да купува храна за всички работници, казва източникът на вестника.\r\nТой добавя, че младежите, работещи в плантациите, често са немарливи към здравето си и прекарват месеци в полето без маски на лицата си и без да знаят, че растенията се пръскат с пестициди и хербициди.", "date": "2018.05.02", "title": "Българска находчивост! Наемаш сърби за плантациите си с канабис в САЩ"}
{"url": "https://www.dnes.bg/obshtestvo/2018/05/02/prolet-peika-v-parka-iliicho-i-gergana-liubov-sys-7-stotinki-v-djoba.375276", "text": "Семейство живее близо месец на една от пейките, намиращи се в района на гаровия площад в Кюстендил. Тежката съдба сполетяла Илийчо Петков и жена му Гергана преди повече от 20 дни. \n\r\nПървоначално те обитавали гарсониера под наем, но там натрупали дългове в размер на 700 лв. и се наложило да напуснат жилището.\n\r\n\"Аз съм от Пловдивско село, но любовта ме доведе тук в Кюстендил. Аз съм 53-годишен и от 2015 година живея в града. Първоначално живеех с друга жена за кратко, с която се бях запознал по интернет, но след това се влюбих лудо в Гергана /52 г./ и ето ни сега тук, спим по пейките. Нямаме пари за хляб, нямаме подслон, представяте ли си какво ми е 20 дни да не се изкъпя. Аз съм чист човек и това ме влудява\", разказва с насълзени очи пред \"Монитор\" Илийчо. Той самия опитал за известно време да живее при тъща си, но с жена му били изгонени. Работил преди няколко месеца и в строителна фирма, но го хванало съкращението и от тогава няма пари и за насъщния.\r\n                    \r\n                    \r\n\"Преди няколко месеца си пуснах обява в един вестник, че нямаме дом и ни се обади една жена от Варна. Прибра ни за 3 месеца, но нещата пак не ни се получиха. Жена ми получи тогава помощ за отопление в размер на 365 лв., но парите свършиха. Намерих временна работа, но ме викаха само ден-два в седмица и така се наложи отново да се върнем тук и да търсим препитание в Кюстендил\", обяснява още 53-годишният мъж.\n\r\nТака от 13 април мъжът обитава една от пейките в района на гарата в Кюстендил. По негови думи Гергана се опитала да се върне при майка си, но след множество обиди и тормоз жената последвала Илийчо. \n\r\n\"Майка ми е много лош човек. Не ме обича. Стигна се дори да ме заключва, представете си\", обяснява с насълзени очи Гергана.\n\r\nВ момента единствената надежда на семейството е да си намери дом и постоянна работа, за да могат да се издържат. Помощ им предложили социални работници, но те отказали, тъй като трябвало да отидат в дома за възрастни хора в Благоевград или София. \n\r\n\"Няма как да се помолим и за общинско жилище, защото аз се водя жител на Пловдив. За да отида да си оправя документите ми трябват поне 100 лв., а в момента имам едва 7 стотинки. За първи път оставаме на улицата и се срамуваме страшно много. За нас това е страшно унизително. Ето днес ще ни се наложи да просим, за да си купим хляб. Представяте ли си. Молим се единствено ако някой може да ни помогне. Единствената екстра, с която разполагам е мобилен телефон. Ето и номера ми – 0893 726 739, ако някой реши да ми се обади и да ми помогне с квартира и намирането на работа\", призова още безпризорния Илийчо.", "date": "2018.05.02", "title": "Пролет, пейка в парка... Илийчо и Гергана – любов със 7 стотинки в джоба"}
{"url": "https://www.dnes.bg/health/2018/05/02/bulimiia-nad-90-ot-sluchaite-sa-s-hranitelno-razstroistvo.375282", "text": "Булимия нервоза е разстройство на хранителното поведение, чието разпространение придобива епидемичен мащаб. Докато честотата на анорексията, бидейки достатъчно висока – около 20 случая на 100 000 души, то тази на булимията дори я надвишава – средно близо 36 души на 100 000. \r\nСредната възраст за появата на това заболяване е 15-30 годишна, като сред заболелите едва около 10-15% се падат на мъжкия пол, а останалите болни са жени. За булимията, както и за всички останали хранителни разстройства изобщо, е характерно, че се проявяват по-често у жени, най-вече през пубертетната и младежката възраст и в по-високите социални слоеве на развитите страни.\r\n \r\nКакто обикновено, бедата не идва сама – близо 80% от болните от хранително разстройство са засегнати и от други психиатрични заболявания – афективни, личностови и най-вече тревожни такива. Счита се, че в над 90% от случаите те предхождат равитието на хранителното разстройство.\r\n \r\nНа фона на всичко това, все още се счита, че половината от боледуващите изобщо не достигат до здравната система.\r\n \r\n\r\n \r\nОсновна нейна проява е булимичния синдром – пристъпи на неудържимо влечение към храна, последвани от екстремни компенсаторни мерки – като това се слува регулярно 1-3 и повече пъти дневно.\r\n \r\nОбикновено пристъпите на непреодолимото влечение към храната водят до механично и бързо поглъщане на големи количества висококалорична храна – иначе отбягвана и забранена – и са съпроводени с невъзможност за контрол върху храненето.\r\n \r\n", "date": "2018.05.02", "title": "Булимия – над 90% от случаите са с хранително разстройство"}
{"url": "https://www.dnes.bg/muzika/2018/05/02/miry-se-bori-s-vytreshnite-demoni-v-nov-janr.375295", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Мириян Костадинов - Мiry изследва темата за борбата с вътрешните демони в една рядко използвана у нас музикална форма - spoken word или рецитирана поезия.\n\r\nИзпълнителят на \"Inner Demons\" е сред първите български артисти, творящи в жанра, приет като отделна категория дори от наградите \"Грами\".\n\r\n\"Решението да направя нещо такова беше доста спонтанно. От много време насам мислех да се захвана, но докато не седнеш да пишеш текста не знаеш дали изобщо ще става за слушане и четене\", сподели в студиото на \"България сутрин\" Miry.\n\r\nMузикантът разказа още, че писането на песни в никакъв случай не трябва да бъде нещо крайно и тежко като занятие.\r\n                    \r\n                    \r\n\"Хубавите песни трябва да се пишат лесно, да са благозвучни и да се възприемат бързо. С този тип предизвикателство, spoken word, може да се захване всеки.\n\r\nИдеята е просто всеки ден да пишеш по една песен. По този начин няма излишно напрежение, защото знаеш, че всеки следващ ден ще създадеш нова музикална творба и не се самокритикуваш толкова\", посочи Мириян Костадинов пред .\n\r\n\"Inner Demons\" е четвъртият сингъл на Костадинов след \"I Won't Pray\", \"You Already Know\" и \"Blood Money\".\n\r\nПевецът е завършил \"изящно изкуство и дизайн\" в Англия, като музикалното му развитие започва именно там. Имал е няколко участия в лондонски клубове, както и на фестивали за поп и рок музика в Шефийлд, Лийдс и Хъдърсфийлд.\r\n ", "date": "2018.05.02", "title": "Miry се бори с \"вътрешните демони\" в нов жанр"}
{"url": "https://www.dnes.bg/cars/2018/05/02/iskash-sv-4444-vm-broish-1500-leva-na-kat.375291", "text": "Засиленият интерес към регистрационни номера на коли по избор вдига цената на таксата, която се плаща за това.\n\r\nРегистрационен номер с четири еднакви цифри вече ще струва 1500 лв., като в момента за това са дължими 1000 лв. За регистрационни номера с комбинация от цифри \"аа-вв\", \"ав-ва\" и \"ав-ав\", където \"а\" и \"в\" са различни числа от 0 до 9, както и за регистрационен номер с комбинация от четири цифри по желание ще се плаща по 300 лв., вместо досегашните 30 лв. и 50 лв. \r\nОт Министерския съвет мотивират решението с това, че предлаганата услуга е специална, а броят на тези номера – ограничен.\r\nПроменят се и такси, събирани по Закона за движението по пътищата. Определят се единни такси за първоначална регистрация на пътни превозни средства (ППС), за промяна в регистрацията на ППС със смяна на табели при регистрационен номер и за възстановяване на регистрацията на ППС с прекратена регистрация. \r\r\n                    \r\n                    Ще има и единна такса за промяна на регистрацията на ППС без смяна на табели с регистрационен номер.\r\nСпоред сега действащия ред се заплащат отделни такси за заявление за регистрация, за идентификация и проверка на техническата изправност, за издаване на свидетелство за регистрация, монтаж на табели и т.н. \r\nВъвеждането на единна такса за различните видове услуги по регистрация на превозни средства ще облекчи гражданите и ще стимулира заплащането на услугите чрез ПОС-терминални устройства. С тях са оборудвани всички пунктове за регистрация в звената \"Пътна полиция\" при СДВР и областните дирекции на МВР в страната.", "date": "2018.05.02", "title": "Искаш СВ 4444 ВМ, броиш 1500 лева на КАТ"}
{"url": "https://www.dnes.bg/politika/2018/05/02/sled-4-chasa-debati-i-razpravii-emil-hristov-ocelia.375308", "text": "\n\r\nСлед близо четири часа дебати за оставката му – зам.-шефът на парламента Емил Христов от ГЕРБ оцеля и запази поста си.\n\r\nТой получи подкрепата на всички от мнозинството, ДПС не участваха в гласуването, така че само левицата искаше да бъде сменен.\n\r\nГлавата му поискаха именно червените депутати, като причината да си навлече гнева на социалистите стана недопускането на представители на хора с увреждания в сградата на НС миналата седмица.\n\r\nГрупата беше поканена от БСП, но понеже носеха тениски с надпис: \"Системата ни убива\", мотото на националния им протест, охраната на НС отказа да ги пусне с обяснението, че според правилника за работата на парламента е забранено в сградата да се внасят рекламни и агитационни материали.\n\n\n\n\n\r\r\n                    \r\n                    И макар че самият Емил Христов се извини за случилото се и обясни, че не е знаел какво става, защото решението да не пусне хората с увреждания е било на шефа на охраната, от левицата настояха той да освободи поста с мотива, че не си върши работата.\n\r\nХристов обясни днес, че си е направил труда да провери каква е била практиката при предишните парламенти и се е оказало, че и друг път се е случвало охраната да спре групи, неотговарящи на правилата за влизане.\n\r\nТой обясни, че редът за влизане в сградата е определен преди доста години и гардовете го спазват стриктно, а самият той е водил пленарното заседание, когото хората с увреждания са били спрени.\n\r\nСпоред червения Филип Попов обаче именно заради него хората с увреждания са стояли повече от час пред парламента, а сега се оправдавал и си измивал ръцете с началника на охраната.\n\r\n\"Той контролира охраната, а тя отказва достъп на група хора с издадени надлежно пропуски, това поведение на Емил Христов уронва тежко авторитета на парламента и подкопава доверието в него\", скочи социалистът.\n\r\nСъпартиецът му Антон Кутев продължи с атаката като отсече, че хората с увреждания са най-неоправданата част от обществото, а политиците дори не искат да ги чуят.\n\r\n\"Може и да няма повече пари, но поне можем да им съчувстваме, те казват, че системата ги убива, а ние не искахме да ги чуем, те получават по 250 -300 лева на месец, а всички знаем, че с това не може да се живее\", настоя той.\n\r\nСветлана Найденова от ГЕРБ обаче беше категорична, че това е един изкуствен скандал.\n\r\n\"Отляво спекулирате с хората с увреждания и въобще темата за социалната политика, играете по тънката струна на популизма, вкарвайки скандали и провокация, а жертва на това стана сега и Емил Христов, въпреки че той обясни още на следващия ден, че не е бил запознат коректно със случая, че не той е спрял майките на деца с увреждания\", защити тя зам.-шефът на НС.\n\r\nСпоред Данаил Кирилов от ГЕРБ от БСП от две лъжи искат да възпроизведат една истина.\n\r\nДумата взе и Павел Шопов от Обединени патриоти, според когото най-големият успех на БСП след последните парламентарни избори е, че е успяла да разклати институцията Народно събрание с оставката на Димитър Главчев.\n\r\n\"Сега продължават и искат нова оставка, но хора на това ниво не се дават току - така\", отсече националистът.\n\r\nДокато течеше дебатът за оставката на Емил Христов част от депутатите се срещнаха с представители на хора с увреждания.\n\r\nТова пък стана причина шефката на НС Цвета Караянчева да наруши правилника, като си призна и сама. Тя даде 15 минути почивка в противоречие на разпоредбите на правилника на НС заради срещата.\n\r\nПрекъсването на заседанието стана по предложение на шефа на групата на ГЕРБ в НС Цветан Цветанов, а беше направено в зала от социалиста Драгомир Стойнев.\n\r\n\"Тъй като наруших правилника надявам се да не ми искате оставката\", призова все пак Караянчева.", "date": "2018.05.02", "title": "След 4 часа дебати и разправии: Емил Христов оцеля!"}
{"url": "https://www.dnes.bg/obshtestvo/2018/05/02/karakachanov-nash-samolet-moje-da-leti-za-tedi.375293", "text": "Вицепремиерът Красимир Каракачанов потвърди, че Министерството на отбраната има готовност да изпрати самолет до Турция, който да прибере у дома онкоболната Теодора Маджарова.\r\nТя и съпругът й ще летят в петък от Бразилия със специален медицински самолет.\r\nКаракачанов обясни, че миналата седмица от Външното ни министерство е имало запитване дали може да се извърши полет до Бразилия и обратно с един от \"Спартан\"-ите.\r\nПо думите му разстоянието е голямо, също и разходите, но определящо е било това, че за презареждане на самолета са необходими 4 кацания, което според медици от ВМА не е добре за самия пациент. Лекарите ще решат и дали от Турция болната жена ще бъде превозена по въздух или по земя – с линейка.\r\n                    \r\n                    \r\n32-годишната Теодора има рак на гърдата. Тя заминава със съпруга си Александър за Бразилия за лечение при медиум, но състоянието ѝ внезапно се влошило.\n\r\nОттогава тя е на легло - не е в кома и диша самостоятелно, но никоя авиокомпания не искаше да превози семейството обратно у нас.\n\n\r\nИсторията на Теодора, която  първа разказа, трогна много българи и за два дни бяха събрани над 77 хиляди лева за транспортирането на младата жена до клиниката \"Анадолу\" в Турция.\r\n ", "date": "2018.05.02", "title": "Каракачанов: Наш самолет може да лети за Теди!"}
{"url": "https://www.dnes.bg/eu/2018/05/02/shte-vrytne-li-es-krana-na-iztochnoevropeicite.375275", "text": "Европейският съюз ще вкара в употреба ново финансово оръжие в опит да обуздае това, което Брюксел нарича възход на нелибералния национализъм в източните части на блока, който заплашва неговите демократични основи.\r\nГолемият изборен успех на унгарския лидер Виктор Орбан – известен като „виктаторът“, от 8 април, както и битката за спасяване на независимостта на съдилищата в Полша предизвикаха тревога за бъдещето на ЕС след излизането на Великобритания от състава му.\r\nПредседателят на Европейската комисия Жан-Клод Юнкер, подкрепен от Германия, Франция и други богати европейски платци, ще представи предложенията в сряда като част от бюджета за следващия програмен период (2021-2027 г.), които ще обвържат еврофинансирането – на което бедните източневропейски страни разчитат, със спазването на върховенството на закона. Това съобщава агенция Ройтерс, позовавайки се на свои източници.\r\r\n                    \r\n                    „Има лидери, които флиртуват с друг набор от ценности“, посочва един от източниците на агенцията, имайки предвид призивите на Орбан за „нелиберална демокрация“ и несъгласието му с европейската миграционна политика. „Това е много по-голяма заплаха за Европа от Brexit“, допълва той.\r\nДетайлите около новия бюджет все още се уточняват и ще бъдат обект на допълнителни преговори. Но похарчените от ЕС нетни средства представляват над 4% от публичните разходи в Полша и над 7% в Унгария и това е фактор за силната подкрепа за еврочленството в двете страни.\r\nВ рамките на готвеното предложение средства ще може да бъдат отклонявани от страни, които не успяват да отговорят на задълженията си по договора за членство, свързани със спазването на върховенството на закона, като например независимост на съда.\r\n\r\n ", "date": "2018.05.02", "title": "Ще врътне ли ЕС крана на източноевропейците?"}
{"url": "https://www.dnes.bg/balkani/2018/05/02/v-syrbiia-tekst-na-pesen-na-ceca-v-uchebnik.375297", "text": "Снимка от учебник за пети клас, в който като пример са дадени стихове от песен на фолк певицата Цеца Величкович, предизвика лавина от противоречиви коментари в социалните мрежи в Сърбия, съобщава сръбският вестник \"Блиц\".\r\nПрез последните години все по-често в учебниците за основното училище или на тестовете за приемни изпити в Сърбия се включват примери или въпроси във връзка с публични личности, най-често представители на фолк музиката.\r\nВъпросната снимка с текст от песен на Цеца предизвика коренно противоположни реакции, пише БТА. Докато едни смятат, че на фолк музиката не й е мястото в учебниците, други подкрепят тази форма на онагледяване на материала за учениците от основните училища.\r\nСамата Цеца бе поласкана от включването на нейна песен в учебника, но коментира, че имало и по-хубави нейни текстове от този в учебника.", "date": "2018.05.02", "title": "В Сърбия: Текст на песен на Цеца – в учебник!"}
{"url": "https://www.dnes.bg/index/2018/05/02/snimai-predi-da-sym-si-razbil-glavata.375303", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Нова опасна тенденция завладява социалните мрежи. В световен мащаб все по-често се публикуват опасни селфита с цел привличане на вниманието - висене от високи сгради, снимки от забранени места. \n\r\nМладежите са на \"лов за лайкове\" и поставят на ръба собствените си възможности, като излагат себе си на риск. Само преди дни деца увиснаха от покрива на 16-етажен жилищен блок в пловдивския квартал \"Кючюк Париж\".\n\r\nВсичко това беше заснето от техни връстници, които дори ги подстрекаваха. До къде са способни да стигнат младите в стремежа си да търсят популярност?\r\nОсъзнат риск ли поемат или са готови на безразсъдно действие коментира в предаването Атанас Михайлов.\r\n\"Децата го правят с цел показване – вижте колко съм готин, колко съм различен. Жалкото е, че това наистина им помага да се докажат\" - разсъждава популярният водещ.\n\r\nКатеренето и висенето от високи постройки е много разпространено сред хората, които практикуват т.нар. \"Паркур\". Този екстремен спорт обаче изисква огромна подготовка.\n\r\n\"Всеки трик се тренира хиляди пъти в залата, преди хората, които се занимават професионално с това, да излязат на улицата\" -  споделя още Атанас Михайлов.\n\r\nКак да се справим с опасната тенденция и Internet ли е виновен децата ни да се \"забавляват\" по този начин са още въпроси, които търсят своите отговори в предаването.\n\r\n ", "date": "2018.05.02", "title": "Снимай, преди да съм си разбил главата!"}
{"url": "https://www.dnes.bg/usa/2018/05/02/trymp-kucheto-koeto-lae-no-ne-hape.375277", "text": "\r\nЕ, американският президент Доналд Тръмп очевидно се забавлява много през тези дни с играта на ултиматумите – до такава степен, че в рамките на спора за наказателни мита с Европа постави нов краен срок.\r\nОчевидно подобни хора го радват, защото само ден по-късно стана ясно, че американското министерство на финансите дава още месец, до 6 юни 2018 година, на . Преди седмица Дерипаска съобщи, че ще  и е готов да излезе от управлението. Източници на Bloomberg преди време обаче бяха категорични, че бизнесменът няма намерение да се откаже от \"Русал\".\r\nРеакцията на германския министър на икономиката Петер Алтмайер е странна – нови умилквания пред американския президент.\r\nДруги политици в Берлин и Брюксел обаче започват да се чудят дали New York Times не е прав с предположението си, че президентът на страната само лае, но не хапе. А не може да отречем компетентността на медията по темите, свързани с Тръмп.\r\nВ редакцията на Times, които специалният прокурор Робърт С. Мълър иска да зададе на шефа на Белия дом. Повечето от тях касаят отношенията на Тръмп с Русия и възможните манипулации на изборите в САЩ. Мълър например пита защо съветникът по сигурността Майкъл Флин и шефът на ФБР Джеймс Коми е трябвало да напуснат позициите си толкова рано.\r\nТози път президентът не може да изтегли жокера с ултиматумите.  „Най-опасните неверни думи са умерено изкривените истини\", бе казал навремето немският професор по експериментална физика Георг Кристоф Лихтенберг. Макар изречени през Просвещението, дори и днес тези думи звучат актуално. \r\n", "date": "2018.05.02", "title": "Тръмп – кучето, което лае, но не хапе?"}
{"url": "https://www.dnes.bg/health/2018/05/02/10-trika-za-premahvane-na-loshiia-dyh.375179", "text": "Един от най-неприятните проблеми, с които много хора се сблъскват, е лошият сутрешен дъх. Той може да отблъсне дори най-малко гнусливите хора. За всеки е неприятно да усеща нечий лош дъх по време на разговор, дори за най-близките.\r\nЗа да избегнете конфузни ситуации, ако страдате от лош дъх, вижте някои полезни начини, по които можете да коригирате проблема.\r\n1. Избягвайте чесън и лук вечер.\r\nЧесънът и лукът са много полезни зеленчуци, пълни с антиоксиданти и активни вещества, подобряващи имунитета и цялостното здраве. Не трябва да се лишавате от тях, но избягвайте консумацията им вечер. Храносмилането на чесъна и лука през нощта отделя серни съединения, предизвикващи лош мирис. Яжте чесън и лук през деня, за да има време организмът да се освободи от летливите съединения и да не отделя неприятна миризма, задържана в храносмилателния тракт.\r\r\n                    \r\n                    2. Не пропускайте миенето на зъбите вечер.\r\nНякои хора мият зъбите предимно сутрин, защото смятат, че вечерното миене е излишно. И в двете измивания има огромен смисъл. Миенето на зъбите вечер премахва огромна част от натрупалите се през деня бактерии.\r\n", "date": "2018.05.02", "title": "10 трика за премахване на лошия дъх"}
{"url": "https://www.dnes.bg/obshtestvo/2018/05/02/70-godini-cska-edin-ili-dva-helikoptera-kakvo-tolkova.375288", "text": "Един или два хеликоптера на ВВС се предвижда да участват в отбелязването на 70-годишнината на ЦСКА и това ще струва най-много 2 хил. лв. Това обясни военният министър Красимир Каракачанов пред журналисти в МС. Той заяви, че не се интересува от споровете около клуба и жестът на Министерството на отбраната е към футболната ни история.\n\r\nПредвижда се с единия хеликоптер като демонстрация да скочат състезателите от националния отбор по парашутизъм, а с другия специалните сили ще покажат бързо спускане по въже.\n\n\r\n\"Ако предположим, че и двата хеликоптера летят от Враждебна до София, максимумът време е час и половина, максималните разходи са 2 хил. лв. В името на това, че клубът ЦСКА е бил 50 г. към Министерството на отбраната заслужават един подобен жест и футболистите, и феновете, и го казвам въпреки че аз съм привърженик на Левски“, коментира вицепремиерът.\r\n                    \r\n                    \r\nТържествата са на 5 май, когато червените играят с Лудогорец. \n\r\nНационалният клуб на привържениците на ФК \"Левски\" определи решението на военното ведомство като \"поредното безобразие в нашата държава\". Сините попитаха в декларация колко струва участието на ВВС в празника на ЦСКА и кой ще плати сметката.\n\r\n\"Не очаквах, че моите приятели от фен клуба на Левски ще бъдат толкова дребнави да се заяждат за подобна глупост“, заяви още Каракачанов. Той обеща, че следващата година, когато има кръгла годишнина на Левски, ще помоли пък МВР да направи жест към \"сините\".", "date": "2018.05.02", "title": "70 години ЦСКА... Един или два хеликоптера – какво толкова!?"}
{"url": "https://www.dnes.bg/knigi/2018/05/02/piyrs-braun-napisal-cherven-izgrev-poseti-bylgariia.375309", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКак би изглеждала историята за Граф Монте Кристо, ако не се развиваше в зловещия замък Иф, а някъде далеч в Космоса? Отговорът дава авторът Пиърс Браун в книгата си \"Червен изгрев\".\n\r\nРоманът е обявен за бестселър от New York Times и скоро любителите на фантастиката ще могат да го видят и на малкия екран. Пиърс Браун започва да пише когато е едва на 18-ет.\n\r\nНеочаквано за него, трилогията \"Червен изгрев\", \"Утринна звезда\" и \"Златният син\" се превръща в огромен хит и жъне небивали успехи. Някой сравняват сюжета като смес между \"Игрите на глада\", \"Повелителят на мухите\" и \"Играта на Ендър\".\r\n                    \r\n                    \r\nТалантливият автор застава пред камерата на \"Околосветско\" по време на първия си досег с българските фенове на \"Червен изгрев\". Правата на книгата са купени от Universal и скоро може да гледате сериал, подобен на популярния \"Игра на тронове\".\n\r\nОсвен това разширих вселената, за която пиша, така че скоро предстоят още нови книги\" - сподели специално за  Пиърс Браун.", "date": "2018.05.02", "title": "Пиърс Браун, написал \"Червен изгрев\", посети България"}
{"url": "https://www.dnes.bg/notifikacii/2018/05/02/bezraboticata-v-bylgariia-prodyljava-da-se-topi.375304", "text": "Безработицата в България продължава да спада и през март на месечна база, достигайки 5,2%. Това е най-ниското равнище от поне декември 2008 г., като единствено през октомври и ноември същата година то е било под тази стойност – съответно от 5,1% и 5,0%. Това сочат последните сезонно изгладени данни на Евростат, публикувани в сряда.\r\nНа годишна база се вижда дори по-сериозно понижение, като през март 2017 г. безработицата е била на ниво от 6,4%, или с 1,2 пр.п. по-висока. Безработните у нас през третия месец на годишната са били общо 179 хил. души, или с цели 33 хил. души по-малко в сравнение с март 2018 г. и с 4 хил. по-малко на месечна база.\r\nНивото на младежка безработица в страната също продължава да спада, достигайки 10,4%. За сравнение, това е само с 0,1 пр.п. по-малко от данните за февруари тази година, но с 3,1 пр.п. под стойността за същия период на миналата година. Общо 19 хил. младежи на възраст до 25 са били без работа през третия месеца на годината.\rБезработицата в Европейския съюз (ЕС) като цяло остава без промяна през март на месечна база на ниво от 7,1%. На годишна база обаче се отчита понижение спрямо 7,9% през март 2017 г., което е разлика от 0,8 пр.п. Това е най-ниското ниво на безработица от септември 2008 г. Безработните в региона през третия месец на годината са били общо 17,481 млн. души.\r\nКак изглежда ситуацията с пазара на труда в еврозоната вижте \r\n ", "date": "2018.05.02", "title": "Безработицата в България продължава да се топи "}
