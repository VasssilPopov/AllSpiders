{"url": "https://www.dnes.bg/notifikacii/2019/02/26/strannite-otnosheniia-mejdu-amazon-i-sasht.403136", "text": "\r\n\r\nНо не само за Джеф Безос лично има предимства – и спрямо Amazon държавата прави отстъпки. Въпреки нетната печалба от 11,2 млрд. долара през 2018 г. компанията не е трябвало да плаща дори и пени на държавата като данък. Напротив, тя дори получава отстъпка от 129 милиона долара, съобщава още Welt am Sonntag и се позовава на проучване на Института по данъчно облагане и икономическа политика (Itep).\r\nСпоред него между 2009 и 2018 г. Amazon е генерирала печалба за над 26 млрд. долара, но е платила по-малко от 800 милиона долара под формата на данъци. Средно данъчната ставка е три процента. Но Amazon подчертава, че е платила всички данъци, към които е поела ангажимент и също е инвестирала от 2011 г. насам повече от 160 млрд. долара в САЩ. Всъщност групата използва правни вратички, както и много други компании, пише Welt am Sonntag.\r\nВъпреки ниската данъчна тежест Amazon има специална притегателна сила за много щати в САЩ. Това стана особено очевидно, когато Джеф Безос обяви построяването на втора централа на концерна, а много кметове и други политици започнаха своеобразен конкурс за наддаване: в допълнение към щедрите данъчни кредити за групата например Далас предлагаше свободен достъп до зоопарка в града за всички служители, а Атланта предложи изключителна топ ложа за летището. А един малък град предложи да се преименува в Amazon City.\r\nЦелия материал четете в ", "date": "2019.02.26", "title": "Странните отношения между Amazon и САЩ"}
{"url": "https://www.dnes.bg/zvezdi/2019/02/26/gaf-kich-bezvkusno-kendyl-djenyr-pokaza-prelesti-na-oskarite.403193", "text": "Всяка година церемонията на наградите „Оскар“ събира на едно място холивудския и моден елит.\r\nАнгажиментът по червения килим представя любимите ни актьори, модели и певци в блестящи вечерни рокли и дава възможност да се откроят със забележителен моден вкус.\r\n \r\nНякои от тях се справят перфектно, но други определено си дават сами уроци, които да научат до следващата церемония.\r\n \r\nТази година към отбора на вторите се присъедини Кендъл Дженър. Моделът се появи на афтърпартито на Vanity Fair в компанията на Кейтлин Дженър в рокля на Rami Kadi от колекцията пролет 2019.\r\n \r\nТоалетът ни показа повече, отколкото бихме искали да видим от Кендъл Дженър, тъй като се състои от две доста дълбоки цепки, разкриващи „прелестите“ на модела почти от таза надолу.\r\n \r\nРазбира се, „ефектът“ бе допълнен и от позирането на Кендъл, която уверено демонстрираше видимостта към интимните си части на червения килим.\r\n \r\nИ много хора я сравниха с Анджелина Джоли и появата ѝ на Оскари-те през 2012. Дали?\r\n \r\n", "date": "2019.02.26", "title": "Гаф, кич, безвкусно: Кендъл Дженър показа \"прелести\" на Оскарите"}
{"url": "https://www.dnes.bg/rusia/2019/02/26/ot-rusiia-s-liubov-90-000-butilki-vodka-za-kim-chen-un.403200", "text": "Митническата служба на холандския град Ротердам конфискува огромна пратка на водка за Северна Корея, предаде БТА като цитира ДПА.\n\r\nПратката от 90 000 бутилки руска водка е била адресирана до севернокорейския лидер Ким Чен-ун и е била намерена миналата седмица скрита под фюзелажа на самолет, превозван с товарен кораб.\n\r\nПо силата на санкциите на ООН срещу Северна Корея във връзка с ядрената й и балистична програми износът на голямо количество луксозни стоки за КНДР е забранен, припомня ДПА.\n\r\n\"Съветът за сигурност на ООН наложи санкции на Северна Корея и по тази причина е важно те да бъдат прилагани\", заяви холандската министърка на външната търговия Сигрид Каг.\n                    \n                    \n                \r\nОсвен от санкциите, икономиката на КНДР пострада също заради неправилното управление на средства и заради природни бедствия, отбелязва ДПА.\n\r\nСевернокорейският лидер Ким Чен-ун и американският президент Доналд Тръмп ще се срещнат утре във виетнамската столица Ханой.\n\r\nСеверна Корея настоява за отмяна на икономическите санкции срещу нея, а Вашингтон желае Пхенян да се откаже от ядрените си оръжия.\r\n ", "date": "2019.02.26", "title": "От Русия с любов: 90 000 бутилки водка за Ким Чен-ун"}
{"url": "https://www.dnes.bg/notifikacii/2019/02/26/dilyrite-veche-i-pensioneri-nai-tyrsena-e-marihuanata.403177", "text": "Пласьори на наркотици вече са и 60-70 годишни. Това обяви зам.-апелативният прокурор на Бургас Йовита Григорова на кръгла маса \"Наркотиците  - риск за бъдещето\".\n\r\nСпоред директора на Областната полицейска дирекция старши комисар Калоян Калоянов няма ръст на употребата на наркотици, но непрекъснатно излизат нови вещества, които не са в списъка на забранените и минава доста време докато това стане.\r\nКомисар Калоянов наблегна на необходимостта от обмен на информация между полицията и прокуратурата от една страна и училището от друга, предаде .\n\r\n\"Подрастващите сякаш все повече съзнават, че употребата на наркотици е сериозен проблем, че вече не е толкова модерно. Но контатът ни с училищата е незаменим, нужен е обмен на информация\", каза Калоянов. Началникът на отдел \"Наркотици\" в ОД МВР Бургас Христо Грудов обобщи, че най-търсени си остават марихуаната заради сравнително ниската цена, т.нар. друсан чай, много актуален напоследък и метаамфетаминът, познат като пико.\r\n                \n                \"Децата смятат, че бирата не е алкохол, а канабисът не е наркотик, но грешат. Освен зависимости, се развиват психотични проблеми. Всяко пето дете, вземало основно марихуана и синтетична дрога, развива психиатрично заболяване\", каза д-р Никола Зъбов от Центъра за психично здраве.\n\r\nТерапевтът Крисимир Иванов пък сподели опит от работата си в клиниката в Суходол, като акцентира на феномена съзависимост в семейството, когато детето употребява наркотици.\n\r\n\"Това е много сериозена проблем и от медицинска, и от чисто човешка гледна точка. Затова не бива да си заравяме главата в пясъка“, коментира д-р Лорис Мануелян, зам.-кмет на община Бургас. Той посъветва родителите при проблемна ситуация бързо да търсят помощ от клинични психолози и психотерапевти, а да не очакват детето да се справи само.\r\nРосица Димова от Общинския съвет по наркотични вещества пък наблегна, че първата индикация, че нещо се случва с детето може да не е в семейството, а в училището.\n\r\n ", "date": "2019.02.26", "title": "Дилърите вече и пенсионери. Най-търсена е марихуаната"}
{"url": "https://www.dnes.bg/football/2019/02/26/barsa-i-real-madrid-hvanaha-evrokomisiiata-v-greshka.403190", "text": "Европейският съд в Люксембург отсъди, че Европейската комисия е допуснала грешка, като е преценила като незаконна държавна помощ данъчна отстъпка, дадена на четири професионални клуба от висшата лига - Барселона, Атлетико Осасуна, Атлетик Билбао и Реал Мадрид.\n\r\nКато печеливши отбори те се възползвали от данъчно облекчение, което им позволявало да не се регистрират като търговски дружества, а като спортни организации. Поради това те плащали 5% по-ниски данъци от останалите клубове, които трябвало да се регистрират като търговски дружества с ограничена отговорност.\n\r\nПрактиката е продължила над 20 години, до 2016-та, когато Испания отменя привилегията, а Еврокомисията публикува резултатите от разследването си.\n                    \n                    \n                \r\nСпоред нея данъчното изключение ги облагодетелствало за сметка на данъкоплатеца и трябвало да се тълкува като държавна помощ. Брюксел изисква испанската държава да си я събере като несъвместима с правилата на вътрешния пазар. Сметките на Брюксел сочат, че въпросната сумата е до 5 млн.евро на клуб и нарежда на Мадрид да направи точните сметки.\n\r\nБарселона и Атлетик обжалват решението пред съда.\n\r\nТри години по-късно магистратите излизат с решение по спора, според което, Еврокомисията е сгрешила като не е отчела, че данъчния режим за спортните клубове и за търговските дружества в Испания има както позитиви, така и негативи. Те вземат предвид аргументите на Барселона, че са инвестирали печалбата в придобиването на нови играчи, плащайки за това по-високи данъци, отколкото редовите търговски дружества. Така, между 2000 г. и 2013 г. клубовете, регистрирани като организации с нестопанска цел са били в \"много по- неблагоприятен\" данъчен режим от общия корпоративен, смята европейският съд.\n\r\nКато е взела предвид само изследване на испанската държава за предимствата на данъчния режим за четирите клуба, а не е преценила и техните аргументи, \"Комисията е допуснала грешка в преценката на фактите\", се казва в решението на съда.\n\r\nСпоред Общия съд в момента на приемане на решението Комисията е имала на разположение данни, очертаващи спецификата на съответния сектор, що се отнася до размера на данъчните кредити, а това е трябвало да я накара да се усъмни във възможността за прилагане във футболния бранш на констатациите, отнасящи се за останалите икономически сектори.\n\r\nВ решението се казва, че като не е направила това Европейската комисия \"не е изпълнила в достатъчна степен задължението да докаже, че спорната мярка осигурява предимство на ползващите се от нея лица\", и затова я отменя.\n\r\nСега Брюксел може да спори по правните аргументи, но трябва да се откаже от искането Испания да си прибере обратно парите от четирите елитни клуба.", "date": "2019.02.26", "title": "Барса и Реал Мадрид хванаха Еврокомисията в грешка"}
{"url": "https://www.dnes.bg/notifikacii/2019/02/26/te-sa-nai-doverenite-myje-i-jeni-okolo-kim-chen-un.403179", "text": "\n\r\nСевернокорейският лидер Ким Чен Ун може да разчита във Виетнам на помощта, съветите и защитата на най-близките си сътрудници за втората си среща на върха с американския президент Доналд Тръмп.\n\r\nКои са хората, които са около първия човек в КНДР и каква роля играят?\n\r\n\n\r\nКим Йон Чхол, най-високопоставеният представител на единствената управляваща партия, който по ранг отговаря на държавния секретар на САЩ Майк Помпео, е на първа линия в преговорите между Пхенян и Вашингтон.\r\nСмятан е за доверен човек на севернокорейския лидер и пътува с него в бронирания влак, за да отиде във Виетнам за срещата на върха в Ханой в сряда и четвъртък.\n                \n                \r\nМиналия месец Ким Йон Чхол посети Вашингтон, носейки послание от лидера, след което Белият дом обяви втората среща на върха, насочена към подновяване на преговорите за денуклеаризацията, които буксуват след до голяма степен символичната среща в Сингапур през юни.\n\r\nТой наблюдаваше преговорите в града държава, където се състоя първата среща на високо равнище между американски президент и севернокорейски лидер. По всяка вероятност той ще продължи да играе ключова роля и във виетнамската столица, пише Франс прес.\n\r\n\n\r\nКим Йо Чен е до брат си, откакто миналата година той направи дебюта си на международната сцена с визита в Пекин. Тя също е част от виетнамския екип.\n\n\n\n\r\nПо време на международните срещи често я виждахме до първия човек в Северна Корея, да поема палтото му, да си записва старателно думите му, да му подава писалка за подписването на съвместните декларации с лидерите на Китай, Южна Корея и САЩ.\n\r\nМиналата година пресата широко обсъждаше това, че тя представляваше страната си на зимната олимпиада в Пьончан, Южна Корея.\n\r\nОтбелязва се и склонността на г-жа Ким да се озове неволно в обсега на камерите и фотоапаратите по време на срещите на брат си с различни държавни глави, преди бързо да се отдръпне извън кадър.\n\r\n\n\r\nКим Хьок Чхол, севернокорейският пратеник в САЩ, пристигна в Ханой една седмица преди срещата на върха за подготвителни срещи с американския си колега Стивън Бигън.\n\r\nБивш посланик на Северна Корея в Испания, преди да бъде експулсиран през 2017 г. в период на напрежение около ядрените оръжия, миналия месец той беше представен като колега на Бигън по време на визита с Ким Йон Чхол в Белия дом.\n\r\nДвамата с Бигън се включиха в маратонски преговори, вероятно за програмата на форума, които може да продължат до самото начало на срещата на върха.\n\r\n\n\r\nКим Чхан Соб е фактически началник на кабинета на севернокорейския лидер, който отговаря за сигурността и протокола по време на важни събития.\n\r\nСпоред медиите Ким Чен Ун и сестра му са много близки с Ким Чхан Соб, играл ролята на \"доверен иконом\" на семейството по времето на Ким Чен Ир, покойния баща и предшественик на поста на сегашния лидер.\n\r\n\"Икономът\" пристигна в Ханой преди около две седмици, като грижливо инспектира местата, където би могла да се състои срещата на върха и да отседне севернокорейското ръководство. Той беше вчера и на виетнамската гара Донгдан, за да посрещне севернокорейския лидер при пристигането му във Виетнам.\n\r\n\n\r\nСто севернокорейски телохранители са заминали в неделя със самолет от Пхенян според виетнамската преса.\n\r\nТе не се набиваха на очи в Сингапур, както по време на официалните срещи, така и по време на неофициалната нощна разходка на Ким из улиците на града държава.\n\r\nТази охрана привлече вниманието на първата среща на върха на Ким с южнокорейския президент Мун Дже Ин, когато телохранителите се тичаха успоредно с мерцедеса на своя лидер. Във Виетнам дузина от тях за кратко тичаха от двете страна на седана, който щеше да го откара в Ханой след пристигането на бронирания влак на Ким.\r\n \r\n/БТА/\r\n ", "date": "2019.02.26", "title": "Те са! Най-доверените мъже и жени около Ким Чен Ун"}
{"url": "https://www.dnes.bg/business/2019/02/26/sauditska-arabiia-investira-v-balkan-zaradi-biznes-interesi.403205", "text": "Премиерът Бойко Борисов и саудитският министър Ибрахим Абдулазис ал-Асаф обсъдиха възможностите за инвестиция от страна на Саудитска Арабия в проекта за изграждане на европейския газов хъб \"Балкан\". \n\n Двамата разговаряха в рамките на Срещата на върха ЕС-Лига на арабските държави в Шарм Ел-Шейх. Интересът на Саудитска Арабия към България е огромен и е потвърден и от краля и от външния министър на страната. \n\r\nЕнергийният експерт проф. Атанас Тасев коментира в студиото на \"Денят ON AIR\", че в момента има отворена процедура за избор на изпълнител и всеки може да участва в нея. \n\r\nПо думите му интересът на Саудитска Арабия е чисто инвестиционен, защото по данните, които са изнесени по проекта за реализация, нормата на възвращаемост е 86,6%. \n                    \n                    \n                \r\n\"За да може да се одобри проектът за газовия хъб \"Балкан\", изискването е да има три независими източника на газ като доставчици и инфраструктура. Ние реално ги имаме\", обясни проф. Тасев пред . \n\r\nТой представи данни, които сочат, че с реализацията на новата идея ще получаваме по 330 милиона лева като приход от това, че през страната ни влиза и излиза някакво количество газ. \n\r\n\"Ние не само запазваме позицията си на транзитиращ, но и увеличаваме приходната част, а от там и бюджета на държавата\", заяви Тасев. \n\r\nЕнергийният експерт коментира и загубите на ТЕЦ \"Марица Изток\". \n\r\n\"Това е политиката на Европейската комисия. Много строго решение беше взето и в Катовица - да се намалят емисиите. Цената само за една година скочи от 5 евро на 25 евро и това не е краят. Ако се следва тренда, до 2030 година ТЕЦ-ът ще трябва да плаща милиарди\", обясни Тасев.", "date": "2019.02.26", "title": "Саудитска Арабия инвестира в \"Балкан\" заради бизнес интереси"}
{"url": "https://www.dnes.bg/temida/2019/02/26/dojivoten-zatvor-v-gyrciia-za-nash-dilyr-na-heroin-i-kokain.403203", "text": "Тричленния апелативен съд в Солун осъди вчера 56-годишния българин Огнян Атанасов на доживотен затвор и допълнително на още 10 години лишаване от свобода за трафик на хероин и кокаин в периода август 1998 - май 1999 г., съобщи гръцкият информационен сайт news.gr.\r\nАтанасов е осъден и на глоба от 130 хиляди евро. Срещу него се водят и други дела да трафик на наркотици, предава БТА.\r\nАтанасов беше екстрадиран от България в Гърция през януари тази година, след като през август 2010 г. българските власти дадоха положителен отговор на гръцките заповеди за задържането му с условието Атанасов първо да излежи присъдите, наложени в България.\r\nЗащитата на Атанасов твърди, че той е в тежко здравословно състояние и настоява за медицинска експертиза, за да бъде установена способността му да отговаря за действията си.", "date": "2019.02.26", "title": "Доживотен затвор в Гърция за наш дилър на хероин и кокаин"}
{"url": "https://www.dnes.bg/akoshtete-vqrvaite/2019/02/26/koi-myje-sa-nai-iakite-za-gadjeta-spored-zodiiata.403182", "text": "В днешно време не е лесно да си намериш гадже. За много жени идеалният мъж трябва да бъде красив, със стройна фигура, да е интелигентен, да обича природата и животните, да е богат емоционално и финансово, да притежава чувство за хумор... Всяка жена има определени изисквания, които трябва да покрие онзи, който иска да излезе с нея. Но истината е, че принцът на бял кон от приказките не съществува. Винаги ще се намери някой кусур, важното е двамата да се обичат, да се разбират и да приемат недостатъците на другия.\n\r\nСпоред астрологията, има мъже с определени зодии, които са по-подходящи за гаджета. Те създават по-успешни и дълготрайни връзки. Ето представителите на кои зодиакални знаци заемат първите места:\n                    \n                    \n                \r\n\n\r\nМъжете с тази зодия имат лоша слава на конфликтни личности. Те доста усложняват комуникацията с половинката си, но същевременно са харизматични и доста чувствителни. Ако спечелите сърцето на Скорпионите, вие ще получите тяхната преданост и дълбоки чувства. Те са най-лоялните от всички знаци, което ги прави идеални за връзка. Дори и да имат сложен характер, след като ги опознаете ще откриете, че под повърхността им се крие златно сърце. Скорпионите са искрени и честни и идеалната им половинка ще бъде жена, която не се дразни на това, че ѝ казват всичко право в очите.\n\r\n\n\r\nМъжете с тази зодия са истински джентълмени. Всичко, което правят, е изпълнено с любезност и уважение. Едно от най-добрите им качества е умението да изслушват другите и способността им да погледнат на всяка напрегната ситуация безпристрастно. Те никога няма да ви наранят или разочароват. Ако започнете да излизате с мъж Близнак, той ще промени мисленето ви и ще ви мотивира за нови успехи.\r\nВижте за останалите зодии в ", "date": "2019.02.26", "title": "Кои мъже са най-яките за гаджета според зодията?"}
{"url": "https://www.dnes.bg/obshtestvo/2019/02/26/mo-s-kampaniia-v-pomosht-na-pilot-mnogodeten-bashta.403197", "text": "Министерството на отбраната организира дарителска кампания в подкрепа на семейството на капитан Петър Димитров от авиобаза Граф Игнатиево.\r\nСемейството на младия пилот остана без дом, след  като пожар унищожи къщата и цялото им имущество в с. Брестник, община  Родопи преди два дни. Семейството има две малки деца -  момичета на 10 г. и на 1,5 г. и очаква раждането на третото си  дете през март тази година.\r\nОсвен личните си документи двамата родители  не са успели да спасят нищо от вещите в горящата къща. \r\n \r\nВ момента се извършва ремонт на ведомствено жилище в района на авиобазата, за да може в петък многодетното семейство да се настани.\r\nВоеннослужещи събират и доброволни финансови средства, за да подпомогнат младите хора в този труден момент. С лични средства днес в дарителската кампания се включиха министърът на отбраната Красимир Каракачанов, заместник-министрите на отбраната Атанас Запрянов и Анатолий Великов и членовете на политическия кабинет към министъра на отбраната.\r\n                    \n                    \n                Началникът на отбраната генерал Андрей Боцев, заместник-началниците на отбраната - вицеадмирал Емил Ефтимов и генерал-лейтенант Димитър Илиев, и постоянният секретар на отбраната Антон Ластарджиев също дариха средства за кампанията, съобщиха от МО.\n\r\nОт ведомството се обръщат с призив към всички военнослужещи от въоръжените сили и граждани да се включат в дарителската кампания в помощ на семейство Димитрови. \n\r\nФинансовите средства могат да бъдат изпращани в следната банкова сметка в Уникредит Булбанк на името на Констатина Емилова Димитрова:\n\r\nIBAN: BG05UNCR70001520697983\n\r\nBIC UNCRBGSF\n\r\n ", "date": "2019.02.26", "title": "МО с кампания в помощ на пилот - многодетен баща"}
{"url": "https://www.dnes.bg/obshtestvo/2019/02/26/kyde-ni-e-dylgosrochnata-strategiia-za-otbranata.403206", "text": "Сдружението \"Българска отбранителна индустрия\" и ръководствата на КНСБ и КТ \"Подкрепа\" поискаха среща с министъра на икономиката Емил Караниколов и министъра на отбраната Красимир Каракачанов. \n\n Причината, за да бъде изпратено писмото с тази покана е нуждата страната ни да има дългосрочна стратегия за отбраната. Това обясни в студиото на \"Денят ON AIR\" съпредседателят на сдружението Акад. Стефан Воденичаров.\n\r\n\"Първата ни молба е: Искаме държавата да каже какво предвижда като участие на българската отбранителна индустрия в трите проекта за превъоръжаване на българската армия\", каза той и подчерта, че вече има окуражаващи сигнали, защото Министерството на отбраната вече е отделило част от работата за родната индустрия по проекта за бронирани машини.\n                    \n                    \n                \r\nБившият председател на БАН допълни още, че в стратегията за българската отбрана трябва да залегне и въпросът с кадрите, защото по думите на акад. Воденичаров много от родните учени, които са големи професионалисти, вече не работят в тази сфера, а именно разработването на нови и нови системи е най-важното, за да се задържи България сред големите сили в оръжейната индустрия.\n\r\n\"Държавата, през последните 30 години, не отделя никакво внимание на научно-техническото подпомагане на българската отбранителна индустрия\", посочи още съпредседателят на сдружение \"Българска отбранителна индустрия\" пред \n\r\nАкад. Стефан Воденичаров изрази увереност, че желаната среща с министрите Емил Караниколов и Красимир Каракачанов ще се състои и подчерта, че стратегия е необходима, защото губим качествените експерти, а на тяхно място няма подготвени кадри, които да работят.\n\r\n ", "date": "2019.02.26", "title": "Къде ни е дългосрочната стратегия за отбраната?"}
{"url": "https://www.dnes.bg/index/2019/02/26/piite-chai-ot-menta-pri-glavobolie-i-za-otslabvane.403101", "text": "Ментата е билка не просто с превъзходен и освежаващ вкус, но и с много полезни за здравето качества. Чаят от мента съдържа активни вещества, които имат успокояващи, противовъзпалителни и потискащи болката свойства. Той е вкусен и харесван от мнозина по света и неслучайно е част от народната медицина на редица народи, включително и у нас.\r\nЗаради множеството терапевтични качества на ментовия чай е добре да пиете по една чаша от него всеки ден. Ето няколко причини.\r\n\r\nЧаят от мента помага при симптоми на мигрена, главоболие, причинено от претоварване или свързано със стрес. Ментовият чай има съдоразширяващо действие върху кръвоносните съдове в мозъка, което намалява тежестта на главоболието и помага за по-бързото му облекчаване.\r\n                \n                \r\nСпоред изследване, публикувано в Canadian Pharmaceutical Journal, етеричното масло в ментата има силно успокояващо действие върху нервната система, психиката и емоциите, пише organicfacts.net. Чаят от мента помага за релаксирането на нервната система, по-лесно освобождаване от стреса. Неслучайно ментовото масло е и част от редица успокояващи лекарствени продукти в традиционната медицина.\r\n", "date": "2019.02.26", "title": "Пийте чай от мента при главоболие и за отслабване"}
{"url": "https://www.dnes.bg/rusia/2019/02/26/jivite-myrtvi-v-rusiia-pacient-izleze-da-pushi-s-noj-v-gyrba-18.403171", "text": "Полугол руснак се разходи из спешното отделение на болница в град Зеленодолск, Казанска област, със забит в нож в гърба, за да пуши. Сцената изключително много наподобява филм на ужасите, съобщава ТАСС. \n\n\n\n\r\nВъв видео, разпространено в социалните мрежи, се вижда как раната на 34-годишния Владимир кърви. Той все пак връща обратно в болницата, но едва след като доктор му казва: \"Ще умреш\".\n\r\nКлипът е заснет от медицинска сестра, която е шокирана от случая.\n\r\nМъжът е ранен при пиянски скандал, но детайли за инцидента не са известни. Медиците от спешната помощ са превързали раната без да вадят ножа, от който се вижда само дръжката на гърба на Владимир. \n                    \n                    \n                \r\nВъв видеото се чува как медицинска сестра казва: \"Владимир луд ли си, къде отиваш. Навън е зима, върни се\". Той се обръща и заявява, че иска да пуши и се прибира едва след думите на лекар, който го предупреждава, че може да умре. \n\r\nСлед проведената хирургична намеса Владимир е без опасност за живота.\r\n", "date": "2019.02.26", "title": "Живите мъртви в Русия – пациент излезе да пуши с нож в гърба! (18+)"}
{"url": "https://www.dnes.bg/notifikacii/2019/02/26/debeli-globi-groziat-nashenci-zaradi-vili-v-gyrciia.403161", "text": "Властите в Гърция съставят актове на българи с вили и преместваеми обекти в районите на Миродато, Мандра и Авдира под претекст, че са незаконни.\r\nПоне 200 българи имат имоти в трите селища в района на Ксанти. Глобите варират от 15 до 150 хил. евро в зависимост от големината на обекта и строителните материали, които са използвани, пише . \n\r\n\"Съставен ми е акт за 93 хил. евро. Двете постройки, които имам, са изцяло от дърво, малко желязо и гипсокартон. Няма една тухла и бетон. Имам разрешително и печат от архитект в Ксанти за строежа.\n\r\nСлед като го приключих, дойдоха полицаи и сложиха белезници на мен и на 8 приятели, които ми помагаха в строежа, и ни закараха в ареста в Ксанти. Държаха ни 3 часа. След като ни пуснаха, на мен и на сина ми съставиха глоби за незаконно строителство от по 5 хил. евро. Обжалвам ги и водя дела”, разказва Севдалин Гюнелиев от Златоград.\n                \n                \r\n“Четири месеца съм строил. Вложил съм към 200 хил. лв. Всеки ден минаваше полиция покрай строежа и нямаше забележки. Едва като завърших, започнаха проблемите. Всичко съм съгласувал с властите в Гърция”, добавя той.\n\r\n“Има много голямо увеличение на глобите - преди бяха 30% от 600 евро/кв. м, а сега са 100% от 600 евро/кв. м. И всяка година след това плащаш 300 евро/кв. м глоба затова, че продължава да ти седи незаконната къща на мястото. Може само каравана или кемпер.\n\r\nПри 100 кв. м постройка плащаш 60 000 евро глоба и всяка следваща година по 30 000 евро глоба. Или трябва да я премахнеш, или да плащаш глобата”, обясни местен бизнесмен.\n\r\nИзчисленията на Гюнелиев сочат, че българите трябва да дадат общо няколко милиона евро, ако не си бутнат постройките. Около 20 собственици вече са ги разрушили. Тогава глобата е около 500 евро.\n\r\nМъж от Смолян, след като научил размера на глобите, грабнал резачката и срязал на парчета вилата си. Остатъците събрал в камион и ги закарал в България във вид на дърва.\n\r\nСпоред нашенци напрежението се провокира от местни политици, които всявали съмнения, че ползват имотите и правата върху тях незаконно.\n\r\nКонкретно в Миродато алармата е била вдигната от политик от крайнодясната партия “Нова зора” и местна хотелиерка. Българите обаче признават, че строгите мерки не са само срещу тях, а и срещу гърци с подобни обекти.\n\r\nБдителността на строителните власти се повишила след множеството пожари през лятото в страната.\n\r\n“Запознат съм с проблемите на собствениците на имоти в северната част на Гърция. Има промени в гръцкото законодателство, които засягат тези обекти. Когато са строени, условията са били други и не е имало проблем.\n\r\nРазговарял съм с кмета на Ксанти и проблемът вече е поставен на ниво зам.-министри. Редно е да се каже, че строителните власти не делят обектите на български и гръцки - критериите са еднакви. Обектите може да останат в този вид само при промяна в гръцкото законодателство”, заяви кметът на Смолян Николай Мелемов.\n\r\nПрез 2011 г. е имало амнистия за такива имоти, които са узаконени чрез плащане на еднократна глоба. Сега, ако властите в Гърция обявят нова такава амнистия, вилите на българите може да останат без промяна в законодателството.\n\r\nСпоред гръцкото законодателство поставянето на подвижни конструкции като каравани и всякакъв вид движимо имущество е позволено. Българите купили парцелите като земеделски площи и върху тях поставят от каравани до постройки с няколко апартамента вътре.\n\r\nЗа включване в електромрежата и към водопроводи правили обединени молби, които депозирали пред съответните органи и са одобрени. Най-често собствениците на ваканционни имоти в района са купили земеделска земя от по 300-400 кв. м, върху която разполагат обектите си.  \n\r\nЦелият масраф им струвал от 15 хил. за каравана до 50 хил. евро за голям обект. В полето край Миродато на около 1-2 км от плажа има селище с над 50 вили, което напоследък оредява. Там са построени улици и паркинги. Собствениците направили спортни площадки. От уста на уста или през социалните мрежи българите намират клиенти у нас и отдават имотите си под наем. Цените им са доста по-ниски от тези на гърците, а почти винаги клиенти са им българи.\n\r\nДанъчните власти у нас нищо не знаят за този бизнес и доходите им не се облагат.\n\r\nПри пълна заетост приходите от 2-3 стаи могат да стигнат 5-6 хил. евро на сезон. Отдаването под наем на тези подвижни вили също не е незаконно, ако се спази законната процедура като подписване на договор и деклариране на дейността пред съответните органи. Малцина нашенци обаче са го направили. Това дразни местните, тъй като разплащането е на ръка.\n\r\nБългарите обаче контрират, че районът в тази част на Гърция е бил непознат като туристическа дестинация и реално те са го разработили. Преди отваряне на ГКПП в Златоград и Маказа в Миродато е имало 20-ина чадъра на плажа. Сега в пиковите моменти през лятото са над 300.", "date": "2019.02.26", "title": "Дебели глоби грозят нашенци заради вили в Гърция"}
{"url": "https://www.dnes.bg/cars/2019/02/26/blizo-1-5-mln-koli-u-nas-opasni-no-ne-ot-starost.403192", "text": "От години България е с най-стария автомобилен парк в Европа. По-голямата част от автомобилите са на възраст над 20 години, а 1,5 млн. от тях са опасни. Причината обаче не е във възрастта им, а в това, че сервизите често извършват некачествени ремонти и вместо нови части, използват такива, които са употребявани многократно. \n\n\r\n\"В момента липсва какъвто и да било регламент на сервизната дейност. Затова е трудно се определи кои сервизи са регистрирани и кои не. Има колеги, които са инвестирали сериозни суми в своя сервиз. Те спазват технологичния ред на производителя по отношение на диагностиката, ремонта и замяната на резервните части.\r\n                    \n                    \n                Тези сервизи обикновено ви дават гаранционен документ, когато си получите автомобила, за да ви докажат, че не са използвали стари части от автоморга\", каза председателят на браншовата камера на автосервизите в България Емил Германов пред Нова тв.\r\nПо думите му, регистрираните сервизи в страната са около 6700, а броят на всички автомобили е близо 4 200 000. Прости сметки показват, че със сигурност работещите сервизи едва ли са толкова малко, а в бранша се подвизават и много не регламентирани предприятия. Трудно е обаче да се прецени, които работят в сивата икономика и кои – нормално.\r\nАко всяка една от тези коли влезе в сервиз поне веднъж на година, това означава, че  монтьорите ще има прекалено много работа, защото посещенията им на ден ще достигнат 33 хил. Но на повечето шофьори им се налага да се отправят към сервиза повече от веднъж, а около 2-3 пъти. Този брой ремонти няма как да се извършват само в регламентираните сервизи.\r\n\"Една от важните части на новия законопроект е, че ще има изискване всяка резервна част от автоморгите да има произход, т.е. - да се знае от кой автомобил е свалена\", обяснява Германов.\r\n\"Евтиният ремонт обикновено излиза скъп. Освен това, поставянето на части втора употреба може да бъде и опасно. Много е важно клиентите да изискват документ за ремонта. Така, при случване на инцидент, се знае кой е работил по автомобила и могат да си търсят правата\", каза собственикът на автосервиз Румен Дунев пред Nova.\r\nТой припомни и че по-голямата част от вносителите на автомобили втора употреба използват превъртане на километража, което съкратява живота на колите, защото всяка си има интервал за смяна на важни части. Тяхното застояване в автомобила може да доведе до по-големи проблеми.\r\nСпоред него, броят на сервизите, които не издават фактури и не дават гаранции за направения ремонт е достатъчно голям. Друг проблем е нерегламентирания внос на авточасти от Турция и Китай, които не се знае с какви качества са и дали няма да предизвикат проблем.", "date": "2019.02.26", "title": "Близо 1,5 млн. коли у нас – опасни. Но не от старост!"}
{"url": "https://www.dnes.bg/notifikacii/2019/02/26/mashtabna-finansova-izmama-a-chast-ot-mrejata-u-nas.403195", "text": "Австрийската полиция съобщи днес, че е разкрила онлайн финансова търговска измама, която по първоначална оценка е ощетила жертви в Европа с около 100 милиона евро, предаде Франс прес. \n\r\nОперацията е използвала мошенически платформи в интернет, претендиращи, че търгуват с чуждестранна и криптовалута, както и с високорискови финансови инструменти, известни като бинарни опции.\n\r\nСмята се, че жертвите са няколко хиляди европейци, съобщи австрийската Федерална криминална полиция.\n\r\nСхемата е била обект на разследване от средата на 2017 г. и се смята, че е използвала имейли, социални медии и дори собствени кол центрове, за да достигне до жертвите си.\n\r\nАвстрийските власти са първите, които разкриват уебсайтовете, а голяма част от инфраструктурата, използвана от мрежата, е в България и в Чехия, предаде БНР.\n                \n                \r\nМеждународен съвместен разследващ екип е координирал разследването с българската и чешката полиция.\n\r\nВ края на януари и началото на този месец в България имаше няколко спецакции, в които бе задържан \"основен заподозрян\" и бяха конфискувани 6-цифрена сума и няколко терабайта данни, според разследващите.", "date": "2019.02.26", "title": "Мащабна финансова измама, а част от мрежата - у нас"}
{"url": "https://www.dnes.bg/cars/2019/02/26/mysk-s-obeshtanie-napylno-bezpilotna-tesla-do-kraia-na-2020-g.403140", "text": "Във време, в което водещите автомобилни концерни все още не са готови с напълно автономни автомобили, от Tesla обещават да предложат \"съвършения автопилот\" до края на 2020 г. Проблемът обаче е, че той няма да може да се използва.\n\r\nПред списание Fortune изпълнителният директор на компания Илон Мъс заяви: \"През 2020 г. нашите автомобили ще могат да дойдат и да ви вземат от паркинга и да ви закарат до крайната точка на пътуването ви без никаква намеса от ваша страна\".\n\r\nИменно Tesla е един от пионерите при използването на автопилот, но това не минава без проблеми. През 2016 г. във Флорида катастрофира Tesla Model S, който се движеше на автономен режим, а шофьорът му Джошуа Браун загина на място. Тогава системите на електромобила не разпознаха пресичащ пътя камион и не успяха да предотвратят сблъсък\n                    \n                    \n                \r\nСлед инцидента Департаментът по транспорта на Калифорния забрани на Tesla да използва думата \"автопилот\" при описанието на системите за безопасност на своите автомобили, за да не възникват илюзии у хората. Съответно компанията престана да тества автономни машини в своя роден щат.\n\r\nВъпреки това, от есента на 2016 г. колите на Tesla са оборудвани с апаратура, необходима за изцяло безпилотно движение. Тя включва камери за кръгов обзор, ултразвукови датчици и фронтален радар. Засега тази система не работи на пълна мощност, тъй като производителят все още не е завършил програмата за управление.\n\r\nДругият проблем е, че законодателството все още не е готово за поява на безпилотни автомобили по пътищата. Според Мъск, още догодина в колите на Tesla може да се появи опция \"безопасен сън\", при която возещите се в машината спят спокойно, докато тя ги превозва. Използването на системата обаче вероятно ще бъде отложено във времето, за да може да бъдат разрешени законовите пречки пред използването на автономни превозни средства.\r\n", "date": "2019.02.26", "title": "Мъск с обещание: Напълно безпилотна Tesla до края на 2020 г."}
{"url": "https://www.dnes.bg/obshtestvo/2019/02/26/kat-hlopva-kepencite-v-sriada-sledobed.403194", "text": "От 15.00 часа до края на работния ден на 27 февруари, сряда, гишетата \"Регистрация и отчет на ППС и собствениците им“ в звената на \"Пътна полиция“ в цялата страна няма да предоставят услуги на граждани, съобщава МВР. \r\nПричината е извършване на промени, свързани с инсталирането на нов софтуер.\r\nПътна полиция поднася извинения на гражданите за евентуално причинени неудобства.", "date": "2019.02.26", "title": "КАТ хлопва кепенците в сряда следобед"}
{"url": "https://www.dnes.bg/obshtestvo/2019/02/26/idvat-ot-chujbina-u-nas-i-si-izbirat-lekari-medsestri-it-specialisti.403149", "text": "Специализирани агенции от чужбина си подбират най-добрите кадри: лекари, медицински сестри, IТ-специалисти. В повечето случаи те завинаги напускат България. С фатални последици за страната.\n\r\nОт промените насам България е загубила над една четвърт от населението си: от близо 9 милиона души през 1989 година - на малко над 7 милиона днес. Според прогнозата на ООН до 2050 година българите ще намалеят дори до 5,2 милиона. Населението на нито една друга страна в света не намалява с по-бързи темпове, отбелязва вестник „Ди Велт“ и посочва основните причини за това: ниската раждаемост и най-вече огромното изтичане на работна ръка в чужбина.\n\r\n\"Голям брой добре квалифицирани кадри - компютърни специалисти, лекари, медицински сестри - заминават за Германия, Австрия или Великобритания. Други пък отиват в Испания и Гърция като сезонни работници“, посочва Хелене Кортлендер от Софийското бюро на германската фондация \"Фридрих Еберт\".\n                    \n                    \n                \r\nВ повечето случаи българските специалисти обръщат гръб на родината си заради ниското заплащане на труда, допълва картината австрийският „Винер Цайтунг“, цитиран от . В София един лекар със специалност може да изкара и 900 евро месечна заплата, но лекарите в провинцията са принудени да се задоволяват с наполовина по-ниски доходи. \n\r\nОще по-драстични са разликите в заплащането на медицинските сестри: в София една сестра в операционна има възможност да получава до 400 евро, докато колежките ѝ в по-отдалечените краища на страната нерядко взимат само по 130 евро.\n\r\n\n\r\nЗа да оцелеят, много от тези нископлатени кадри си намират и втора работа. По-младите обаче не желаят да живеят по този начин и бягат в чужбина, четем по-нататък в публикацията. Там е цитирана председателката на Българската асоциация на професионалистите по здравни грижи (БАПЗГ) Станка Маркова, която казва, че от 55 000 медицински сестри в страната през 1989 година днес техният брой е спаднал наполовина. \n\r\nОще по-тревожно е, че средната им възраст е доста висока - около 50 години. Младите хора под 30 години съставляват едва 4 процента от всички медицински сестри. \"Междувременно има осезаем недостиг на кадри – не само в провинцията, а и в столицата\", добавя Маркова.\n\r\nВ репортажа на австрийското издание се казва още, че специализирани агенции набират кадри за чужбина с помощта на масирани рекламни кампании. За целта те наемат конферентни зали в хотели и си подбират най-добрите специалисти от всички браншове. А това се отразява катастрофално на България, заключава „Винер Цайтунг“.\n\r\nПочти всички кандидати за работа в чужбина споделят пред изданието, че смятат да останат в чуждата страна само няколко години, след което със спечелените пари да си построят къща в България. „Това е широко разпространена сред българите мечта, но в повечето случаи тези хора си остават в чужбина завинаги“, коментира представителката на една агенция, набираща специалисти. \n\r\nКампании за набиране на кадри организира също и Медицинският университет в София - но с обратен знак: - тоест като опит да се организира своего рода национална трудова борса за медицински кадри. Възможно е по този начин да се открият и някои наистина привлекателни работни места, които да станат алтернатива на емиграцията, но истината е, че медицинската професия в България междувременно загуби голяма част от престижа си, се казва в публикацията.\n\r\nВ тази връзка проф. Маркова отбелязва, че очакваната от години насам реформа в здравеопазването се ограничава единствено до съкращения на кадри в сферата на помощния медицински персонал. \"Голяма част от пенсионираните медицински сестри продължават да работят и след като навършат 70-годишна възраст – заради недостига на кадри, но и заради ниските си доходи\", посочва Маркова.\n\r\nБългарското правителство смята, че с оглед на недостига на медицински персонал трябва да се огледат възможностите, които предлагат страни като Турция или Индия. Това обаче не може да бъде трайно решение на проблемите в бранша, тъй като повечето привлечени отвън хора остават само за няколко години в приемната страна, след което се връщат у дома, посочва „Винер Цайтунг“.\n\r\n\n\r\nОт България си тръгват и много жени, които работят като домашни помощнички или болногледачки, например в Германия. Над 200 000 германски семейства ползват услугите на жени от Източна Европа, пише вестник \"Аугсбургер Алгемайне\". Много от онези, които гледат възрастни и болни хора на 24 часа, нерядко се оказват отчасти или дори изцяло нелегално наети, казва професорът по право Лотар Кноп, който е проучвал сферата на тези услуги. „В повечето случаи става дума за полякини, румънки или българки“, добавя той.\n\r\nНа темата се спира и вестник \"Шаумбургер Нахрихтен“, който разказва личната история на 35-годишната Елена от България. Социоложка по професия, тя не можела да си  намери добре платена работа, поради което станала болногледачка в Германия. 14 дни в месеца тя се грижи за една възрастна жена в дома ѝ. Работата е тежка, но затова пък сравнително добре платена. Българката получава близо 1000 евро месечно от посредническата агенция, която я е наела на работа. \"За Германия парите не са много, но за България си е нещо като малко състояние\", казва Елена пред изданието.\r\n \r\n", "date": "2019.02.26", "title": "Идват от чужбина у нас и си избират: лекари, медсестри, IТ-специалисти"}
{"url": "https://www.dnes.bg/zvezdi/2019/02/26/azis-se-hvali-noseh-cherna-roklia-predi-bili-portyr.403188", "text": "Актьорът Били Портър определено прикова вниманието на папараците на Оскарите. Той се появи на червения килим със смокинг рокля, с която изрази своя нестандартен стил.\r\nНяколко часа след като стана ясно кои звезди си тръгнаха с престижните статуетки, Азис припомни на феновете си, че в началото на своята кариера той също е носел черна рокля. Именно провокативната му визия тогава му донесе голяма популярност.\r\n \r\nПевецът сподели колаж, в който сравнява своята рокля с тази на Портър.\r\n \r\n„Има разлика между това да го направи певец по време на шоу и актьор по време на червен килим“, написа мъж под снимката. „Каза ли му че ти си я измислил тая мода, да не се прави“, добави друг от последователите на Азис.\r\n \r\nПо повод тоалетите на звездите на червения килим, модният експерт проф. Любомир Стойков също изтъкна, че преди много години чалга певецът се е появил на свое участие в „Шоуто на Слави“ с въпросната черна рокля. Според изказването му пред бТВ, Азис е взел вдъхновение за тоалета си от негов филм.\r\n \r\nМеждувременно американският Vogue отбеляза, че смокингът сако върху велурената рокля, с която Били Портър блесна на Оскарите, е своеобразна игра между женствено и мъжествено, която предизвиква строгия моден код и модните граници на Холивуд по правилния начин.\r\n \r\n\"Винаги съм бил вдъхновен от модата. Баба ми, майка ми – те винаги бяха стилни. Израснах с любов към модата, но имаше граници в начините, по които можеше да изразя себе си. Когато си чернокож и гей, мъжествеността ти винаги е под въпрос\", споделя актьорът. Той е категоричен, че желае да носи дрехи, които „да говорят“.\r\n\r\n", "date": "2019.02.26", "title": "Азис се хвали: Носех черна рокля преди Били Портър"}
{"url": "https://www.dnes.bg/akoshtete-vqrvaite/2019/02/26/cheren-zelen-cherven-che-i-rozov-sniag-priznak-za-katastrofa.403185", "text": "\"Не яж жълтия сняг“ е една от шегите, която всяко дете е чувало. Но сега, абсолютно не на шега, към това предупреждение трябва да се добавят розовия, черния, зеления и оранжевия сняг.\r\nПоредица от инциденти в Русия прикова вниманието на социалните мрежи и медиите. В Сибир падна черен сняг, оцветен от работещата наблизо мина за добив на въглища. А в Первоуралск снежната покрива бе със зелен оттенък, като причината, според местните власти, е кариерата за добив на хром. Гражданите бяха принудени да носят маски, стотици се събраха на протести, които да привлекат вниманието на Владимир Путин. \n\r\nМакар цветният сняг да не е нещо ново, то в последно време замърсяването, предизвикано от хората, остава отпечатък върху най-чистото нещо на Земята – полярните шапки.\r\n                    \n                    \n                Погледната от високо, по уж красивата бяла покривка има сиви, кафяви и черни петна. Те са предизвикани от черен въглерод или по-просто казано – сажди от електроцентрали, захранвани с въглища, фабрики и мини.\r\nСаждите са леки и вятърът ги носи до полярните шапки, където падат под формата на цветен сняг. Но това не е просто естетическо бедствие. Освен, че са причинени от замърсяване, тези петна успяват и да допринесат за забързването на глобалното затопляне.\r\nЕдно от свойствата на полярните шапки е да отразяват слънчевата светлина и да отблъскват топлината. Ала черният сняг прави тъкмо обратното – той абсорбира светлината и задържа топлината и по този начин ускорява глобалното затопляне.\r\nАко се спре изхвърлянето на сажди, температурата на земната повърхност ще се намали с половин градус. Може да звучи малко, но е всъщност изключително важно.\r\nОцветяването на снега може да бъде причинено и от природни явления, като например водораслите Chlamydomonas nivalis, които му придават розов или червен цвят. Тази аномалия е документирана още през 19-ти век. Оранжевият сняг в Източна Европа пък бе причинен от пясък, пренесен от пустинята Сахара. Подобно явление имаше и в Сибир, но там снегът стана оранжев отново заради замърсяване на въздуха.\r\nА ако се върнем отново на хапването на сняг, бялата ледена покривка също не е безопасна. Учени от Канада установиха през 2017 година, че топенето на снега в градски условия освобождава коктейл от токсини, които са \"заключени“ в него. Най-често това са праховите частици, които автомобилите бълват.\r\nХората винаги са използвали снега като метафора за чистотата, за невинността. А сега, когато той е всичко друго, но не и бял - лампичката ни за това, че прекаляваме с тормоза си над Земята, би трябвало да светне.", "date": "2019.02.26", "title": "Черен, зелен, червен, че и розов... сняг. Признак за катастрофа!"}
{"url": "https://www.dnes.bg/sofia/2019/02/26/knsb-tvyrdo-protiv-noshtniia-gradski-transport-v-sofiia.403189", "text": "Мярката е част от предложение за подобряване на работното време и заплащането на работещите в транспортните дружества на София, по което синдикатът иска да се започнат незабавни преговори, съобщава БНТ. \n\n\n\r\nСиндикатът настоява извънредният труд да е според нормите в Кодекса на труда, без това да рефлектира върху размера на брутните трудови възнаграждения на шофьорите, увеличение на заплатите им, по-бързо обучение на нови водачи и привличане на кадри. Освен това се иска общината да се организира с КАТ за освобождаване на бус лентите от нарушители и криминализиране на агресията срещу водачите .\n\r\nКНСБ заявява в писмо до кмета Йорданка Фандъкова, че като представител на близо 2/3 от работещите в Столичния градски транспорт, не може безучастно да наблюдава как партиите се опитват \"излишно да нагнетяват напрежението в опит за трупане на политически актив в момент, когато се решават чисто синдикални проблеми\".\n                    \n                    \n                \r\nГрадският транспорт е изправен пред недостиг на шофьори, а работещите се трудят до изнемога заради дефицита.\n\r\nОбщината повиши с 10% заплатите на водачите от 1 февруари и обеща да продължи с увеличаването на възнагражденията, за да запълни недостига.\n\r\nПисмо до кмета за спешно разглеждане на проблема изпрати и омбудсмана Мая Манолова. Тя се позовава на подписка от над 1200 шофьори, недоволни от условията на труд.", "date": "2019.02.26", "title": "КНСБ твърдо против нощния градски транспорт в София"}
{"url": "https://www.dnes.bg/notifikacii/2019/02/26/psihichno-bolen-buistva-s-chasove-v-stolichniia-banishora.403198", "text": "Психично болен мъж от София беше отведен в ареста на Второ РПУ, след като буйства в продължение на часове в квартал \"Банишора\". \r\nНа място са били изпратени екипи на \"Спешна помощ\" и няколко патрулни автомобила. За да бъде задържан, са били използвани и помощни средства от служителите, обясни министър Младен Маринов.\r\n\"Лицето е настанено в полицейско подразделение. Осигурена му е лекарска грижа. Бил е в неадекватно състояние, агресивен. Наложило се е използване на помощни средства от полицейските служители, но случаят е решен\", уточни МВР шефът.\r\nПо информация на БНР психично болният мъж е настанен в ареста на полицейското управление след отказ да бъде изпратен в лечебно заведение.", "date": "2019.02.26", "title": "Психично болен буйства с часове в столичния \"Банишора\""}
{"url": "https://www.dnes.bg/obshtestvo/2019/02/26/3-godini-ne-go-zabraviha-protest-za-pochinal-palestinec.403199", "text": "\nБлизки палестинеца Омар Зайед, който загина при странни обстоятелства в двора на палестинското посолство, излязоха на протест пред съдебната палата с искане за съдебно-медицинската експертиза по случая. \n Омар Зайед бе открит мъртъв на 26 февруари 2016 г., като първоначалният сигнал за инцидента бе за извършено убийство.\r\nСпоред главния прокурор Сотир Цацаров най-вероятната причина за смъртта на Омар Зайед е падане от третия етаж. \r\nПрез 1986 г. Омар Зайед е бил осъден на доживотен затвор за предумишлено убийство на еврейски студент в Стария град на Ерусалим заедно с брат му Ахмед и трети палестинец. През 1990 г. е настанен в болница във Витлеем, на \r\nЗападния бряг, след като обявил гладна стачка. Оттам Зайед бяга и след като минава през няколко арабски страни, се установява в България през 1994 г.", "date": "2019.02.26", "title": "3 години не го забравиха. Протест за починал палестинец "}
{"url": "https://www.dnes.bg/football/2019/02/26/levski-plati-2-mln-lv-i-shte-igrae-v-evropa.403201", "text": "\"Левски\" изплати дължимите пари, нужни за издаването на международен лиценз от Европейската футболна асоциация (УЕФА), пишат \"сините\" на официалния си уебсайт. Сумата бе около два милиона лева.\r\n \r\n\"Скъпи приятели, ПФК Левски има удоволствието да Ви съобщи, че всички необходими и дължими плащания по процедурата за лицензиране за участие в европейските клубни турнири на УЕФА бяха извършени в срок. Клубът продължава съвместната си работа с УЕФА по оформяне на документацията, с която да преодолее заплахата от наказание заради нарушаване на правилника за финансов феърплей\", гласи съобщението.\r\n \r\nЛевски ще действа по предварително начертания план за стабилизиране и оздравяване на клуба, така че отборът да носи радост на верните си и многобройни привърженици\", завършва текстът.\r\n \r\n", "date": "2019.02.26", "title": "\"Левски\" плати 2 млн. лв. и ще играе в Европа"}
{"url": "https://www.dnes.bg/obshtestvo/2019/02/26/aptekarite-s-jylti-jiletki-pak-se-gotviat-za-protest.403186", "text": "Аптеки остават в протестна готовност, предупреди Антон Вълев, председател на Национална аптечна камара след среща със заместник-министъра на здравеопазването Бойко Пенков.\r\nВълев подчерта, че аптеките няма да затварят, но фармацевтите ще бъдат с жълти жилетки. \n\n На срещата, по думите на Вълев, са били обсъдени краткосрочни и дългосрочни мерки за нормализиране на лекарствоснабдяването, възможността за въвеждане на Национална аптечна карта, настояването на камарата за единни държавни цени на лекарствата и др. \n\r\nЗаместник-министър Пенков се е ангажирал да предаде настояванията на фермацевтите на министъра на здравеопазването, допълни още Вълев.\n                    \n                    \n                \r\nЧленове на камарата изразиха тревогата си, че към момента системата за верифициране на лекарствата отнема време и дава грешки, което води до забавяне на обслужването на пациентите, както и тревога у пациентите дали медикаментите им са истински.\n\r\nВълев допълни, цитиран от БТА, че не е ясно при наличието на фалшиво скъпоструващо лекарство кой ще плати на аптеката, в която е открито. \n\r\nОт камарата отново са настояли за поетапно въвеждане на електроните системи - за верификация на лекарствата, за проследяване на движението на продуктите, новата система на НАП и електонната рецепта. \n\r\nМиналата седмица са затворили за един ден над 700 аптеки, отново потвърди Велев и каза, че данните, предоставени от НЗОК за затворените аптеки се различават, тъй като не всички протестиращи са договорни партньори на Касата.\n\r\nОт камарата настояват за среща с министъра на здравеопазването.", "date": "2019.02.26", "title": "Аптекарите с жълти жилетки, пак се готвят за протест "}
{"url": "https://www.dnes.bg/notifikacii/2019/02/26/absurdyt-vyv-venecuela-trima-prezidenti-milioner-i-pomoshti.403160", "text": "\n\r\nГраничните сблъсъци не могат да бъдат по-абсурдни от този на границата между Венецуела и Колумбия. \n\r\nТрима президенти, военен самолет и цяла плеяда поп артисти, доведени от британски милионер са струпани в Кукута, Колумбия. \n\r\nГраничния град е мястото на военната блокада, наложена от венецуелският президент Николас Мадуро. Той е решен да възпрепятства международната хуманитарна помощ, изпратена за страната му. \n\r\nВ това венецуелската опозиция видя възможност. Планът: Да пробият блокадата в събота, кулминация на съпротивлението, която трябваше да принуди армията да допусне храна до една гладна нация или да остане лоялна на Мадуро.\n\n\n\n                \n                \r\nПланът не се разви точно така. В края на деня армията остана лоялна на режима и протестът, планиран като мирен, прерасна в насилствени сблъсъци. Някои от онези, които отчаяно се нуждаят от помощ бяха изгорени на границата, като поне четирима са загинали, пише \"New York Times\".\n\r\nПървият ход беше на Мадуро. По-рано този месец правителството на венецуелския президент барикадира вече затворената граница между Колумбия и Венецуела с танкери и контейнери. Всичко това, докато дарения от храна пътуваха през Колумбия към границата. \n\r\nЗащитниците на президента обвиниха Америка, че се опитва да подстрекава преврат с помощта. Нещо като Троянски кон, чието намерение не е да облекчи глада във Венецуела, а да дестабилизира правителството на Мадуро. \n\r\nСъс затварянето на границата политическите схватки станаха по-жестоки и фокусът беше върху помощта, която чака на границата. \n\r\nЕдин от първите, посетили блокадата, беше републиканският сенатор от Флорида Марко Рубио, който призова за смяна на режима във Венецуела. \n\r\nВ петък, денят, преди опозицията да реши да атакува блокадата, настроението на границата се промени с пристигането на Ричард Брансън, британският милионер и филантроп. Неговата идея - да покани латиноамерикански изпълнители, които да изпълнят концерт в помощ на венецуелския народ. \n\r\nКулминацията на събитието пък беше появата на Хуан Гуайдо, лидерът на опозицията, който наруши забраната си за пътуване и се промъкна отвъд границата, за да поздрави подкрепящите го в навечерието на бунтът срещу блокадата. \n\r\nВ събота Гуайдо зае централна роля, качвайки се на камион с помощи и заричайки се, че ще предвидената помощ ще стигне до Венецуела. \n\r\nТака денят почна мирно, с демонстрантите, събудили се в опустелия лагер, където са нощували. Планът им за съботата: Да придружат хуманитарната помощ на крака, във формата на човешки щит, държейки рози и пеейки венецуелския химн. \n\r\nХаосът обаче бързо превзе реда. След като националната гвардия на Венецуела започна да атакува протестиращите със сълзотворен газ всякаква надежда за съгласие между двете страни се изпари. Скоро демонстрантите хвърляха камъни към войниците. \n\r\nДокато тази буря се развихряше на границата, Мадуро и съпругата му, Силия Флорес, бяха далеч, наслаждавайки се на друго настроение в съботния ден. Двамата посетиха митинг в подкрепа на Мадуро, където съпрузите танцуваха салса пред своите поддръжници. \n\r\nМеждувременно хаосът на моста между Венецуела и Колумбия ставаше все по-голям. \n\r\nДесетки членове на националната гвардия на Венецуела дезертираха към Колумбия, някои от тях - ранени. Докато прекосяваха моста десетки хора ги поздравяваха. \n\r\nМеждувременно част от международната помощ започна да пробива блокадата. \n\r\nЦената на сблъсъците обаче беше и загубата на много от кутиите с помощ. Експлодиращите сълзотворни гранати възпламениха част от изпратената помощ, която според опозиционен лидер е съдържала медицински консумативи, предназначени за болниците във Венецуела. \n\r\nОнова, което опозицията се надяваше да бъде ден на мирни протсти, се превърна в смъртоносни сблъсъци. Четирима човека бяха убити, много други арестувани и отведени в затворите във Венецуела. \n\r\nМадуро, разгневен от помощта, която колумбийският президент Иван Дуке предложи на протестиращите, преустанови дипломатическите взаимоотношения с Колумбия. \n\r\nВ крайна сметка тълпите изоставиха моста, но някои останаха там - продължавайки битката, хвърляйки камъни и самоделни бомби към венецуелските правителствени сили. \n\r\nСълзотворния газ още се стелеше над границата, когато камионите с хуманитарна помощ бяха изтеглени обратно към складове в Колумбия. Битката между опозицията и режима отново стигна до патово положение. \n\r\nПолитическите битки обаче бяха тотално преобърнати. Макар че венецуелците все още имат нужда от храна, дори повече от всякога, помощите си стоят в Колумбия, напълно безполезни, а Мадуро си е все така на власт. \n\r\nНещата обаче се промениха за Хуан Гуайдо. Той вече не може да се върне във Венецуела с хуманитарната помощ, както обеща. И вече е в Колумбия, без да знае може ли да се върне обратно при народа, за чийто президент е признат от западния свят.", "date": "2019.02.26", "title": "Абсурдът във Венецуела: Трима президенти, милионер и помощи  "}
{"url": "https://www.dnes.bg/stranata/2019/02/26/sled-protestite-s-uspeshen-krai-gorivata-pak-skochiha.403122", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         След редица протести с успешен край и резкия спад на цените на горивата в края на миналата година, в началото на тази цените отново скочиха. Бензин А95 струва 2,04 лева за литър, а дизелът - 2,24 лева, предаде Bulgaria ON AIR.\n\r\nВ началото на 2019 година шофьорите отново усещат покачване.\n\n\n\r\n\"Този път обаче го правят по-интелигентно. Увеличават ги постепенно. В момента цената на горивото трябва да бъде 1,70 лв. при тези цени, които са в световен мащаб. За по-малко от месец, цените на горивата скочиха средно между 7 и 9 стотинки за литър. Най-масовият бензин А 95 се търгува средно за 2,03 лева за литър, а дизелът – 2,23 лв. за литър\", сподели организаторът на протестите в Благоевград Николай Кутанов.\n                    \n                    \n                \r\nПлевен, Търговище, Кюстендил и Видин остават областите с най-високи цени на горивата. А най-изгодно за шофьорите излиза в Габрово, Добрич и Русе.\n\r\n\"Относително по-високи в районите, отдалечени от основните снабдителни центрове. Например, нормално би било в района на Северозапдна България\", обясни Христо Казанджиев от Българския енергиен форум.\n\r\nOт високите цени горивата се оплакват не само българските шофьори. Тази сутрин в Туитър американският президент Доналд Тръмп написа: \"ОПЕК, моля, отпуснете се и го давайте по-леко. Светът не може да понесе ново повишение на цените!\"\n\r\nПолитиката за намаляване на производството на петрол от страна на ОПЕК, както и санкциите на САЩ срещу износа на петрол от Иран и Венецуела тласнаха цените на петрола миналата седмица до годишен връх през 2019 г.\n\r\nЗасега шофьорите трябва да са спокойни - ново драстично поскъпване цените на горивата през предстоящия летен сезон не се очаква.\n\r\n ", "date": "2019.02.26", "title": "След протестите с успешен край, горивата пак скочиха"}
{"url": "https://www.dnes.bg/notifikacii/2019/02/26/dyshteriata-na-peskov-govoritelia-na-kremyl-e-stajantka-v-ep.403143", "text": "Елизавета Пескова - дъщерята на говорителя на Кремъл Дмитрий Песков, е стажантка при евродепутата Емрик Шопрад от групата „Европа на свободата и пряката демокрация“ /лидер на групата е Найджъл Фарадж/. Това потвърди пред БНР самият евродепутат.\n\r\nФранцузинът Шопрад, който е заместник-председател на евроскептичната група, уточни, че Пескова (21 г.) е при него в качеството си на студентка по право във Франция, изучаваща европейските институции и подчерта, че тя няма достъп до класифицирана информация. \n\r\nТой добави, че Пескова работи върху досие за президентските избори в Сенегал и никога върху теми за Русия.\n\r\nШопрад уточни, че самият той е член на групата \"ЕС-Русия\", но по думите му заседанията се водят при закрити врата и Пескова не присъства на тях. \n                \n                \r\nЕвродепутатът каза още, че Европейският парламент, а не той е подписвал договора с Елизавета Пескова. \n\r\nЗа пръв път тя е била назначена през ноември миналата година, после договорът й е бил подновен за още три месеца и ангажиментите й ще приключат с изтичането на неговия мандат през май.", "date": "2019.02.26", "title": "Дъщерята на Песков - говорителя на Кремъл, е стажантка в ЕП"}
{"url": "https://www.dnes.bg/notifikacii/2019/02/26/shofior-blysna-diado-v-pleven-i-izbiaga.403142", "text": "81-годишен мъж е блъснат от лек автомобил на улица \"Петко Каравелов\" в Плевен, съобщиха от полицията.\r\nИнцидентът е станал снощи около 22.40 часа.\r\nКолата блъска пенсионера при движение в посока кръстовището с улица \"Сан Стефано\". Той се движел по пътното платно.\r\nВодачът на лекия автомобил напуснал мястото на произшествието. Раненият е транспортиран до Център за спешна медицинска помощ, има фрактура на черепа с тежка черепно-мозъчна травма.\r\nПродължава работата по установяване на лекия автомобил и шофьора. Уведомен е дежурен прокурор, образувано е досъдебно производство.", "date": "2019.02.26", "title": "Шофьор блъсна дядо в Плевен и избяга "}
{"url": "https://www.dnes.bg/obshtestvo/2019/02/26/ni-ispaniia-ni-kipyr-rusnacite-ni-predpochitat-za-vtori-dom.403144", "text": "България е най-предпочитаната от руснаците страна за покупка на втори дом зад граница.\r\nБроят на интересуващите се от закупуване на недвижим имот в чужбина е нараснал със 70% спрямо ситуацията преди две години, а най-желана е нашата страна, показва изследване, цитирано от вестник “Российская газета”.\r\nМакар че само 2,5% от руснаците се интересуват от закупуване на имот зад граница, това е ръст от 70% от 2016 г. насам, според национално допитване на Московския финансов университет.\n\r\nТърсенето на имоти е нараснало от 2016 г. досега и в рамките на Русия заради затягането на санкциите на западните страни, слуховете, че Русия ще престане да използва разплащания в долари, ниските лихви и достъпните ипотечни кредити, твърдят експерти, цитирани от \"Труд\".\r\n                    \n                    \n                “Растежът показва желание за опазване на спестяванията чрез инвестирането им в имот в чужбина”, казва Алексей Зубец, зам.-ректор на Московския финансов университет.\n\r\nСлед България по интерес за купуване на имот от руснаците се нареждат Испания, Турция, Кипър и Черна гора.", "date": "2019.02.26", "title": "Ни Испания, ни Кипър: Руснаците ни предпочитат за втори дом"}
{"url": "https://www.dnes.bg/stranata/2019/02/26/izmamnici-nalaziha-smolian-desetki-grajdani-s-oplakvaniia.403147", "text": "Десетки граждани на Смолян са сигнализирали за опити за телефонни измами само за ден,  съобщават от Областната дирекция на МВР. От полицията отчитат, че на този етап няма пострадали. \n\r\nНа 25 февруари в РУ - Смолян са получени десетки обаждания от граждани, сигнализирали за опити за телефонни измами. Такива обаждания е имало и предишните дни в РУ - Златоград. \n\r\nРазлични лица са прозвънявали на домашните телефони на десетки жители на областта, твърдейки че се обажда „разследващ полицай Христов“ или „разследващ полицай Георгиев“ и искали пари с обяснението, че трябва да им се съдейства за разкриване на престъпление. \n\r\nВероятно става дума за проучване на района и набелязване на жертви, които да предадат пари на измамниците, отчитат от полицията. \n                    \n                    \n                \r\nГражданите споделят, че в началото разговорите се провеждат със спокоен тон, но в последствие измамниците започват да заплашват, което се превръща в тормоз. Към настоящия момент няма постъпили сигнали за пострадали от измами, но органите на реда очакват обажданията да продължат и следващите дни. \n\r\nЗатова от полицията в Смолян припомнят, че няма процедура, по която полицейски служители да събират парични суми от гражданите за разкриване на престъпления. Единственият начин, по който някой може да помогне в разкриване на престъпление е да даде свидетелски показания, ако някой е станал свидетел на престъпление. \n\r\nПри разговорите с непознати по телефона препоръчваме хората да задават повече въпроси, от колкото да отговарят на такива. И незабавно след получаване на обаждане да сигнализират на тел.112, отчитат от полицията.", "date": "2019.02.26", "title": "Измамници налазиха Смолян, десетки граждани с оплаквания"}
{"url": "https://www.dnes.bg/muzika/2019/02/26/skandau-v-treskava-podgotovka-za-koncerta-v-arena-armeec.403150", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"СкандаУ\" подготвят своя първи концерт в зала \"Арена Армеец\", който ще се състои през април. Вече излезе и новата песен на групата - \"Арабия\", в която те си партнират с Атанас Колев. Музикален продуцент на шоуто през април е Светлин Къслев, който коментира заедно с Тото предстоящото събитие. \n\"Ще бъдем с бенд, там нещата са по-сериозни и се правят специални аранжименти за концерта. Приготовлението е започнало\", разказа Къслев в студиото на \"България сутрин\".\n\r\nТой обясни, че все още се избират хората, които ще са на сцената, защото още се аранжират парчетата, а след това ще има подбор на музикантите. Самите репетиции ще стартират от края на следващия месец.\n                    \n                    \n                \r\nТото пък подчерта, че новата песен \"Арабия\" отново е с музика на Светлин Къслев, както и много от останалите парчета на \"СкандаУ\".\n\r\n\"Пак работим по много неща. Той е нещо като естествено продължение на това, което \"СкандаУ\" искат да кажат като текстове. Той успява да намира музиката им\",  и подчерта, че всяко парче зависи от настроението.\n\r\nТото посочи още, че концертът в \"Арена Армеец\" ще е с вход свободен за всички хора в неравностойно положение, които искат да го посетят. Той уточни, че за тях ще има изградена специална платформа и всичко нужно за достъп, а на сайта на разпространителите на билети има информация как да се сдобият с покани.\r\n ", "date": "2019.02.26", "title": "\"СкандаУ\" в трескава подготовка за концерта в \"Арена Армеец\""}
{"url": "https://www.dnes.bg/kino/2019/02/26/dimityr-marinov-s-oskar-v-ryka-profanshtina-ili-emociia.403146", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Актьорът Димитър Маринов се качи на сцената в \"Dolby Theatre\" като част от състава на филма \"Зелената книга\". И у нас се разрази истинска дискусия. Защото камерите уловиха един много важен детайл – малко българско знаме в джоба на сакото му. Българинът получи наградата от красивата актриса Джулия Робъртс.\n\r\nРежисьорът Красимир Иванов коментира в студиото на \"България сутрин\", че не е бил трогнат от флагчето или подразнен от него, но не му е допаднало това, че Димитър Маринов е взел в ръцете си наградата \"Оскар\", която е за продуцентите на филма.\n\n                    \n                    \n                \r\n\"В един момент се усещаш, че си малко нисичък и зад продуцентите няма никой да те забележи - нито като камера, нито като фотограф, финтираш и веднага се изнасяш към крайния десен ъгъл, ляв на зрителя, между Виго Мортенсен и г-н Алий, с един \"Оскар\" закичен. Това е тотална профанщина! Такова нещо не се прави!\", категоричен беше режисьорът.\r\nПо думите му, ако случайно е попаднал български актьор на сцената и направи това, което Маринов е направил, му се прощава веднага, но човек, който има претенцията да е от 20 години в Лос Анджелис, няма право да държи този \"Оскар\". \"Такъв актьорски номер не минава!\", отсече режисьорът. \n\r\nКрасимир Иванов каза, че Маринов няма общо с наградата и не е заслужил да я държи, въпреки че е част от екипа.  Той допълни, че е останал разочарован от поведението му и заради начина, по който коментира други колеги като Робърт де Ниро. \"Младежът изобщо не ме интересува!  Изгубих интерес към него\", отсече той.\r\nПо думите му, Маринов няма право да твърди, че роля на негов колега с номинация \"Оскар\" е плоска. Нито пък да си позволява да казва, че филмът \"Рома\" на Алфонсо Куарон няма място на \"Оскар\"-ите. \"Не мога да  имам сериозно отношение към този младеж. Ставам безразличен, дори не съм  краен\", категоричен бе Иванов.\r\nНа срещуположното мнение бе журналистът Георги Тошев. Той обясни, че никой не може да му отнеме радостта като зрител, че на сцената на \"Dolby Theatre\" се е качил българин.  \"Да, няма главната роля, но е интересен, а неговата история е наистина достойна за филм.\" Според журналиста, само емоцията и еуфорията е оставила Димитър Маринов в тази позиция със статуетката и това не е предварителна инсценировка. Георги Тошев уточни, че не споделя мнението в някои от интервютата на актьора, но участието му в \"Зелената книга\" е категоричен успех.\r\nПо думите му, в контектста на Холивуд, неговата стъпка е минимална, но в историята ни нямаме много подобни неща, с които да се похвалим. \"Ние сме държава, която поради численост и език прави разходката до Холивуд нелесна. Всичко е въпрос на шанс и добро продуциране\", отбеляза Тошев.\r\n\"Аз съм много щастлив, че имаме Димитър Маринов. С флагче или без флагче, той е там, филмът е добър и аз вярвам, че ще чуваме повече и много добри новини около български актьори извън България\", каза той пред .\n\r\nГеорги Тошев допълни, че независимо от дебати в социални мрежи и всичко, което се каза и изписа за Маринов, това, че той е на сцената с \"Оскар\" в ръка, е изключителен успех за българина.\n\r\nТошев допълни, че все пак историята на Маринов и съдбата му да стигне там е въпрос на много шансове и срещи, които са му се случили.", "date": "2019.02.26", "title": "Димитър Маринов с \"Оскар\" в ръка: Профанщина или емоция?"}
{"url": "https://www.dnes.bg/rusia/2019/02/26/sergei-i-iuliia-skripal-sa-jivi-obiavi-london.403155", "text": "Сергей и Юлия Скрипал са живи – това съобщи посланикът на Великобритания в Русия Лори Бристоу пред Интерфакс. \n\r\n„Мога да потвърдя, че те са живи. Мога да потвърдя, че искането на руското посолство с молба за среща с тях им е била предадена“, каза британският дипломат. \n\r\nС тези думи той коментира изявлението на руския посланик в Лондон, че той не може да констатира, че Скрипал са живи. \n\r\n„Те не желаят да се срещат с представители на руското посолство. Струва ми се, че не е толкова трудно да се разбере защо те може да не желаят да се срещат с представители на руската държава. Това е техен избор“, подчерта Бристоу. \n\r\nТой отбеляза също така, че ако Скрипал пожелаят да се срещнат с представители на руската дипломатическа мисия, британската страна ще им даде  възможност за това. „Ако не, ние нямаме право да им налагаме среща с руски чиновници. Те, разбира се, се намират на безопасно място. Опитаха се да ги убият, използвайки нервнопаралитично вещество. Наше задължение е да ги защитим“, каза посланикът.\n\n\n\r\n                    \n                    \n                По думите на Бристоу Великобритания не е заинтересована от съвместно разследване с руската страна. \n\r\n\"Убедени сме, че знаем кои са тези хора. Убедени сме също така,  че руското правителство знае кои са тези хора. Ако руското правителство иска да ни предостави информация за своята замесеност или замесеността на свои сътрудници, ние ще приветстваме това, но ние не се каним да провеждаме съвместно разследване“, каза британският посланик.\n\r\nТой подчерта, че Лондон разполага със значително повече информация по \"делото Скрипал\", отколкото се публикува в медиите. „Разбира се, имаме още повече информация. Няма да публикуваме тази информация в медиите, тъй като това може да предизвика предубеждение у съда“, каза посланикът. \n\r\nНа 4 март 2018 г. британските власти съобщиха, че бившият двоен агент Сергей Скрипал и дъщеря му Юлия са открити в безсъзнание в английския град Солсбъри. По-късно бе обявено, че двамата са били отровени с бойното отровно вещество \"Новичок\", като за инцидента Лондон обвини Москва. Кремъл категорично отрича да има връзка със случилото се.\r\n ", "date": "2019.02.26", "title": "Сергей и Юлия Скрипал са живи, обяви Лондон"}
{"url": "https://www.dnes.bg/akoshtete-vqrvaite/2019/02/26/pomosht-vyrhu-bankomata-ima-kobra.403151", "text": "Опитът на индиец да изтегли пари от банкомат е бил осуетен от кобра, позиционирала се върху устройството, съобщава ЮПИ.\n\n\n\r\nНеобичайната случка се е разиграла в град Баргарх, Индия. Видео, заснето от очевидец, показва отровната змия, заела застрашителна поза върху банкомата, докато наоколо се тълпят хора, водени от желанието да зърнат нещо необикновено, пише БТА. \n\r\nОчевидци разказват, че мъж, който планирал да изтегли пари от устройството, се е отказал от намерението си и е избягал, като преди това е информирал зяпачите за местонахождението на кобрата.\n\r\nСуреш Мохапатра, собственик на магазин в близост до банкомата, е позвънил на специализираната линия Снейк Хелплайн. В отговор на обаждането му на мястото е пристигнал ловецът на змии Раман Баг. Кобрата е била заловена и ще бъде върната в естествената й среда.\r\n                    \n                    \n                ", "date": "2019.02.26", "title": "Помощ, върху банкомата има кобра! "}
{"url": "https://www.dnes.bg/politika/2019/02/26/petzvezden-kompleks-s-500-lv-oborot-goranov-shte-si-plashtat.403148", "text": "Срокът за прилагане на наредбата  за касовите апарати ще бъде  променен за част от търговците - до  септември.\r\nТова обяви финансовият министър  Владислав Горанов след среща с  представители на бизнеса при премиера Бойко Борисов.\r\nОт гратисния период ще се възползват тези фирми, които имат системи за управление на продажбите.\n\nГоранов каза още, че реалното отчитане на  оборотите трябва да бъде  решено и процесите да бъдат изсветлени. \"Голяма част от  оборотите се  крият и това е целта на изменението на Наредба 18\", посочи той.\r\nВсеки фискален бон се предава в реално време към сървърите на НАП и  съдържа данни в специален QR код. Срокът за смяна на софтуера за управление на продажбите в  търговските обекти и касовите апарати за регистрираните по ДДС търговци  изтичаше на 31 март. За фирмите без ДДС регистрация той е до края на юни  2019 година и остава. \r\n                    \n                    \n                Финансовият министър даде пример как петзвезден комплекс във Велинград отчита 500 лв. приход месечно, а възнаграждението на един готвач надвишава два-три пъти средната работна заплата.\r\n\"Това, което искам да уверя стопанските субекти, е, че новата логика, заложена в наредбата, няма да бъде преразгледана и те трябва да продължат съвместно с нас с усилията и да си плащат данъците\", отбеляза Горанов.\r\nПо думите му в следващите 7 месеца ще се търсят оптимални решения за проблемите, които среща бизнесъ с прилагането на наредбата.\r\nТой настоя, че партньорството между държавата и фирмите за изсветляване на процесите и стопанския оборот не трябва да остава на заден план.\r\n\n\r\n \r\n \r\n ", "date": "2019.02.26", "title": "Петзвезден комплекс с 500 лв. оборот. Горанов: Ще си плащат!"}
{"url": "https://www.dnes.bg/obshtestvo/2019/02/26/idva-li-spravedlivost-s-novoto-izchislenie-na-pensiite.403135", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПрез тази година новите пенсионери ще бъдат близо 81 000, сочат данни от Националния осигурителен институт. От тази година пенсията им ще бъде изчислена на базата на осигурителния доход от 2000 година насам.\n\r\nОказва се, че 37% от новите пенсионери се оплакват, че парите им, изчислени по новия метод, са значително по-ниски от тези, каквито щяха да бъдат, ако бяха формирани по старата формула. \n\n\"Направих справка в НОИ. Става въпрос за симулационен модел, базиран на представителна извадка от хора, пенсионирали се през 2018 година. Към тях са приложени изчисленията от 2019 година. Идеята сега е да има по-справедливо отношение между индивидуалния принос и пенсиите\", поясни председателят на Социалната комисия в парламента Хасан Адемов.\n                    \n                    \n                \r\nПо думите му в \"България сутрин\" има проблеми с формулата за изчисляване на пенсиите. В края на тази година може да се предприемат и корекции, ако се наложи, изтъкна той.\n\r\n\"Трябва да възстановим доверието в пенсионната система. Това минава през справедливост, високи доходи, високи постъпления от осигуровките, работеща икономика, по-малко сив сектор\", категоричен бе гостът в студиото.\n\r\n отбеляза, че за голямо съжаление няма решение, което може да бъде взето със замах относно фалшивите ТЕЛК-ове.\n\r\n\"Трябва да може да се проследи целият път, по който минава човекът до получаване на решение от ТЕЛК. Някъде по веригата има доста пробойни. Едно решение няма да ги запуши\", посочи още Хасан Адемов.\r\n ", "date": "2019.02.26", "title": "Идва ли справедливост с новото изчисление на пенсиите? "}
{"url": "https://www.dnes.bg/pop/2019/02/26/pochti-cialoto-chovechestvo-gleda-pesenta-despacito.403156", "text": "Хитовата песен Despacito на пуерториканската регетон звезда Луис Фонси, записана в сътрудничество с Деди Янки, постави нов рекорд по гледаемост в YouTube, съобщават \"Форбс\" и ЮПИ. \n\n\n\r\nБавно, но сигурно, хитът продължава да \"пише\" история. На 24 февруари клипът към \"Despacito\" е преминал границата от 6 милиарда гледания в популярната платформа за видеосподеляне. През следващите няколко дни клипът е гледан още 4,3 милиона пъти, пише БТА. \n\r\nМалко над две години бяха необходими на хитовия сингъл, за да отбележи знаковото постижение. Оригиналното видео към Despacito беше качено в Ютюб през януари 2017 г. Впоследствие клипът стана първият в историята на платформата, отбелязал 3 милиарда, 4 милиарда и 5 милиарда гледания.\n                    \n                    \n                \r\nDespacito намери място и в Книгата на рекордите на Гинес през 2018 г., когато Луис Фонси беше почетен със седем титли за хитовата си песен.\n\r\nС новото си постижение хитът Despacito изглежда недостижим сред клиповете с милиарди гледания в YouTube. Най-близките му конкуренти са Shape of You на Ед Шийран с 4,09 милиарда гледания и See You Again на Уиз Калифа в сътрудничество с Чарли Пут с 4,02 милиарда гледания.\n\r\nВ пика си хитът Despacito отбелязваше до 25,7 милиона гледания на ден, припомня \"Форбс\".\r\n", "date": "2019.02.26", "title": "Почти цялото човечество гледа песента Despacito "}
{"url": "https://www.dnes.bg/notifikacii/2019/02/26/kritichno-energiino-bedni-sme-ne-mojem-da-se-otopliavame.403154", "text": "Колко изпреварват доходите ни увеличението на разходите?\r\nСпоред икономическия анализатор Явор Алексиев благосъстоянието на домакинствата е нараснало.\n\r\n\"Икономиката расте и заплатите също, логично, работещите хора  в София са много по-богати от най-бедните. Хората в момента правят и някои  покупки, които са отлагали преди. Те отново спестяват част от доходите  си, но и потребяват повече\", каза той пред БНТ.\r\nФинансовият експерт Мика Зайкова коментира, че българите харчат повече, защото има и  инфлация.\r\nЗайкова цитира проучване на Евростат, според което 52% от българите не могат да отоплява жилището си. Тя допълни данните и с друго проведено изследване, което отчита, че индексът на енергийната бедност на българите е направо критичен.\n                \n                \r\n\"Ние сме на последно място. Румъния, която е до нас, е на 13 място, а уж се развиваме заедно. Потвърждава се това, че хората не могат да се отопляват\", заяви тя.\r\nСпоред Зайкова безработицата у нас намалява, защото хората, които остават в България, са по-малко.\r\n ", "date": "2019.02.26", "title": "Критично енергийно бедни сме! Не можем да се отопляваме"}
{"url": "https://www.dnes.bg/notifikacii/2019/02/26/zaradi-fenovete-na-levski-machyt-sys-slaviia-na-vasil-levski.403168", "text": "Столичното дерби между Славия и Левски ще се играе на националния стадион \"Васил Левски\". Това обявиха официално от БФС. Двубоят от 24-ия кръг на Първа лига е на 3 март в неделя от 17:30 часа.\n\r\n\n\r\nСрещата от ХXIV-ти кръг между отборите на ПФК Славия Сф – ПФК Левски Сф, ще се играе по програма на 03.03/неделя/2019 от 17:30 ч., на Национален стадион \"В.Левски\".\n\r\nКакто е известно, сблъсъкът трябваше да се играе на стадион \"Славия\" в столичния квартал \"Овча Купел\", където \"белите\" се завърнаха през тази пролет. Поради съображение за сигурност органите на реда са взели решение мачът да бъде на Националния стадион.\n                \n                \r\nПричината затова е, че има разделение в публиката на Левски, което доведе и до сблъсъци извън стадиона миналата неделя преди мача с ЦСКА. На клубния стадион на \"белите\" полицията нямало как да гарантира сигурност.\n\r\nЛевски за трети пореден кръг ще играе на стадион \"Васил Левски\", след като постигна победи срещу Витоша (Бистрица) с 2:0 и ЦСКА с 1:0. Славия също е в серия от две поредни победи с 3:2 над Черно море при завръщането си на клубния стадион, както и с 3:1 над Ботев във Враца.\r\n", "date": "2019.02.26", "title": "Заради феновете на Левски - мачът със Славия на \"Васил Левски\""}
{"url": "https://www.dnes.bg/obshtestvo/2019/02/26/borisov-razmaha-pryst-biznesyt-s-goriva-prilejno-priveden-v-bial.403167", "text": "\nДо 4.4% е паднал делът на нелегалните цигари у нас през последното тримесечие на 2018 г.\r\nТова показва традиционното изследване на големите тютюнопроизводители. Това е спад с 0.9 пункта спрямо третото тримесечие на миналата година и затвърждава устойчивата тенденция за намаляване на контрабандата при цигарите от 2015 г. насам.\r\nНай-голям  процент контрабандни цигари има в Хасково - 12%, а най-малко са в Добрич и  Габрово - 1,3%. В София са отчетени 3,7% незаконни  цигари.\r\nНай-много нелегални цигари идват от Турция и Сърбия. Няма обаче ясно обособени райони в България, където да се наблюдава голям дял на контрабанден тютюн, предаде . \n                    \n                    \n                \r\n\"Убеден съм, че до няколко месеца ще имаме същите резултати при горивата - мога да ви обещая. Тези, които не се съобразиха в цигарения и алкохолния бизнес, са в арестите. Искам да предупредя бизнеса с горива най-прилежно да си преведат бизнеса в бял, защото толкова усърдно работят службите\", заяви премиерът Бойко Борисов.\r\n\"Първият месец ще седим, ще се червим, ще се гледаме, ако не сме си свършили работата, но на третия месец и без подкрепа ще сме го направили\", каза още той. Борисов посочи, че утре има съвещание с областните дирекции, защото вече всяка подава справка какво е задържано като цигари и алкохол.\r\n\"По същата схема вече се контролират горивата - всяка областна дирекция в края на деня пише има ли малка, средна, голяма бензиностанция, за да знаем откъде идва незаконно гориво\", заяви още Борисов. Той допълни, че Петролната и газова асоциация вчера са подали сигнали до МВР за съмнителни бензиностанции, по които в момента текат проверки. Утре ще стане ясно какво са показали те.\r\n\"За нас вече е ежедневие да ги следим тези неща. Освен физически да заснемате с камера ръчно всяко едно движение на разтоварване на танкери, да го имаме на филмче\", даде нареждане премиерът на службите.\r\nТой изтъкна, че освен повечето пари в бюджета, събрани от  акцизи, много сериозно се работи и срещу контрабандата при захарните  изделия, месата и други акцизни стоки. \"Затова от 2014 г. до 2019 г.  приходите са с 50 процента повече в бюджета - или това прави от 29,4  млрд. на 43,9 млрд.\", пресметна Борисов. \n\r\n\"Шумът по наредбата за касовите апарати е, защото софтуерът се манипулира в момента. Съпротивата е голяма, защото искаме да не се краде ДДС. В същото време търговците излизат и казват: държавата ми направи пътя, канализацията, осветлението, а считат, че не бива да плащат данъци. Приходите от бюджета са после да се увеличават доходите, а не да забогатеят един кръг лица\", отсече Борисов и призова обществото за съдействие.\r\n\"Въпросът е при тези ниски данъци, трябва ли да се краде от ДДС. Искаме да има такъв софтуер, че информацията да не ходи в Макао, а той да си работи на Слънчев бряг. Истински очаквам гражданския сектор да ни подкрепи, защото това е в полза на обществото\", коментира премиерът. .\r\nГлавният прокурор Сотир Цацаров каза, че добрата статистика е факт благодарение на първо място на разбирането през този период на фабрики за производство на нелегални тютюневи изделия, чийто промишлен капацитет и начин е конкурирал легалните производители. Освен това са били приети и промени в Наказателния кодекс, които са позволили да бъдат инкриминирани и производството и разпространението на контрабандни цигари под всякаква форма.", "date": "2019.02.26", "title": "Борисов размаха пръст: Бизнесът с горива прилежно приведен в бял!"}
{"url": "https://www.dnes.bg/notifikacii/2019/02/26/cvetna-revoliuciia-ili-vyoryjena-namesa-vyv-venecuela.403132", "text": "Венецуелският президент Николас Мадуро заяви, че Съединените щати се опитват да разпалят война в Южна Америка, пише руският електронен вестник \"Свободная пресса\".\n\r\nСАЩ \"се опитват изкуствено да създадат криза, за да оправдаят политическата ескалация и евентуална военна интервенция във Венецуела, за да донесат война в Южна Америка\", заяви Мадуро, цитиран в статията. Той обяснява действията на Вашингтон с интерес към венецуелския петрол.\n\r\nПо-рано самообявилият се за временен президент венецуелски опозиционер - председателят на Националното събрание Хуан Гуайдо, заяви в обръщение към международната общност, че допуска всякакви пътища за уреждане на политическата криза, посочва онлайн изданието.\n\n\n\r\n                \n                Тази седмица Гуайдо ще се върне във Венецуела от Колумбия, където посети център за разпределяне на хуманитарни помощи за венецуелците и участва в заседание на Групата от Лима в Богота, посветено на положението във Венецуела, пише в. \"Известия\", цитиран от БТА.\n\r\nПредния ден Гуайдо подписа указ, с който разреши доставките на американска хуманитарна помощ във Венецуела. Действащият венецуелски лидер Николас Мадуро заяви, че тези доставки са само предлог за унищожаване на суверенитета и независимостта на Каракас. Като предпазна мярка той затвори морската и въздушната граница с близките острови Аруба, Кюрасао и Бонер - владение на Холандия. Освен това Мадуро затвори границата с Бразилия и три моста между Венецуела и Колумбия, с която Каракас скъса дипломатическите отношения.\n\r\nНа 23 февруари конвой с американски помощи пристигна във Венецуела от Колумбия; същия ден един от камионите бе опожарен на венецуелската отсечка на граничен мост. Хуманитарните доставки засилиха напрежението в Боливарската република, припомня \"Известия\".\n\r\nСпоред Мадуро американските тайни служби използват помощите като предлог, за да вкарат във Венецуела оръжия, предназначени за местната опозиция, отбелязва \"Независимая газета\".\n\r\nАмериканските помощи съдържаха просрочени лекарства и развалени храни, заявява посланикът на Венецуела в Русия Карлос Рафаел Фариа Тортоса в интервю за \"Известия\". Страната му обаче приела руска хуманитарна помощ - 7 тона медикаменти, тъй като Каракас бил убеден, че изпращачите са добросъвестни.\n\r\nДемонстранти от Колумбия започнаха вчера да замерват с камъни и коктейли \"Молотов\" военните, застанали в кордон на граничния мост \"Симон Боливар\", пише \"Парламентская газета\".\n\r\nПротестиращите преминаха символичната граница в средата на моста, издигайки лозунги против президента Мадуро. В отговор силите на реда използваха сълзотворен газ и приготвиха водно оръдие, с което да възпрепятстват евентуален опит за пробив на границата. Сблъсъците продължават, допълва всекидневникът.\n\r\nПо-рано венецуелските служби за сигурност заловиха група колумбийци, участвали в гранични сблъсъци - те съобщиха, че под моста \"Симон Боливар\" има скривалища с оръжие, информира \"Политика сегодня\".\n\r\n\"Бели рози по тировете - цветна революция заля Венецуела\", гласи заглавие от \"Вести\".\n\r\nМостовете се превърнаха в центрове на конфронтация. Има пострадали, констатира новинарският сайт, според който \"американските политтехнологии твърде явно бият на очи\".\n\r\nВ реч пред срещата на Групата от Лима за Венецуела американският вицепрезидент Майк Пенс анонсира още по-сурови санкции срещу \"корумпираните финансови мрежи на режима на Мадуро\", пише \"Московский комсомолец\".\n\r\n\"Ще открием всеки долар, откраднат от тях, и ще върнем тези пари на венецуелския народ\", обеща Пенс, цитиран в изданието.\n\r\nВ коментар за санкциите външният министър на Венецуела Хорхе Ареаса заяви, че Вашингтон води \"ожесточена кампания\", целяща да свали правителството на Мадуро. Министърът подчерта, че САЩ нарушават международното право, информира \"Газета\".\n\r\nСлед събитията от последните дни вече никой не се съмнява, че САЩ са готови за силово сваляне на Мадуро. Нещо повече, Майк Помпео открито заяви, че има планове за сваляне и на режимите в Куба и Никарагуа.\n\r\nЕксперти свързват това с денонсирането на Договора за ликвидиране на ракетите със среден и малък обсег от САЩ. \"Има опасност Москва да разположи в тези страни с свои ракетни комплекси със среден обсег (включително хиперзвукови оръжия), което значително ще намали времето за полет на бойните им глави до целта\", пояснява вестникът.\n\r\nРуското външно министерство вече заяви, че Вашингтон започва да прехвърля военна техника и сили за специални операции \"по-близо до Венецуела\", добавя \"Независимая газета\". \r\n ", "date": "2019.02.26", "title": "Цветна революция или въоръжена намеса във Венецуела?"}
{"url": "https://www.dnes.bg/stranata/2019/02/26/bez-kamioni-po-pytishtata-po-praznicite-globata-300-leva.403113", "text": "Транспортните фирми вече сами ще бъдат отговорни с това да спират камиони и тирове по празниците, когато движението им по магистрали и първокласни пътища е забранено. \n\r\nПри нарушение шофьорите ще бъдат глобявани с 300 лева, книжката ще бъде отнемана за месец, а камионът ще остане без регистрация за 30 дни.\n\n\n\r\nЗаповедта е на Агенция “Пътна инфраструктура” и важи за цялата 2019 г. \n\r\nДосега при налагане на временна забрана за движение от Пътна полиция имаха ангажимент да осигурят място, където тировете да спрат, за да изчакат отминаването на ограничението, пише \"\". Вече шефовете на тираджиите трябва да ги информират за забраните или да им осигурят място, където да изчакат, докато има забрана за движение по натоварените пътища в почивните дни.\n                    \n                    \n                \r\nНовите правила ще бъдат тествани за пръв път на 1 март, петък. Той е последният работен ден преди националния празник 3 март, който е в неделя. Затова почивен ще е и понеделник. Така в петък ще има забрана тировете да се движат по магистралите от 16 до 20 ч. Тежкотоварните автомобили няма да могат да преминават и по пътищата от Ребърково до Ботевград, Ботевград до Кулата, пътен възел Коритна до Шумен, Русе - Търново, Калотина - София, околовръстното на София, Варна - Бургас и пътя Бургас - Царево. Забраната няма да важи за автомобили, превозващи опасни или живи товари, както и бързоразвалящи се стоки.\n\r\nСъщата забрана ще е в сила, но от 14 до 20 часа и на 4 март, понеделник.\n\r\n“Тъй като няма да има организация от наша страна да спираме тировете, призоваваме фирмите да уведомят служителите си, че по време на забраната ще има контрол. Който е навлязъл срещу знака, ще бъде глобен с 300 лв., а книжката му ще бъде отнета за месец. Регистрацията на камиона пък ще бъде свалена за месец”, казва комисар Рапчев. Той обясни, че санкциите са заложени от 2017 г. в Закона за движение по пътищата. Забраната ще важи и на Великден, Гергьовден, 24 май, 6 и 22 септември, както и Коледа. Тя ще е в сила всеки петък и неделя и през летния сезон - от 1 юни до 15 септември, но забранените за тирове участъци ще са други.\n\r\nЗаради 3 март в петък и в понеделник на входно-изходните артерии на всички големи градове пътни полицаи ще подпомагат движението. Най-засилено ще е присъствието им по места, където има ремонти и заради тях се стига до задръстване, съобщи Рапчев. През почивните дни ще има акции за шофьори без книжки, за наркотици и алкохол. Всички 200 камери на Пътна полиция за скорост ще се извадят по улиците. “Контролът за скорост е постоянен, не е само за празниците”, посочи Рапчев.\n\r\nЗаради тържествата коли няма да се допускат на прохода “Шипка” от 22 часа на 2 март до 5,30 ч на следващия ден. Ще има изградени буферни зони, където хората да паркират колите си. Около паметника ще има КПП-та, на които ще се проверяват дали някой не носи оръжие, или пък е пиян.\n\r\nГранична полиция пък ще обновява на всеки 2 часа на сайта си информацията за трафика по пунктовете на браздата.", "date": "2019.02.26", "title": "Без камиони по пътищата по празниците... Глобата – 300 лева!"}
{"url": "https://www.dnes.bg/cars/2019/02/26/ot-botusha-kym-bylgariia-30-ot-italianskite-stari-dizeli-u-nas.403114", "text": "Италиански стари коли потеглят от Ботуша към България. Според изследване на Националния съюз на представителите на чуждите автомобилни къщи в Италия износът през 2015 г. е достигнал над 397 000 возила. \n\r\nПрез 2017 г. броят на изнесените от Италия коли е надминал 429 000. Само за първите 9 месеца на 2018 година е достигнал 332 000 коли. Повечето от тях са изнесени в България. Става въпрос за всякакви видове коли, пише \"\".\n\n\n\r\nСпоред експертите обяснението за този феномен е просто – в Италия става все по-трудно карането на стари, най-вече дизелови коли, заради рестриктивните правила за движение на замърсяващи автомобили в градовете.\n                    \n                    \n                \r\nВ същото времe в София все още не действат строги забрани за емисиите на отровни газове.\n\r\nВ повечето италиански общини движението на замърсяващи дизелови автомобили е забранено отдавна, а в големите градове се практикуват дори и т.нар. екологични недели, когато движението в центровете на частни автомобили се спира тотално.\n\r\nВ центъра на Рим се спират от движение в определени дни дори нови дизелови автомобили Евро 6.\n\r\nСпоред италианското проучване в по-голямата си част изнасяните коли за България са на над 10-годишна възраст. \n\r\nТо твърди, че към София потеглят близо 30 на сто от общия брой изнесени дизелови коли в чужбина.\n\r\nТази тенденция важи от 2016 г. През въпросната година България е била на първо място в класацията, тъй като Италия е изнесла към нея над 122 000 стари коли. Следва я Германия с 38 хиляди коли.\n\r\nБългария е запазила първенството си и през 2017 година, когато към нея са изнесени 131 000 стари коли. През първите 9 месеца на миналата година пък този брой е 100 000.\n\r\n65 на сто от изнесените коли втора ръка са дизелови, почти 32 на сто -бензинови, като тази тенденция е спазена през всичките години. На практика дизеловите коли са най-разпространените по италианските пътища, но през 2018 г. техният брой спадна с 5% на пазара. Същевременно търговията с бензиновите, хибридните и електрическите возила получи тласък.\n\r\nПрез последните години Италия стимулира финансово на няколко пъти онези потребители, които се освободят от замърсяващите си коли за сметка на нови, по-екологични.\n\r\nПоследният бюджетен закон включва от 1100 до 6000 евро отстъпки за купувачите на хибридни и електрически коли, които се освободят от старите си автомобили.\r\n ", "date": "2019.02.26", "title": "От Ботуша към България... 30% от италианските стари дизели – у нас!"}
{"url": "https://www.dnes.bg/eu/2019/02/26/evropa-prodyljava-s-oryjeinoto-embargo-sreshtu-belarus.403115", "text": "Европейският съюз удължи с година оръжейното си ембарго срещу Беларус. Търговската забрана беше наложена през 2011 г. заради влошената ситуация с върховенството на закона и спазването на човешките права в страната.\n\r\nОграниченията за износ от ЕС се простира върху оборудване за репресии, оръжие и боеприпаси.\n\r\nИзключение се прави само за пушки за биатлон и някои други видове малокалибрени спортни пушки и пистолети и боеприпаси за тях, като те могат да се използват само за участие в състезания и тренировки, се казва в решението на Съвета на ЕС, което ще бъде публикувано днес.\n\r\nСтраните, от които ще се изнасят спортните оръжия, трябва да дават специални разрешения, като изследват подробно къде ще отиват и за какво ще се използват те.\n                    \n                    \n                \r\nСъюзът продължава до 28 февруари 2020 г. и забраната за влизане в ЕС и за отваряне на сметки в европейски банки срещу четирима навремето високопоставени беларуски управленци, за които се смята, че са свързани с изчезването на четирима критици на режима на президента Александър Лукашенко. Санкциите срещу двама бивши военни министри, екс шеф на президентската администрация и командира на спецчастите, са в сила от 2004 г.\n\r\nМотивите са, че те не са направили нужното за разследването на изчезването през 1999 и 2000 г. на бившия шеф на ЦИК Виктор Гончар, екс-вътрешния министър Юрий Захаренко, както и на бизнесмена Анатолий Красовский и на журналиста Дмитрий Завадски.\n\r\nПрез 2016 г. ЕС се отказа от санкциите срещу други 170 беларуски граждани, сред които президентът Лукашенко и двама от синовете му, министри и висши чиновници, които бяха влезли в ограничителния списък заради изборни нарушения и погазване на човешки права. Това стана след освобождаването на всички политически затворници в Беларус. \n\r\nВпоследствие, през 2017 г. ЕС дори покани Лукашенко на срещата на върха със страните от Източното партньорство, след които е и Беларус, но президентът не пристигна в Брюксел.\n\r\n ", "date": "2019.02.26", "title": "Европа продължава с оръжейното ембарго срещу Беларус"}
{"url": "https://www.dnes.bg/obshtestvo/2019/02/26/ideia-globa-do-400-000-leva-ako-telekomyt-ni-precaka-s-rouminga.403116", "text": "От 20 000 до 400 000 лева глоба ще плащат телекомите, ако предлагат скъп роуминг на абонатите си. Това предвиждат промени в Закона за електронните съобщения, качени за обществено обсъждане.\n\r\nСанкцията ще се налага, ако операторът прилага цени на дребно (без ДДС) за обаждане в рамките на ЕС надвишаващи 0,19 евро цента на минута и над 0,06 евро цента за текстови съобщения.\n\n\n\r\nВ кроя на миналата година евродепутатите приеха пакета за телекомите, който ограничава цените на обажданията. Той трябва да влезе в сила от 15 май 2019 г., пише \"Труд\".\n\r\nОт 5000 до 50 000 лева ще е глобата, ако телекомът не активира регулираната тарифа в рамките на един работен ден, пише още в закона.\n                    \n                    \n                \r\nМинималните размери на предвидените санкции са съобразени с факта, че те ще се отнасят не само за действащите големи оператори в България, но и за такива със значително по-малък обем приходи и пазарен дял, обясняват вносителите от министерство на транспорта.\n\r\nСредната стандартна цена в ЕС на фиксирано или мобилно повикване в рамките на съюза е три пъти по-висока от тази за национално повикване, показват данни от проучване на Европейската комисия на пазара на електронни съобщения през 2017 и 2018 г. При съобщенията разликата е над два пъти.", "date": "2019.02.26", "title": "Идея: Глоба до 400 000 лева, ако телекомът ни прецака с роуминга"}
{"url": "https://www.dnes.bg/snimka-na-denia/2019/02/26/temperaturite-leko-se-pokachvat-no-pyk-ot-zapad-izliza-viatyr.403117", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМинималните температури днес ще бъдат между минус 6° и минус 1°, в София около минус 5°. Над страната ще има разкъсана средна и висока облачност, която по-късно през деня ще започне да се увеличава и вплътнява. \n\r\nВятърът от запад-северозапад ще се усили и ще бъде умерен до силен. Дневните температури ще се повишат още и максималните ще бъдат между 6° и 11°, в София около 6°, според прогнозата на НИМХ. \n\r\nНад Черноморието ще има разкъсана средна и висока облачност, която в следобедните часове ще се увеличи, но валеж не се очаква. Максималните температури ще бъдат между 7° и 9°, предава \"Фокус\". Температурата на морската вода е 5-6°. Вълнението на морето ще бъде 2-3 бала.\n                \n                \r\nНад планините също ще има разкъсана облачност, по-значителна след обяд и на отделни места ще превали слаб сняг. Ще духа умерен и силен северозападен вятър. Максимална температура на височина 1200 метра – около 4°, на 2000 метра – около минус 3°.\n\r\nВ сряда от север-североизток за кратко ще нахлуе малко по-студен въздух. Облачността ще е значителна и на места ще превали слабо – дъжд и сняг. Преобладаващите минимални температури ще бъдат между минус 2° и 3°, а максималните – между 4° и 9°. \n\r\nВ четвъртък вятърът отново ще се ориентира от запад-северозапад и ще се усили. Облачността бързо ще намалее до слънчево време. Температурите ще се повишат и дневните ще в повечето места ще са между 9° и 14°. Март ще започне с предимно слънчево и топло време с максимални температурите между 13° и 18°.\r\n ", "date": "2019.02.26", "title": "Температурите леко се покачват, но пък от запад излиза вятър"}
{"url": "https://www.dnes.bg/usa/2019/02/26/gotov-za-sreshta-s-trymp-kim-chen-un-pristigna-v-hanoi.403118", "text": "Лидерът на Северна Корея Ким Чен Ун пристигна във Виетнам тази сутрин за втората си среща с американския президент Доналд Тръмп, на която двамата ще продължат диалога, започнат в Сингапур през юни м.г., и ще се опитат да постигнат споразумение за отказ на Пхенян от ядрената му оръжейна програма, предаде Ройтерс.\n\r\nБронираният влак на Ким, потеглил преди два дни от Пхенян и прекосил цял Китай по 4000-километровия маршрут към Ханой, пристигна на граничната виетнамска гара Дон Дан. Според Асошиейтед пред не е ясно дали влакът на Ким е спирал и дали той е имал някакви посещения и срещи по време на пътуването през Китай.\n\n\n\n                    \n                    \n                \r\nПрекосявайки виетнамската граница, севернокорейският президент слезе от влака и премина по червен килим, за да поздрави виетнамския почетен караул, строен на гарата, край който се вееха знамената на двете страни. После той седна в очакващия го мерцедес и се отправи на 170-километрово пътуване по шосе към виетнамската столица Ханой, където ще се състои срещата му с Тръмп.\n\r\nОт колата Ким приветства с ръкомахане събралото се множество от млади виетнамци, развяващи виетнамски и севернокорейски знаменца. Десетина бодигардове бягаха около мерцедеса при потеглянето. Очевидци, цитирани от Ройтерс, съобщават за мощна охрана и строги мерки за сигурност покрай магистралата, свързваща границата с Ханой.\n\r\nПо-рано днес в Ханой пристигна държавният секретар на САЩ Майк Помпейо. Президентът Тръмп отлетя със своя \"Еър форс 1\" от Вашингтон вчера около обед и се очаква да пристигне в Ханой тази вечер местно време.\n\r\nГоворителката на Белия дом Сара Сандърс съобщи пред журналисти на борда на президентския самолет, че Тръмп и Ким ще имат първа среща насаме в сряда вечерта, след което ще вечерят заедно, придружени само от по двама души от своите делегации и от двама преводачи. Тръмп ще бъде на вечерята с държавния секретар Помпейо и с началника на кабинета си Мик Мълвейни. В четвъртък ще има нови срещи между двамата лидери.\n\r\nПо-рано в сряда Тръмп ще се срещне с президента и премиера на Виетнам - страната домакин на съмита.\n\r\nГоворейки пред репортери преди да отпътува от Вашингтон, Тръмп каза, че очаква \"забележителна среща\" с Ким и добави, че двамата са установили \"много, много добри взаимоотношения\". Той обаче се опита да разсее очакванията за голям пробив от диалога в Ханой, като отбеляза, че ще бъде доволен, ако Северна Корея продължи да се въздържа от нови опити с ракетно-ядрени оръжия. \r\n/БТА/", "date": "2019.02.26", "title": "Готов за среща с Тръмп: Ким Чен Ун пристигна в Ханой"}
{"url": "https://www.dnes.bg/rusia/2019/02/26/neobichaino-v-sibir-natrupa-cheren-sniag.403119", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        На необичайно явление станаха свидетели жителите на няколко града в Сибир. Вместо пухкав бял сняг, улиците на града се покриха с черен. \r\nМнозина се изплашиха, че снегът може да е токсичен. Вероятната причина за замърсяването са местните фабрики за преработка на въглища, предава Bulgaria ON AIR. \r\nВластите са наредили да се проверят всички действащи екологични програми на предприятията, защото изпълнението им не е достатъчно с оглед на ситуацията.\r\nЛабораторните изследвания показват, че допустимите концентрации на замърсители във въздуха са превишени повече от два пъти в района на Кисельовск. \r\nМестни медии изтъкват поне две причини - въглищният прах, изхвърлян от предприятията, както и котлите на въглища.", "date": "2019.02.26", "title": "Необичайно: В Сибир натрупа... Черен сняг!"}
{"url": "https://www.dnes.bg/notifikacii/2019/02/26/maduro-zadyrja-jurnalist-za-2-chasa-ne-mu-haresal-vypros.403120", "text": "Американският испаноезичен телевизионен канал \"Univision\" съобщи снощи, че негов журналистически екип начело с авторитетния водещ Хорхе Рамос е бил задържан вчера по време на интервю с венецуелския президент Николас Мадуро в президентския дворец \"Мирафлорес\" в Каракас, предадоха Ройтерс и Асошиейтед прес.\n\r\n\"На държавния глава не се понравиха въпросите на интервюиращия и той нареди записът да бъде спрян, да се конфискува техническото оборудване на екипа и да бъдат задържани шестимата журналисти в двореца \"Мирафлорес\" в Каракас\", се казва в съобщението.\n\n\n\n\r\nРамос е един от най-влиятелните испаноезични журналисти в САЩ. Той каза снощи, че Мадуро е прекъснал интервюто след 17 минути, когато Рамос му показал на айпада си кадри, заснети ден по-рано, на които се вижда как млад венецуелец яде хранителни остатъци, изпаднали зад боклукчийски камион.\n                \n                \r\nВеднага след съобщението на тв канала Държавният департамент призова Мадуро незабавно да освободи журналистите, като посочи, че \"светът наблюдава ставащото\". Екипът на Рамос бил освободен два часа по-късно, но оборудването не му било върнато.\n\r\nВенецуелското правителство, цитирано от АП, отхвърли версията на Рамос и го обвини, че се опитва да инсценира международен инцидент. ", "date": "2019.02.26", "title": "Мадуро задържа журналист за 2 часа, не му харесал въпрос"}
{"url": "https://www.dnes.bg/health/2019/02/26/stresyt-vredi-na-mozyka-po-niakolko-nachina.402892", "text": "Стресът е „модерната“ епидемия на 21 век. Човешкото тяло не е предназначено да бъде в състояние на постоянен стрес и да продължи да бъде здраво. Но докога? Той е част от нашето ежедневие и ако не намерим начин да му противодействаме, може да нанесе големи щети върху здравето и особено това на мозъка. Вижте 5 от тях.\r\n\r\n \r\nСтресът е причина за създаването на свободни радикали, а стресовия хормон – кортизол създава излишък от невротрансмитер наречен глутамат. Докато глутаматът е необходим и важен мозъчен химикал, неговите стойности не бива да бъдат завишени.\r\n \r\nГлутаматът създава свободни радикали – несвързани кислородни молекули, които атакуват мозъчните клетки по същия начин, по който кислородът атакува метала, което води до ръжда. Или казано накратко, стресът разрушава мозъчните клетки. Също така косвено допринася за други навици на живот, които създават повече свободни радикали, като безсъние, нездравословно хранене, прекалена употреба на алкохол.\r\n \r\n\r\n \r\nПроблемите с паметта може да са един от първите признаци на стрес, който забелязваме обикновено в ситуации на напрежение. Емоциите надделяват и ние трудно успяваме да се фокусираме върху работата, домашните си задължения, понякога дни след като е преминала стресовата ситуация не можем да си спомним някакви детайли.\r\n \r\n\r\n \r\nХроничният стрес оказва влияние върху област от мозъка, наречена амигдала. Това е центърът на страха. Когато сме стресирани се увеличава нивото на активност и броят на невронните връзки в тази част на мозъка, което предизвиква порочен кръг от силен страх и стрес.\r\n\r\n", "date": "2019.02.26", "title": "Стресът вреди на мозъка по няколко начина "}
{"url": "https://www.dnes.bg/obshtestvo/2019/02/26/vseki-vtori-bylgarin-si-spestil-poseshtenieto-na-lekar-za-2017-g.403121", "text": "52% от българите не са посетили личния си лекар за цялата 2017 г., сочат данни на Евростат за посещенията при джипитата. \n\r\nСредният показател за ЕС е 24 на сто, тоест 1 от всеки 5 европейци въобще не е посетил джипито си за посочения период, предаде БТА.\n\r\nОколо 20 процента от българите са направили визита при личния си лекар между 1 или 2 пъти в годината, докато само 5 процента от сънародниците ни са посетили своето джипи повече от 10 пъти годишно.\n\r\nОще по-тревожна е ситуацията с посещението на сънародниците ни при зъболекар: над 80 процента от българите въобще не са били при стоматолог през 12-те месеца на 2017 г., докато 18 процента са направили това 1 - 2 пъти и едва 2 процента - повече от 5 пъти за една година.\n                    \n                    \n                \r\nСпоред данни на НСИ у нас през 2017 г. е имало повече от 4 500 общопрактикуващи лекари и над 8 000 стоматолози.\n\r\nПо брой на общопрактикуващи лекари на 100 хиляди души население страната ни заема едно от последните места в ЕС - 64 джипита на 100 000 българи.\n\r\nПоложението със стоматолозите е малко по-добро - падат се по 112 зъболекари на 100 000 българи, с което страната ни е една от трите страни в ЕС с над 100 стоматолози на 100 000 души население. Останалите две са Гърция - 123 зъболекари на 100 хиляди и Кипър - 104 на 100 хиляди.\n\n\r\nДания е страната, в която жителите са посещавали най-редовно личния си лекар и то над 10 пъти в годината - близо 30 процента от датчаните са били на визита при семейния си лекар почти всеки месец през 2017 г.\n\r\nДруги страни с редовно посещение на личен лекар са Австрия - 13 процента, Люксембург, Хърватия и Унгария - по 10 процента и др.\n\r\nНа обратния полюс на скалата е ситуацията в Гърция, където над 60 процента от жителите на южната ни съседка въобще не са посетили своя семеен лекар в рамките на 12-те месеца на 2017 г. На втора позиция по този показател е България с 52 процента, а други страни с ниска регистрация на визити при личния лекар са още Румъния - 43 процента, Полша - 36 процента, Кипър - 32 процента и трите балтийски републики - с по около 30 процента.\n\r\nНай-висок дял лични лекари на 100 хиляди души население е регистриран в Португалия - 253, следвани от Ирландия - 179, Австрия - 159, Холандия - 157 и Германия - 152 лични лекари на 100 хиляди жители в тези страни.\n\r\nДелът на лицата, които не са отишли на зъболекар за 12-те месеца на 2017 г, е най-висок в Румъния - 82 процента, следвана от България - 80 процента.\n\r\nСредно 45 на сто от хората в ЕС не са се консултирали със зъболекар през последните 12 месеца преди проучването, а 42 на сто са отишли веднъж или два пъти до зъболекар.\n\r\nСпоред анализа - в ЕС има около 1,8 млн. общопрактикуващи лекари и близо 360 хиляди практикуващи стоматолози.\r\n ", "date": "2019.02.26", "title": "Всеки втори българин си спестил посещението на лекар за 2017 г. "}
{"url": "https://www.dnes.bg/index/2019/02/26/receptata-dnes-orizov-puding-sys-stafidi-s-rom.403028", "text": ":\r\n1 чаша бял ориз\r\n1 л прясно мляко\r\n½ чаша захар\r\n¼ чаена лъжичка сол\r\n2 разбити яйца\r\n½ чаена лъжичка ванилия\r\n1 чаена лъжичка масло\r\n1 щипка индийско орехче\r\n1 шепа стафиди, напоени в малко ром\r\n \r\n:\r\n \r\nВ тенджера на средна температура загрейте млякото. Преди да е кипнало го свалете от огъня. В него добавете ориза, захарта и солта. Разбъркайте добре. Бавно прибавете разбитите яйца, за да не станат на парцали. Добавете ванилията и маслото. Изсипете сместа в тава за печене. Поръсете с индийско орехче. Печете за 40 минути в загрята на 175 градуса фурна, като на 20-ата минута разбъркайте много добре и прибавете пияните стафиди. След като пудингът е готов го разпределете в подходящи чаши или малки купички.\r\n\r\n", "date": "2019.02.26", "title": "Рецептата Dnes: Оризов пудинг със стафиди с ром"}
{"url": "https://www.dnes.bg/stranata/2019/02/26/biznesyt-nedovolstva-bylgarite-boleduvat-vse-po-dylgo.403124", "text": "Българите боледуват по-дълго време, показват данни на Националния осигурителен институт.  Периодът на болничен се е увеличил с една трета за последните 8 години, предаде \"Монитор\". Миналата година нашенците са се лекували у дома 17,6 млн. дни, а през 2010 г. - 13,3 млн. дни.\n\n\r\nТова означава, че времето, в което родните служители са били неработоспособни, се е увеличило с една трета. По думите на Григор Димитров от Българската стопанска камара (БСК) българите отсъстват от работа заради заболяване средно поне по 8 дни годишно.\r\n\"Трайната тенденция работниците да боледуват по-дълго означава, че мярката бизнесът да поема първите 3 дни от болничния се оказа неефективна. Не може да се отрече, че ползването на болнични е право на осигурените хора. Въпреки това обаче не може да се подмине и фактът, че не винаги има основание за ползване на толкова дни“, анализира Димитров.\n                    \n                    \n                \r\n2 751 548 са изплатените обезщетения от НОИ заради болест, належащи медицински прегледи или гледане на болен член на семейството. Всеки трети нашенец, който не е бил в състояние да изпълнява служебните си задължения заради заболяване, е бил на възраст между 50 и 64 г. 23 на сто от боледуващите пък са между 30 и 39 г.\n\r\nМладежите до 29 години се оказват най-малко болнави – едва 12% от обезщетенията са в тази възрастова група.", "date": "2019.02.26", "title": " Бизнесът недоволства: Българите боледуват все по-дълго!"}
{"url": "https://www.dnes.bg/zvezdi/2019/02/26/zarajda-li-se-liuboven-obrat-grisho-i-nikol-sa-zaedno.403127", "text": "Едно обяснение в любов може да сложи край на спекулациите дали са заедно българският тенисист Григор Димитров и Никол Шерцингер. В Instagram певицата се обясни в любов на българина под снимка на графити художник.\r\nШерцингер написа \"Обичам те\", придружено със сърце. Феновете не скриха радостта си, че двамата демонстрират близост, след като в последните месеци не показваха чувства публично, предаде .\r\nВъпреки това на церемонията по раздаването на Оскарите Григор Димитров се появи сам.\r\nСлед като Гришо и Никол дълго време не се появяваха заедно, тръгнаха слухове, че двамата са се разделили. Те от своя страна не коментираха ситуацията.\r\nЗаговори се, че Шерцингер си има нов ужахор - бившият футболист Джейми Реднал. У нас пък под чаршафите на Григор бе \"пратена\" певицата Михаела Филева. Тя обаче разкри, че това не е истина и не познава лично тенисиста.\r\n ", "date": "2019.02.26", "title": "Заражда ли се любовен обрат? Гришо и Никол са заедно!"}
{"url": "https://www.dnes.bg/notifikacii/2019/02/26/nomer-3-v-katolicheskata-cyrkva-priznat-za-vinoven-v-bludstvo.403128", "text": "Най-високопоставен досега служител на Ватикана е бил признат за виновен за сексуални посегателства срещу деца в Австралия, съобщиха австралийски медии.\n\r\nКардинал Джордж Пел, на 77 години, е единодушно обвинен от съдебното жури в Мелбърн, че е блудствал през 1996 г. с две 13-годишни момчета в задна стаичка в мелбърнската катедрала \"Св. Патрик\", когато е бил архиепископ, след като ги заварил да пият вино от църковната посуда, предаде Асошиейтед прес.\n\r\nСъдът на щата Виктория е признал кардинала за виновен на 11 декември м.г., но до днес е имало съдебна забрана да се публикуват каквито и да са подробности по процеса.\n\r\nПрез 2014 г. Бел бе прехвърлен на работа във Ватикана, където бе назначен за икономически министър и главен финансов съветник на папа Франциск. Той е номер три в йерархията на Римокатолическата църква.\n\n\n\n\r\n                \n                През 2016 г. учредената от правителството на Австралия комисия по разследване на случаи на педофилия сред католическото духовенство го повика като свидетел по дело за сексуални посегателства срещу непълнолетни в страната, но той не можа да дойде заради влошеното си здраве. Това наложи във Ватикана да бъдат изпратени полицейски следователи, които да го разпитват. През юли 2017 г. Пел си взе безсрочна отпуска от Ватикана, за да се върне в родината си и да застане пред съда в Мелбърн.\n\r\nТой категорично отхвърли всички обвинения, наричайки ги \"абсолютна лъжа\". Показанията на свидетелите на процеса обаче, подложени на кръстосан разпит, не можаха да помогнат на Пел да си намери алиби и да избегне обвинението.\n\r\nГрози го максимална присъда от 50 години затвор. Тя ще бъде определена на започващо в сряда заседание на съдебния състав. Високият 190 см кардинал е посрещнал признаването си за виновен с наведена глава. Той е дал да се разбере, че ще обжалва решението. Собственият му адвокат, цитиран от Ройтерс, го нарече \"Дарт Вейдър\" на Католическата църква.\n\r\nОбвинението срещу Пел идва само два дни след приключването във Ватикана на свиканата от папата конференция на висши католически духовници от цял свят, на която Франциск призова за \"тотална битка\" срещу сексуалните посегателства над деца, особено от представители на католическата църква.", "date": "2019.02.26", "title": "Номер 3 в Католическата църква признат за виновен в блудство"}
{"url": "https://www.dnes.bg/balkani/2019/02/26/zariazva-li-bylgariia-bylgarite-v-albaniia-ne-im-dava-grajdanstvo.403130", "text": "Въпрос на политика, подигравка или чужди интереси – каквото и да е, но след като в Албания беше признато българско малцинство, нашенците там срещат нови проблеми. Това става ясно от публикация на Софика Мале в \"Труд\". \n\r\n\"Един от най-засегнатите райони от геополитиката в Албания е районът на Мала Преспа. Намиращ се на границите на вече Република Северна Македония и Република Гърция, Мала Преспа продължава да бъде разменна монета между \"силните на деня\". \n\r\nПрез 2017 година благодарение на местни жители, които не се поколебаха да заложат името и подписа си за признаването на българското малцинство, България гордо заяви, че \"грешката\", допусната през 1946-47 година, е поправена. Даже имаше спор от местния български елит чия е заслугата. Никой не спомена заслугата на тамошните. Хората, които работиха на терен. Така с признаването от албанските власти на малцинство България сложи ново начало за хората си там.\n\n\n\r\n                    \n                    \n                Да! Последваха политически обещания, дипломатически посещения и прочие. Както и очаквания от местните. Хората, които 50 години живееха като македонско малцинство, се обединиха и в една подписка заявиха, че те са българи.\n\r\nОбаче… Точно тези българи, които бяха потупани по рамото, последните дни четат \"Съветът по гражданство не е уважил молбата. Няма категорични данни за наличието на възходящ българин\". \n\r\nСамо един факт, за тези, които дори и не знаят, къде се намира този район – в това населено място няма един \"гюптин\" или \"турчин\". Хората с векове ревностно са пазили езика, традициите, културата. Архаични, бедни, забравени от съвременния човек, но техни. Дори и днес смесени бракове почти няма. Всеки от нас бе закърмен с думите „с нашенец“, когато е ставало дума за брак. \n\r\nНо за Съвета по гражданство към Министерство на правосъдието категорични данни за възходящ българин няма. Да, те спазват закона. Дотук добре. Бих искала да питам този съвет как \"Петко Петков\", син на Яна и Траян, получава българско гражданство, а родителите му, т.е .Яна и Траян, \"отказ\" заради липса на същите данни.\n\r\nАбсурдите не спират дотук. Официална България говори за приобщаване на това малцинство. Как? Като веднъж му казва, бори се да се признаеш като българин и се върни към корените си, а втори път, съжалявам, не са намерени налични данни, че ти си един от нас. \n\r\nПървоначално отказите на българско гражданство за \"украинци\", \"сърби\", \"молдовци\", \"албанци\", \"македонци\" го отдадох на натиска, който има тази дирекция заради случилите се събития в Държавната агенция за българите в чужбина (ДАБЧ) през ноември миналата година. Но като се сблъсках с \"липсата на данни\" точно за хора от Мала Преспа, останах без ума и дума. \n\r\nКакво се случва всъщност? Скоро ще има преброяване на населението в Албания, където се очаква всеки от нас да заяви националността си. Като какви да се заявим след такова решение? Хора с липса на данни за възходящ българин? Факт е, че няма архиви, които документално (паспорт, кръщелно и т.н.) доказват търсените от Съвета по гражданството (СГ) данни.\n\r\nСлучайно? Надали някой очаква, че в 9-те села на границата с Бивша Югославия, Гърция и Албания тогавашната държавна машина ще запази \"компрометиращи факти\", различни от вече признатото малцинство (македонско). \n\r\nИсторическите факти и народната памет все още са живи. С това трябва да е наясно СГ. Или законодателите, които са писали закона за българско гражданство. Мина повече от четвърт век и ясна позиция няма. Да, хората в Мала Преспа не говорят днешния, книжовен български. Да, влиянието на „македонския език“ в местния говор е наличен. Защото „някои“ имат постоянна политика на терен и с дела. \n\r\nКакво правим ние? Водим преговори? Вече няма нужда. Страхуваме се, че хората, получили българско гражданство, ще заминат в Европа? Те и сега пътуват свободно. Няма да се учудя ако утре, след поредното разочарование от неспазените обещания, тези хора да обърнат гръб на България.\n\r\nКогато мащехата е добра, а родната майка не иска да те види, разбира се, че ще обичаш мащехата. Колкото и да ти е болно. Дали утре, когато ще наближи часа за преброяването, пак ще се иска от нас да бъдем българи?\n\r\nТова са хора! Не са \"правене на политика\"! И е крайно време да се сложи край на недомлъвките и игрите. Защото изгубеното самосъзнание се връща трудно. Или не се връща“, пише Софика Мале. \r\n \r\nБългарите в Албания са между 60 000 и над 170 000 души, припомня „Труд“. Българското малцинство е официално признато от албанското правителство на 12 октомври 2017 г.\n\r\nКомпактни български анклави в Албания са областите Мала Преспа, Голо бърдо и Гора (Кукъска Гора), разположени по границата с Македония. Значителен брой българи живеят в градовете: Елбасан (4 – 12 000), Тирана (3 – 4 000), Драч (2 – 3 000), Пешкопия (около 1000 души). Българите в областта Кукъска Гора, т.н. горани, са около 7 500 души, и населяват 9 села, най-голямо от които е Шищевец (1 800 души). Освен тези села по поречието на река Дрин в околността има множество албанизирани български села. Концентрация на български преселници от областта Голо бърдо в столицата са кварталите: „Кодра е прифтит“ (Попово бърдо), „Догана“, „Али Деми“, „Алияс“, „Киностудио“ и други.\r\n ", "date": "2019.02.26", "title": "Зарязва ли България българите в Албания? Не им дава гражданство"}
{"url": "https://www.dnes.bg/sofia/2019/02/26/chist-vyzduh-za-vsichki-v-sofiia-ne-samo-instituciite-sa-otgovorni.403129", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЧистотата на въздуха в София е тема, която пряко вълнува столичани. В сезон като сегашния количеството фини прахови частици (ФПЧ) е повече, тъй като една част от населението се отоплява с твърдо гориво. Автомобилните  газове също не помагат. \n\n\n\"Не може да се вземе ефективно решение само от институциите. Трябва всички да се впрегнат. Трябва гражданите и институциите да работят заедно. Трябва да има повече чуваемост. ФПЧ могат да увредят цялото тяло. Те могат да се резорбират в кръвта ни, а оттам дори да достигнат до мозъка\", отбеляза пулмологът д-р Александър Симидчиев.\n                    \n                    \n                \r\nПо негови думи най-добрите мерки в медицината са профилактичните - предварителното предпазване на хората.\n\r\n\"Производството на ФПЧ трябва да бъде минимизирано. Отоплението на твърдо гориво трябва да се намали. Количеството автомобили също трябва да бъде контролирано\", посочи още той в \"България сутрин\".\n\r\nАлергологът от \"Александровска болница\" д-р Диана Христова подчерта, че с нарастването на количеството фини прахови частици, това което вдишваме ни оказва все повече влияние.\n\r\n\"ФПЧ повишават риска от заболявания. Хората с вече налично заболяване се влошават. Тези проблеми са следствие от мръсния въздух. Създава се среда за алергични възпаления. Трябва да се фокусираме върху ранната диагностика и профилактиката. Срещата с лекарите трябва да бъде още щом някой почувства нещо нередно\", изтъкна тя \n\r\n ", "date": "2019.02.26", "title": "Чист въздух за всички в София? Не само институциите са отговорни"}
{"url": "https://www.dnes.bg/stranata/2019/02/26/opasno-raste-broiat-na-bolnite-ot-morbili-v-blagoevgrad.403126", "text": "Продължава да расте броят на болните от морбили в област Благоевград, където беше регистрирано първото огнище на инфекциозното заболяване, предаде .\n\n\r\nЗа нови четири случая съобщиха от Регионалната здравна инспекция. Две деца на 3-годишна възраст и две млади жени са с положителни проби за морбили.\r\nБолните са от Белица, Якоруда и Разлог. Всички те са хоспитализирани в инфекциозното отделение на областната болница в Благоевград.\r\nПри направените масови проверки в детски градини и учебни заведения в цялата Благоевградска област са констатирани компромиси в контрола по приема на деца с пропуски в имунизационния календар.\r\nСъставен е един акт на директор на детска градина за допускане на деца без извършени необходими имунизации за възрастта.\r\n ", "date": "2019.02.26", "title": "Опасно: Расте броят на болните от морбили в Благоевград"}
{"url": "https://www.dnes.bg/sport/2019/02/26/nepokorniiat-kepa-otyrva-nakazanie-ot-chelsi.403125", "text": "Ръководството на Челси няма да налага никакво наказание на вратаря си Кепа Арисабалага за отказа му да бъде заменен по време на финала за Купата на лигата срещу Манчестър Сити (3:4 след дузпи).\r\nНай-скъпият вратар в света получи мускулно схващане в последните минути на продълженията и Сари реши да пусне на негово място Вили Кабайеро. Кепа обаче отказа да напусне терена, обяснавайки, че е добре и може да доизиграе мача, което вбеси неговия треньор.\r\nСлед срещата Сари и Кепа потулиха скандала, като заявиха, че целият инцидент се дължи на недоразумение. Според \"London Evening Standard\", ръководството е приело това обяснение и няма да наказва испанеца заради неговото своеволие.\r\n\r\n ", "date": "2019.02.26", "title": "Непокорният Кепа отърва наказание от Челси"}
{"url": "https://www.dnes.bg/stranata/2019/02/26/ryst-ili-spad-kakvo-se-sluchva-s-turizma-v-bansko.403131", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Бизнесът в Банско се притеснява от сериозен спад на туристите тази година, който в определени хотели стига 30%. Според кмета на Банско Георги Икономов обаче, въпреки лошата реклама туристите в Банско се увеличават с всяка изминала година. \r\nТуризмът в Банско през последните години се развива успешно и през лятото. Точно с това компенсира и тези хотели, които не са успели да запълнят легловата си база. До няколко месеца ще се разбере и статистиката за този зимен сезон - дали туристите отново ще са предпочели Банско като фаворит за зимната си почивка.\n\n\n\r\nХотелиерите в курорта обаче са на мнение, че все по-малко туристи ще посещават града, защото се рекламира като евтина дестинация и защото няма държавни изисквания към хотелите, които предлагат услуга \"All inclusive\", а такива има в Гърция и Турция.\n                    \n                    \n                \r\nДиректорът на Института за анализи и оценки в туризма Румен Драганов коментира данните в студиото на \"България сутрин\" и каза, че картели и дъмпинг пречат на Банско да се развива като туристическа дестинация.\n\r\n\"Фирма, която продава леглото за 108 лв. - 65лв. от него е лифт картата, остават някакви 40 лв. за нощувка, пълен пансион и всичко. Този дъмпинг, който се получава вътре в хотелиерството, пречи на Банско. Затова в Банско днес се продават 67 хотела и още 5 000 легла\", посочи Драганов.\n\r\nПо думите му в курорта трябва да се направи организация от кмета, нещо което Румен Драганов е посъветвал и градоначалника Георги Икономов, защото сега дори няма как в курорта да отчетат реално туристите.\n\r\n\"Местният бизнес не е сляп. Няма подкрепа на общината, няма подкрепата на централната власт\", категоричен беше Румен Драганов пред .\n\r\nПо думите му втори лифт в Банско няма, защото всички мълчат за драстичните нарушения в курорта и липсата на конкуренция, която позволява само на определени играчи да печелят.\n\r\nДраганов каза, че това е и причината инвеститори да продават своите хотели, защото са били подведени, че ще има развитие в туризма и инфраструктура, с която това да стане.\n\r\nРумен Драганов каза, че се очаква спад на туристите и през лятото у нас, което се потвърждава дори и от 40-50% по-малко заявени полети до летищата във Варна и Бургас.", "date": "2019.02.26", "title": "Ръст или спад, какво се случва с туризма в Банско?"}
{"url": "https://www.dnes.bg/world/2019/02/26/iranskiiat-vynshen-ministyr-zarif-podade-ostavka.403123", "text": "Канцеларията на иранския прeзидент Хасан Рохани потвърди тази сутрин, че външният министър на страната Мохамад Джавад Зариф е подал оставка, но каза, че тя няма да бъде приета, предаде ДПА.\n\r\nЗариф вършеше работата си смело и ще продължи да го прави, съобщи президентската канцелария на страницата си в Instragram. \"Зариф няма да бъде сам и всички ние (правителството) ще го подкрепим\", се казва в поста.\n\r\nЗариф неочаквано обяви късно снощи в Инстаграм, че ще се оттегли от министерския си пост. Местни наблюдатели изразиха изненада от времето, избрано за неговото съобщение. \n\r\nВ социалните медии веднага се развихри гореща дискусия за причините за оставката му, като някои участници стигаха до извода, че му е дошло до гуша от постоянните критики на хардлайнерите срещу ядреното споразумение със световните сили от 2015 г., договорено от него, и срещу правителствената политика на затопляне на отношенията със Запада.\n\n\n\r\n                    \n                    \n                Други пък предположиха, че е бил ядосан от изключването му от срещата със сирийския президент Башар Асад, посетил Иран вчера.\n\r\nВсички бяха единодушни, че оставката на Зариф ще означава скоропостижен край на ядреното споразумение, което доведе до отмяна на санкциите срещу Иран в замяна на ограничаването на възможностите му да произвежда ядрени оръжия. Споразумението вече понесе тежък удар от решението на САЩ да излязат от него м.г., припомня БТА.\n\r\nОттеглянето на САЩ и подновените от тях санкции отприщиха нова вълна от вътрешни критики срещу Зариф в Иран.\n\r\nДържавният секретар на САЩ Майк Помпео каза, че САЩ следят новините около оставката на Зариф. \"Нека видим дали тя ще бъде приета. Каквото и да стане, той и Хасан Рохани са само подставени лица на една корумпирана религиозна мафия. Ние знаем, че всички окончателни решения се вземат от (аятолах Али Хаменей). Нашата политика остава непроменена - режимът трябва да се държи като нормална страна и да уважава своя народ\", писа Помпео в Twitter.\n\r\nНаблюдатели в Техеран смятат, че Рохани не е в състояние да замени Зариф с човек със същата величина и авторитет.\r\n ", "date": "2019.02.26", "title": "Иранският външен министър Зариф подаде оставка "}
{"url": "https://www.dnes.bg/sofia/2019/02/26/za-2-4-mln-lv-konteineri-vmesto-vietnamskite-obshtejitiia.403137", "text": "Апартаменти от контейнери за транспорт като алтернатива на Виетнамските общежития в столицата. Това е новият  план за решаване на проблема в \"Красна поляна\". Договорът за изграждането им вече е сключен, съобщава bTV. \n\n\n\r\nСлед протестите в столичния квартал, общината реши – Виетнамските общежития ще бъдат премахнати до 2020 година. Почти веднага бяха съборени и 3 от опасните сгради. Останките буквално бяха разграбени. Временно настанените в общежитията бяха преместени в други общински жилища, извън гетото. \n\r\n2 млн. и 400 хил. лв. е цената на нестандартната идея. От 102 контейнера ще бъдат сглобени 51 апартамента. Предвидено е отоплението да бъде вградено.\n                    \n                    \n                \r\nОбщежитията на учениците от 153 гимназия в София са направени по същия модел. Виетнамските общежития трябва да бъдат премахнати – в това са обединени и техните обитатели, и останалите жители в квартала. \n\r\nКонтейнери обаче – не са по вкуса на някои. Според живущите всичко това се случва заради предстоящите избори, от своя страна кметът на район „Красна поляна“ отрече твърденията.\n\r\nОчаква се строителството на новите жилища да започне до месец.", "date": "2019.02.26", "title": "За 2,4 млн. лв.: Контейнери вместо Виетнамските общежития"}
{"url": "https://www.dnes.bg/health/2019/02/26/pacienti-oceniavat-lekari-i-rodilni-otdeleniia-v-klasaciiata-na-puls-bg.403139", "text": "За трета поредна година водещият здравен сайт  провежда класацията \"Специалистите, на които имам доверие\". Инициативата има за цел да отличи медици и родилни отделения от цялата страна, които са спечелили доверието на родителите при проследяване на бременността, раждането и грижите за децата им.\n\r\nДо 4 април родителите на дете до 3-годишна възраст могат да номинират своите фаворити  в четирите категории на класацията – акушер-гинеколог, акушерка, педиатър/неонатолог и родилно отделение. \n                    \n                    \n                \r\nКласацията \"Специалистите, на които имам доверие\" се провежда с подкрепата на Philips Avent, който осигурява награди за трима от гласувалите - 1 бр. неразливаща се чаша с твърд накрайник; 1 бр. чаша със сламка; 1 бр. ортодонтични залъгалки ULTRA AIR + стерилизаторна кутия.  \n\r\nТитулярите в отделните категории ще бъдат обявени и отличени на церемония по време на най-голямото специализирано събитие за бъдещи и настоящи родители – \"\". Десетото издание на форума, който се организира от Puls.bg, ще се поведе на 20-21 април в Национален дворец на културата, под патронажа на Столична община. \r\nМедийни партньори на форума са Bulgaria ON AIR, Dnes.bg, Az-jenata, Az-deteto, Tialoto.bg, Кино Арена, Радио Family, сп. \"9 месеца\"; \"Новите родители\", \"Първите седем\", \"Дневникът на мама и татко\", Bebok.eu, Mama Ninja, Mama mia, Streamer.bg.", "date": "2019.02.26", "title": "Пациенти оценяват лекари и родилни отделения в класацията на Puls.bg "}
{"url": "https://www.dnes.bg/notifikacii/2019/02/26/palavite-prysti-na-mysk-v-twitter-mu-nosiat-novi-glavoboliia.403138", "text": "Илон Мъск е изправен пред нов кръг от регулаторни проблеми заради туитове за Tesla Inc., предизвиквайки нови притеснения за способността на главния изпълнителен директор и милиардер да държи импулсивното си поведение под контрол и да управлява отговорно публична компания.\r\nАмериканската Комисия по ценните книжа и фондовите борси (SEC) поиска в понеделник от съдия да обвини Мъск в нарушаване на споразумение, което изисква от него да получава одобрение от Tesla за публикации в социалните медии, които биха могли да бъдат съществени за инвеститорите. Той е нарушил тази сделка с туит на 19 февруари, в който се казва, че Tesla ще направи около половин милион коли през 2019 г., твърди комисията. Главният изпълнителен директор публикува няколко часа по-късно нов туит, в който се казва, че доставките ще достигнат само около 400 000 коли.\r\n                \n                Ходът на комисията поставя Мъск в нова правна опасност по-малко от пет месеца, след като той сключи споразумение за това, че е подвел обществото с туитове, в които твърдеше, че ще свали производителя на електрически автомобили от борсата. Сега той може да се сблъска с различни наказания, като най-тежкото би било забрана да управлява Tesla или някоя друга публична компания за определен период от време, казва пред Bloomberg Чарлс Елсън, директор на Центъра за корпоративно управление „Джон Вайнберг“ ккъм университета Делауеър.\r\n„Да имаш за главен изпълнителен директор човек, който е обвинен в неуважение към действията на SEC, е доста лошо нещо\", каза Елсън в интервю. „Те сключиха споразумение с него и след няколко месеца той се върна да прави подобни неща. Невероятно е“.\r\nЗасега от компанията не коментират темата. В туит след публикуването на обвинението Мъск каза, че SEC е пренебренала коментар, който е направил по време на конферентния разговор за тримесечния отчет на компанията на 30 януари, че Tesla може да направи до 500 000 от своите седани Model 3 през тази година.\r\nОкръжният съдия Алисън Нейтън, която се занимава с делото, не е насрочила изслушване, за да реши дали искът е допустим или да определи дата, на която Мъск или Tesla да отговорят на жалбата. Новината изпрати акциите на Tesla с цели 5,4% надолу в следборсовата сесия. Акциите вече загубиха 10% от стойността си през тази година.\r\nПотенциалната загуба на Мъск, главният архитект на визията на Tesla за бъдещето, в което електрическите превозни средства и слънчевата енергия ще намаляват зависимостта на човечеството от парниковите газове, ще бъде голям удар за компанията. Автомобилният производител разчита на своя главен изпълнителен директор не само за технологичното лидерство, но и за нейния смел имидж срещу утвърдените имена. Но култа към личността има и недостатъци за Tesla, тъй като Мъск често изпраща акциите надолу с неприемливото си поведение, като пушене на трева във видео в интернет или обида към анализатор в рамките на конферентен разговор.\r\n„Мъск продължава да бъде безразсъден с Twitter“, казва Джийн Мюнстер, управляващ партньор в компанията за рисков капитал Loup Ventures. „Ако се надявахте да се промени, ясно е, че това няма да се случи. За съжаление, това е ненужно разсейване от продуктовата линия на компанията от световна класа“, пояснява той.\r\nПървоначалните главоболия на Мъск с регулаторите започнаха през август, когато той публикува в Twitter, че обмисля да направи компанията частна при цена от 420 долара на акция и е получил финансиране за това. В своя септемврийски иск SEC заяви, че Мъск не е обсъждал никакви конкретни условия на сделката с партньорите по финансирането и е знаел, че потенциалната сделка е несигурна. Споразумението изискваше от Мъск и компанията да платят глоба от по 20 млн. долара и също така му забрани да бъде председател най-малко три години.\r\n\r\n ", "date": "2019.02.26", "title": "Палавите пръсти на Мъск в Twitter му носят нови главоболия"}
{"url": "https://www.dnes.bg/sofia/2019/02/26/vijte-kyde-niama-da-ima-voda-na-27-fevruari-v-stolicata.403133", "text": "На 27 февруари 2019 г. (сряда), във връзка с подмяна на спирателен кран на бул.\"Тодор Александров\" жк. \"Илинден\", се налага спиране на водоподаването от 10:00 до 20:00 часа на клиентите на \"Софийска вода”, живеещи в района на: бул. \"Тодор Александров\" №177, бл. 71.\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: бул. \"Тодор Александров\" ъгъла с ул. \"Никола Сукнарев\".\n\r\nНа 27 февруари 2019 г. (сряда), във връзка с подмяна на сградно водопроводно отклонение на ул. \"Шипка\" с. Герман, се налага спиране на водоподаването от 09:00 до 18:00 часа на клиентите на \"Софийска вода”, живеещи в района на: ул. \"Вела Пеева\", ул. \"Христо Ботев\", ул. \"Шипка\", ул. \"Божур\", ул. \"Хан Крум\".\n                    \n                    \n                \r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Шипка\" ъгъла с ул. \"Дружба\".\n\r\nНа 27 февруари 2019 г. (сряда), във връзка с монтаж на спирателен кран на ул.\"Мадарски конник\" кв. \"Подуяне\", се налага спиране на водоподаването от 09:00 до 17:00 часа на клиентите на \"Софийска вода”, живеещи в района на: ул. \"Мадарски конник\" от ул. \"Васил Друмев\" до ул. \"Алеко Константинов\"; ул. \"Васил Друмев\" от ул. \"Марица\" до бул. \"Мадрид\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Мадарски конник\" №4.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.\n\r\n\"Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.02.26", "title": "Вижте къде няма да има вода на 27 февруари в столицата"}
{"url": "https://www.dnes.bg/notifikacii/2019/02/26/kristalna-kupa-ot-fandykova-za-jeni-radanova.403164", "text": "\n\r\nКметът на София Йорданка Фандъкова награди на специална церемония трикратната ни медалистка от зимни олимпийски игри Евгения Раданова.\r\nЛегендата ни в шорттрека получи уникална кристална купа, покрита с 24 каратово злато. \r\nПовод за отличието на легендата в зимните ни спортове е предстоящото световно първенство по шорттрек, което ще се проведе в София.", "date": "2019.02.26", "title": "Кристална купа от Фандъкова за Жени Раданова"}
{"url": "https://www.dnes.bg/obshtestvo/2019/02/26/signalite-v-helpbook-sech-na-dyrveta-razruha-i-zanemareni-sgradi.403162", "text": "\nНякога емблематичният търговски комплекс \"Пътеките\", намиращ се в квартал \"Младост 1А\", към днешна дата няма нищо общо със славата си от преди повече от десет години. В платформата на Helpbook.info получихме сигнал за плачевното състояние, в което днес се намира търговския център. В по-голямата си част павилионите са изоставени, ръждясали и порутени, а покрай тях се е пълно с кашони, боклуци и пликове - гледката е грозна и отблъскваща.\n\r\n\"По тези пътеки минават масово жителите на комплекса. Наложително е общината да се намеси съобразно своята компетентност за благоустрояване на този участък!\", пише  в платформата.  \n                    \n                    \n                \r\nДруга  представлява 135-то СОУ \"Ян Амос Коменски\" в кв. \"Западен парк\". Настилката е разбита, оградата е пред падане, в двора на училището се влиза от няколко места и хората го използват за преминаване, а при дъждовно време се образуват огромни локви пред входовете. Потребителят апелира към МОН за незабавно взимане на отношение и адекватна реакция. \n\r\nПолучихме обезпокоителен  в община Бургас. Ето какво пише нашият потребител: \"В комплекс \"Братя Миладинови\" тече санитарно подрязване на дървета. Миналата седмица започнаха подрязването на гърба на бл.57. В края на четвъртък след 5 часа установих, че всъщност са подрязани малък брой дървета, а повечето са направо отрязани. Всеки би могъл да види, че това са здрави дървета, някои от тях на 60-70 години акации. Защо беше нужно това? Кой определя дали едно дърво е годно? Кога ще стане практика да изкореняват дънерите и да започнат да възстановяват отрязаните дървета, а не да стоят като циреи в най-добрия град за живеене? Или ще чакаме природата да си свърши работата? В Бургас има стотици отрязани дървета, на които стоят дънерите. Заобикалят ги бордюри, огради, паркоместа и си стоят. Значи съобразили са проектите с дърветата и след това ги режат. И после... Искаме да има дървета, искаме въздух, искаме зеленина, сянка, а не бетониран град, циментиран, сив, крив Лукойлско-Кроношпански град. \n\r\nЗапознахме се и с , касаещ Агенция \"Пътна инфраструктура\", засягащ пътната мрежа в община Трън: \"10 км участък от пътя от с. Мрамор до с. Лева Река / Трън е в окаяно състояние, осеян с дупки и липсваща настилка! Тези километри се минават минимум за 30 минути. Това е ненормално за 21 век. Изсичат се дървета и е опасно.\"  \n\r\nДнешния обзор завършваме със , но този път потребителя твърди, че тя се е образувала след изкопни дейности на фирма за газифициране,  която след приключването на работата е оставена да зее, въпреки безуспешните сигнали към фирмата. \n\r\nТова са само малка част от получените сигнали през седмицата. Ако видите нередност, проблем, с който се сблъсквате всеки ден и искате да подадете сигнал - направете го онлайн в . Платформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2019.02.26", "title": "Сигналите в HelpBook: Сеч на дървета, разруха и занемарени сгради "}
{"url": "https://www.dnes.bg/stranata/2019/02/26/signal-za-bomba-na-avtogarata-v-lovech.403172", "text": "Районът на жп гарата и автогарата в Ловеч е отцепен от полицията заради сигнал за бомба, съобщиха за БТА от областната дирекция на МВР. Той е бил подадени в 12.14 часа от мъж, но все още не е разкрита неговата самоличност. Всички заведения наоколо са опразнени. \n\r\nНа място е целият наличен състав на полицията и се извършват проверки за взривно устройство в целия район. Предприети са всички необходими мерки.\r\nОт полицията съобщиха още, че няма да бъде нарушен графикът на влаковете и автобусите, но те спират извън отцепения район.", "date": "2019.02.26", "title": "Сигнал за бомба на автогарата в Ловеч"}
{"url": "https://www.dnes.bg/sofia/2019/02/26/5-mln-lv-se-otpuskat-na-obshtinskite-bolnici-v-sofiia.403166", "text": "През тази година ще бъдат инвестирани около 5 млн.лв. в ремонти и ново оборудване на общинските болници и ДКЦ. Това каза кметът Йорданка Фандъкова, която провери извършените ремонтни работи във физиотерапевтичното и физиатричното отделение на Втора МБАЛ. \n\n\n\r\nТя напомни, че от приватизацията на Общинска банка е имало заделен специален ресурс за здравеопазването, предаде БТА.\n\r\nКметът посочи, че през 2019 г. ще се дофинансират общинските болници с 10 млн.лв. Това са средства за лечение на неосигурени здравно пациенти, както и за дейности, които не се финансират от здравната каса.\n\r\nИзпълнителният директор на Втора МБАЛ доц. д-р Стефан Узунов посочи, че през 2018 г. 10 459 пациенти са преминали през лечебното заведение. По думите му това е 65 - 66 процента запълняемост на легловия фонд. Според д-р Узунов е пожелателно този процент да се покачи до 70-75 на сто. През тази година ще бъдат доставени 10 монитора за инвазивно кардиологично отделение, два апарата за неинвазивна вентилация за двете инвазивни отделения - в неврологична и кардиологична клиника.\n                    \n                    \n                \r\nД-р Узунов посочи, че в болницата е открит кабинет за поставяне на ваксини за морбили, който работи от 9.00 до 13.00 ч.", "date": "2019.02.26", "title": "5 млн.лв се отпускат на общинските болници в София"}
{"url": "https://www.dnes.bg/zvezdi/2019/02/26/luiza-grigorova-gleda-filmi-dokato-trenira.403065", "text": "Луиза Григорова призна, че е фенка на кардио тренировките. Много хора ги смятат за по-скучни, но актрисата издаде как самата тя ги прави интересни. 28-годишната звезда сподели, че гледа филми, докато практикува спининг или тича по пътеката.\r\nЕто какво написа тя във Facebook в неделя: \"Във фитнеса най-много обичам да правя кардио тренировки, а хората винаги се оплакват, че им е твърде скучно да въртят колелото или да тичат на пътеката цял час. Моята малка тайна е да гледам филми, докато тренирам. Да, силната и надъхваща музика е супер, но наистина доскучава в един момент, а когато си пусна някой филм, времето отлита и дори забравям, че трябва да спра. Днес гледах “Да обичаш Пабло”. Пробвайте моя начин, надявам се да ви хареса\".\r\n \r\n", "date": "2019.02.26", "title": "Луиза Григорова гледа филми... докато тренира"}
{"url": "https://www.dnes.bg/world/2019/02/26/indiia-likvidirahme-isliamistki-boici-v-kashmir-pakistan.403165", "text": "Индия заяви, че е нанесла днес въздушен удар срещу ислямистка групировка в спорния с Пакистан район Кашмир, при който са били убити голям брой бойци, предадоха Асошиейтед прес и ДПА.\n\r\nСлужител на индийското външно министерство каза, че е бил атакуван тренировъчен лагер на групировката \"Джаиш е Мохамед\", поела отговорност за нападение, при което на 14 февруари загинаха десетки служители на индийските сили за сигурност в Кашмир. \n\r\nПо думите му ударът бил нанесен, тъй като имало надеждни разузнавателни данни, че групировката планирала още самоубийствени атентати в Индия. Той заяви, че атакуваният обект е бил най-големият тренировъчен лагер на групировката в Балакот, в пакистанската част на Кашмир.\n                    \n                    \n                \r\n\"При тази операция бяха ликвидирани много голям брой терористи, инструктори, висши командири и групи джихадисти на \"Джаиш е Мохамед\", обучавани за самоубийствени действия\", каза служителят.\n\r\nСпоред индийски правителствен източник при удара са били убити 300 бойци, но Пакистан отрече да е имало жертви, посочва Ройтерс.\n\r\nГоворител на пакистанската армия заяви, че военновъздушните сили на Пакистан са отблъснали индийската авиация, която по думите му е атакувала гориста местност, без да причини жертви или сериозни материални щети.\n\r\nПакистански селяни в района, където е бил извършен въздушният удар, казаха, че сутринта са чули четири силни гърмежа, но заявиха, че само един човек е бил леко ранен от бомбени осколки. \"Видяхме паднали дървета, една повредена къща и четири кратера, където са паднали бомбите\", каза местен жител.\r\n ", "date": "2019.02.26", "title": "Индия: Ликвидирахме ислямистки бойци в Кашмир, Пакистан "}
{"url": "https://www.dnes.bg/notifikacii/2019/02/26/vremeto-v-sriada-studeno-na-mesta-dyjd-na-drugi-sniag.403163", "text": "Облачно и с валежи ще бъде времето в сряда, сочи  на НИМХ.\n\r\nНа места ще има слаби валежи от дъжд, в планинските райони - от сняг. Ще духа умерен, в Източна България - временно силен, северен вятър, с който за кратко ще нахлуе малко по-студен въздух. Преобладаващите минимални температури ще бъдат между минус 3 и 2 градуса, а максималните - между 4 и 9 градуса, за София – 5. До вечерта обаче преваляванията ще спрат.\n\r\nНад Черноморието облачността ще е значителна и на отделни места ще има слаби валежи от дъжд. Ще духа предимно силен северен вятър. Максималните температури ще бъдат между 4 и 6 градуса. Температурата на морската вода е 5-6 градуса. Вълнението на морето ще бъде 3-4 бала.\n                \n                \r\nНад планините облачността ще е предимно значителна и на места ще има превалявания от сняг. Ще духа силен, временно и бурен северен вятър. Максималната температура на височина 1200 метра ще е около минус 2 градуса, на 2000 метра - около минус 8 градуса.\n\r\nВ четвъртък вятърът отново ще се ориентира от запад-северозапад и ще се усили. Облачността бързо ще намалее до слънчево време. Температурите ще се повишат и дневните в повечето места ще са между 9 и 14 градуса, а минималните - между минус 2 и 3 градуса.\n\r\nОще по-топло ще бъде при идването на Баба Марта, като времето на 1 март ще бъде предимно слънчево и топло време с максимални температурите между 13 и 18 градуса.", "date": "2019.02.26", "title": "Времето в сряда – студено: На места дъжд, на други - сняг"}
{"url": "https://www.dnes.bg/notifikacii/2019/02/26/myj-kachi-dvama-na-stop-otmyknaha-mu-pari-ot-portmoneto.403170", "text": "Мъж и жена са задържани за кражба от шофьор, който ги е качил на автостоп, съобщиха от полицията в Смолян. \r\nВ понеделник е постъпила жалба от 49-годишен мъж от град Мадан, че е бил ограбен от двама души, които взел на автостоп от село Равнища в посока Смолян. Мъжът и жената взели 60 лева от портмоне в якето му.\r\nПо време на пътуването в района на с. Подвис той забелязал, че двамата пътници шумолят на задната седалка и след като се усъмнил в действията им, спрял и установил, че са му взели парите. Незабавно сигнализирал в полицията за случилото се. \r\nНа място пристигнали служители на РУ - Смолян и задържали за 24 часа 42-годишния мъж и 37-годишната жена. \r\nРаботата по случая продължава.", "date": "2019.02.26", "title": "Мъж качи двама на стоп, отмъкнаха му пари от портмонето"}
{"url": "https://www.dnes.bg/football/2019/02/26/livyrpul-ili-siti-superkompiutyr-izchisli-koi-shte-specheli-titlata.403173", "text": "Битката за титлата в английското футболно първенство ще продължи до последния 38-и кръг, прогнозира суперкомпютър.\r\nЛивърпул стигна само равенство 0:0 срещу Манчестър Юнайтед в неделя, но според сметките на Football Web Pages точно тази точка ще бъде решаващата в надпреварата между мърсисайдците и Манчестър Сити за короната.\r\n \r\nСуперкомпютърът стигна до крайното изчисление на базата на предишни резултати и вероятности, за да прогнозира всеки резултат до края на шампионата. Процентът за победа, равен или загуба на определен отбор се изчислява отново след всеки гол, вкаран във Висшата лига.\r\n \r\nНай-вероятната финална таблица, изчислена на 25-и февруари, поставя Ливърпул начело с 99 точки, докато Манчестър Сити е втори с 98. Суперкомпютърът също така не очаква Ливърпул и настоящите шампиони да допуснат дори една загуба от днес до края на сезона. Интересно е, че според алгоритъма двата тима ще получат общо един гол.\r\n \r\nАко изчисленията се сбъднат, то Тотнъм ще завърши трети с 82 точки, а Манчестър Юнайтед ще бъде четвърти със 73.\r\n \r\nЧелси трябва да бъде на петото място със 72 точки и една повече от Арсенал. Саутхемптън, Фулъм и Хъдърсфийлд пък ще изпаднат, а Кардиф Сити ще се спаси с една точка.\r\n \r\n", "date": "2019.02.26", "title": "Ливърпул или Сити? Суперкомпютър изчисли кой ще спечели титлата"}
{"url": "https://www.dnes.bg/sofia/2019/02/26/remontyt-na-grafa-epizod-poreden-shahta-v-korenite-na-dyrvo.403152", "text": "Изненадите и противоречивите решения за ремонта на столичната \"Граф Игнатиев\" не спират. \n\n\n\n\r\n\"Спаси София\" алармира за поредна нередност при реконструкцията на улицата - този път шахта е поставена в корените на дърво.\r\nСпоред организацията това гарантира изсъхването на дървото, което пък ще доведе до \"стоварването му върху главите на пешеходците\".\r\n\"Това е поредният случай на подобно безхаберно отношение към градската зеленина, качеството, естетиката и детайлите. Фирмата изпълнител не беше глобена нито веднъж за \"съчетанията и красотите\" по ул. Граф Игнатиев, с което всъщност кметът ясно доказа, че не защитава обществения интерес\", настояват от \"Спаси София\".\r\n ", "date": "2019.02.26", "title": "Ремонтът на \"Графа\", епизод пореден: Шахта в корените на дърво!"}
{"url": "https://www.dnes.bg/sofia/2019/02/26/jena-postrada-pri-tejko-ptp-v-stolichniia-mladost.403178", "text": "Тежка катастрофа между камион и няколко леки автомобили затвори бул. \"Александър Малинов\" в столичния квартал \"Младост\", предаде Нова тв.\r\nПътният инцидент е станал около 13.00 часа. Тежкотоварният автомобил се удря в леките автомобили, като една от тях се забива в разделитената ограда, а от там и в кола, движеща се в насрещната лента.\r\nПри катастрофата пострадва жена, която е откарана в болница за преглед. Трафикът в този участък е много интензивен и се е обрадувало километрично задръстване.\r\n ", "date": "2019.02.26", "title": "Жена пострада при тежко ПТП в столичния \"Младост\""}
{"url": "https://www.dnes.bg/akoshtete-vqrvaite/2019/02/26/koi-sa-nai-artistichnite-zodii.403099", "text": "Изкуството е магия. Онези, които се раждат с талант, са истински благословени без значение дали е музикален, театрален, литературен или в областта на изобразителното изкуство. Някои зодии притежават по-отличаващ се артистизъм от останалите.\r\n\r\nВезните много често използват дарбите си в изкуството за развлечение и като хоби. Рядко залагат на професионалното развитие на артистичния си талант. Въпреки това те са творчески натури, амбициозни и обичащи предизвикателствата. Посредствеността ги дразни и не им е присъща.\r\nКогато правят нещо, правят го с любов и прецизност в детайла до най-малките подробности.\r\nОбикновено Везните се увличат по създаване на макети на самолети, влакове, жилищни комплекси, много от тях обожават да рисуват и умеят да го правят с лекота. В света на модата и скицирането на дрехи са едни от най-добрите сред колегите си.\r\n                    \n                    \n                \r\nОвенът има невероятна нужда да създава нещо ново. Той има вроден усет към модерното, новото, естетически изпипаното. Този техен талант да усещат и напипват красивото, да откриват изкуството в ежедневието кара Овните да правят истински интересни избори в кариерата си.\r\nТе са невероятни в областта на визуалните изкуства, литературата, често заемат авторитетни позиции. Когато един Овен участва в творчески проект, той влага всичко от себе си в него. Той е перфекционист и се отнася към всичко, което прави, с невероятна и искрена любов.\r\n", "date": "2019.02.26", "title": "Кои са най-артистичните зодии?"}
{"url": "https://www.dnes.bg/notifikacii/2019/02/26/kardinal-djordj-pel-dramatichnoto-padenie-na-kovchejnika-na-vatikana.403175", "text": "В продължение на две десетилетия Джордж Пел беше господстваща фигура в Католическата църква в Австралия - момче от град със златна мина, чиито амбиции, интелект и умение да печели приятели сред влиятелни хора го издигнаха до третата по важност позиция в йерархията на Ватикана.\n\r\nВсичко това обаче рухна през декември, когато съдът призна 77-годишния Пел за виновен по пет обвинения в престъпления от сексуален характер срещу деца, извършени в катедрала в Мелбърн. Той самият е от град Баларат, намиращ се на 115 км оттам. Тогава съдът постанови решението да не бъде огласявано. Днес съдията отмени тези ограничения, пише Ройтерс.\n\r\nПел е най-високопоставеният представител на Римокатолическата църква, признат за виновен в извършване на сексуални престъпления. С неговия случай разгръщащият се скандал за посегателства, който от три десетилетия измъчва Католическата църква в цял свят, достигна и до Ватикана, и до обществения живот на Австралия.\n                \n                \r\nПел е прекарал по-голямата част от първите си три десетилетия като свещеник в Баларат, стар миньорски град в щата Виктория, известен със златодобива.\n\r\nПо-късно щатски и федерални разследвания ще констатират, че това е един от католическите диоцези, които са най-тежко засегнати от случаите на сексуални злоупотреби, макар че нито една от жалбите срещу Пел не засяга времето, когато е работил там.\n\r\nСлед като Пел е напуснал родния си град, за да стане през 1996 г. архиепископ на Мелбърн, той е извършил престъпления срещу две момчета от църковния хор на катедралата \"Свети Патрик\" в Мелбърн, за които 12-те съдебни заседатели го признаха за виновен.\n\r\nЗа жалбите срещу Пел се разбра едва през 2016 г., а обвиненията бяха повдигнати през 2017 г. През това време той продължаваше да се издига в църковната йерархия в Австралия.\n\r\nОще преди през 2001 г. да стане архиепископ на Сидни, най-високия пост в Католическата църква в Австралия, той бе поляризираща фигура - почитана от много от консервативни политици, но критикувана от либералите за открито изразяваните си възгледи.\n\r\nПрез 2002 г. на Световните дни на младежта в Торонто Пел влезе в новините с думите, че \"абортът е по-позорен от морална гледна точка от сексуалния тормоз на свещеници срещу млади хора\", защото абортът \"винаги е унищожаване на човешки живот\".\n\r\nВ кратко изявление днес пред съда, направено след като Пел отпътува с чакащата го кола, адвокатът му Пол Галбали заяви: \"Кардинал Пел винаги е казвал, че е невинен, и продължава го твърди\". По думите на адвоката вече е внесено обжалване на решението на съда.\n\r\nНа заседанията на кардиналите преди конклава, избрал през 2013 г. папа Франциск, австралиецът се открояваше, но не само с внушителния си ръст и широки рамене, но с познанията си по финансовите въпроси.\n\r\nС надеждата да потуши ватиканските финансови скандали папата прехвърли Пел в Рим и през 2014 г. той беше назначен за ръководител на ново министерство - секретариата по икономическите въпроси.\n\r\nМеждувременно в Австралия щатско разследване за злоупотреби в институции започна да съобщава за свидетелства за тормоз над деца и потулване на случаи в Баларат и другаде в продължение на десетилетия. Така започна по-голямо разследване, водено вече от Федералната кралска комисия.\n\r\nВ нито едно от разследванията Пел не беше споменат като предполагаем извършител. Когато беше извикан да даде показания пред Кралската комисия, той трябваше само да каже какво му е известно за поведението на други хора, както и дали е присъствал при вземането на решения от църковните ръководители да местят извършили престъпления свещеници в други енории.\n\r\nВ показания пред комисията през март 2016 г. Пел заяви, че не е знаел нищо за сексуалния тормоз над деца в Баларат, упражняван от друг свещеник през 70-те години, докато последният не бил признат за виновен през 1993 г. Други обаче казаха пред комисията, че поведението на свещеника е било обществена тайна в диоцеза.\n\r\n\"Това е тъжна история и не съм проявявал особен интерес към нея\", каза Пел в това разследване и добави, че Църквата е направила \"катастрофален\" избор, като не е реагирала активно и е потулвала жалбите за посегателства.\n\r\nКогато през юни 2017 г. световната вълна на обвинения в сексуални злоупотреби застигна и Пел, някои от най-влиятелните хора в страната застанаха зад него, включително бившият премиер консерватор Тони Абът, самият той ревностен католик, който каза следното пред един вестник: \"Онзи Джордж Пел, когото аз познавам, е прекрасен човек\".\n\r\nНаследникът на Пел като архиепископ на Сидни Антъни Фишър също заяви по онова време пред медиите, че \" Джордж Пел, когото познава, е почтен в отношенията си с хората, човек на вярата и високите идеали, изключително благоприличен\".\n\r\nАбът и Фишър засега не са отговорили на запитванията за коментар, отправени след оповестяване на решението на съда.\n\r\nМарк Колъридж, председател на Конференцията на австралийските католически епископи, заяви, че решението на съда е шокирало хората в цяла Австралия и по света, включително епископите.\n\r\n\"Молим се за всички, които са били подлагани на тормоз, и техните близки и се ангажираме отново да направим всичко възможно, за да направим така, че Църквата да бъде безопасно място за всички, особено за младите и уязвимите\", каза той.\n\r\nПел си взе отпуск от финансовите си функции във Ватикана, за да изчисти името си, но по време на делото официално продължаваше да заема този пост.\r\nКогато през декември съдът призна Пел за виновен, папа Франциск и Светият престол не коментираха, като заявиха, че ще се съобразят със законите на Австралия и съдебната заповед да не се разгласява съдебното решение.\n\r\nДен след като през декември съдът се произнесе, Пел беше един от тримата кардинали, които папата отстрани от групата на близките си съветници. Но тогава не бяха посочени конкретни причини.\n\r\nСпоред адвокати на жертви признаването за виновен на човек, който е толкова високопоставен в църковната йерархия, може да насърчи и други пострадали от тормоз от свещеници, да проговорят.\n\r\n\"Много хора, особено преживелите такива злоупотреби, се страхуват да говорят публично, защото си мислят: \"Никой няма да ми повярва, съдът няма да ми повярва\", каза Филип Нейгъл. Той е бил ученик в Баларат, където Пел през 70-те години Пел е бил свещеник, и е свидетелствал срещу друг свещеник, който след това бил осъден на лишаване от свобода.\n\r\n\"Липсата на правосъдие е може би по-вредна от самите престъпления, така че това ще даде по-голям кураж на повече хора да излязат публично\", добави той. \r\n \r\n/БТА/\r\n ", "date": "2019.02.26", "title": " Кардинал Джордж Пел - драматичното падение на ковчежника на Ватикана"}
{"url": "https://www.dnes.bg/politika/2019/02/26/patriotichen-sbor-za-evrovota-rezultat-niama.403196", "text": "Според вицепремиера Красимир Каракачанов разумният вариант е \"Обединени патриоти\" да се явят заедно на изборите, но не било ясно какво ще стане. По думите му хората, които са подкрепили на изборите \"Обединени патриоти\" искат да има диалог между трите партии.\n\n\n\n\n\r\n\"Дали ще има коалиция \"Обединени патриоти\" за евроизборите, както казват нашите братя мюсюлмани – иншааллах\", коментира Каракачанов.\n\r\nНа въпрос къде е проблемът и дали е във водача на листата, лидерът на ВМРО заяви, че не знае, защото не се е стигнало до разговори. Според него е необходимо да бъдат направени вътрешни избори за водач на листата в \"Обединени патриоти\".\n                    \n                    \n                \r\n\"Ако няма да стигнем до споразумение, ние ще се регистрираме за участие в евроизборите\", обясни Каракачанов, цитиран от \"Фокус\".\n\r\n\"Колегите от НФСБ предложиха на Коалиционния съвет промени в ръководството на ПГ на \"Обединени патриоти\" и от \"Атака\" си тръгнаха. След тази среща е като преди тази среща – нищо ново\", обобщи Каракачанов. \n\r\nПредставители от трите патриотични формации се събраха по-рано днес на коалиционен съвет, за да обсъдят предстоящите евроизбори и явяването им заедно с обща листа. Малко след началото обаче от \"Атака\" напуснаха срещата, недоволни, че се обсъждат \"битовизми\".\n\r\n\"На Коалиционния съвет на \"Обединени патриоти\" започнаха да се обсъждат битовизми, които нямат общо с явяването на евроизборите\", заяви зам.-председателят на \"Атака\" Десислав Чуколов.\n\r\nСпоред него страхотно впечатление прави, че вече се излъчват кандидати за листи, но никой не задава въпроса на коя листа. \n\r\nПо думите на Чуколов е била предложена и кандидатурата на Петър Москов от страна на ВМРО. Според Красимир Каракачанов обаче такова нещо нямало.", "date": "2019.02.26", "title": "Патриотичен сбор за евровота, резултат – няма "}
