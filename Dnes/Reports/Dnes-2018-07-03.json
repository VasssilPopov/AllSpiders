{"url": "https://www.dnes.bg/index/2018/07/03/gleziat-kloi-kardashian-sys-skypi-podaryci.381196", "text": "Клои Кардашян отпразнува рождения си ден с барбекю до басейна в дома си в Калабасас и специално за събитието целият клан Кардашян-Дженър се събра заедно. \r\nОсвен огромната фамилия от роднини, на рождения ден са присъствали и някои от най-близките приятели на риалити звездата, както и гаджето ѝ – Тристан Томпсън.\r\n \r\nЕдин от почетните гости на празненството е била 5-годишната Норт Уест, която подари на леля си чанта за $3000.\r\n \r\nМоделът е с изобразени банкноти на долари и е дело на Balenciaga.\r\n \r\nВпечатляващият избор за подарък на дъщерята на Ким Кардашян не е изненада, тъй като още от раждането си тя е засипвана от модни изделия директно от големите модни къщи.\r\n \r\n", "date": "2018.07.03", "title": "Глезят Клои Кардашян със скъпи подаръци "}
{"url": "https://www.dnes.bg/football/2018/07/03/shveciia-likuva-shveicarskite-chasovnici-spriaha-na-1-8-final.381205", "text": " Швеция тресна с 1:0 Швейцария и успя да се класира на 1/4 финал на Мондиал 2018. Там скандинавците очакват Англия или Колумбия, които играят по-късно днес. \r\nЕдинственото попадение в мача мушна звездата на шведите Емил Форсберг в 67-ата минута.\r\n \r\nСрещата няма да се запомни с особени футболни достойнства, като този мач определено може да кандидатства за №1 по-скука и антифутбол на световните финали в Русия.\r\n \r\nШвеция търсеше повече победата, показа повече качества и в крайна сметка заслужено си взе победата и е на четвъртфинал. Швейцарците с нищо не впечатлиха и логично отпадат от Мондиала.\r\n \r\n\r\n ", "date": "2018.07.03", "title": "Швеция ликува. Швейцарските часовници спряха на 1/8 финал"}
{"url": "https://www.dnes.bg/eu/2018/07/03/za-evroto-kriteriite-gi-izpylniavame-no-bylgariia-izostava.381165", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългария изпълнява основните критерии за влизане в еврозоната, но има множество структурни реформи, които все още не са осъществени. Цялата икономическа политика на страната се нуждае от реформи. Изостаналостта на България не спира, а напротив – дистанцията от страната преди нея, се увеличава. Това каза проф. Димитър Иванов, международен икономист и консултант, в предаването \"Светът е бизнес\" на  с водещ Николай Кръстев.\r\nПроф. Иванов коментира предложените реформи в еврозоната от френския президент Макрон, които целят стабилизиране и намаляване на рисковете. Той коментира, че в пакета реформи, който Макрон е предложил, се съдържат искания за създаване на цялостна система за застраховане на европейските депозити, хармонизация и координиране на данъчните законодателства, засилване на стабилизационния механизъм на еврозоната и др.\n\n\n\r\r\n                    \r\n                    Според него неприемането на този пакет от страните-членки на ЕС говори именно за нарастващите конфликти в еврозоната.\r\nПроф. Иванов добави, че България би трябвало да изчака да стане ясно какви ще са новите принципи на еврозоната, преди да подаде кандидатурата си за присъединяване.\r\nДруга тема, която гостът коментира, са и търговките войни, водещи се в световен мащаб. В последните години световната търговия се движи с добри темпове и се наблюдават стабилни нива на растеж, каза експертът. Световната икономическа търговия беше либерализирана, добави още той.\r\n\"Търговските войни са нов и много важен елемент в международните отношения. Проблемите, които се появяват в следствие на решенията на американската администрация и политиката на управление на президента Тръмп, не са икономически\", каза още проф. Иванов.\r\nСпоред него американският президент Тръмп се опитва чрез двустранни решения да реши един многостранен проблем.\r\n\"Икономически погледнато, Тръмп се опитва да намали търговския дефицит на САЩ чрез налагане на мита. Но този проблем САЩ нямат само с Китай, а с много повече държави. От икономическа гледна точка - това решение не е ефективно, но Тръмп търси нещо отвъд икономиката\", каза той.\r\nСпоред икономиста Китай се превръща в най-голямата световна търговска нация.\r\n\"Страната зае водещи позиции при формирането на една нова световна инфраструктура. Всичко това сериозно обезпокоява САЩ. Това се явява основният мотив на американския президент - търсенето на предимство в борбата за икономическо, военно и техническо преимущество в света\", каза още професорът.", "date": "2018.07.03", "title": "За еврото: Критериите ги изпълняваме, но България изостава"}
{"url": "https://www.dnes.bg/notifikacii/2018/07/03/sudanec-vze-sim-chip-ot-shtyrkel-pogovori-za-2000.381171", "text": "Чипът за проследяване прелета на щъркел ще излезе над 2000 евро на полски природозащитници, съобщи местно радио, цитирано от BBC.\n\r\nЗакрилници на птиците поставили проследяващо устройство на щъркел в Полша, за да разберат къде зимуват птиците, които се размножават в страната. Благодарение на него те установили, че птицата е прелетяла над 6000 км от Полша до долината на Сини Нил в източен Судан. Там сигналът се загубил и любителите на птиците решили, че той се откачил и загубил.\n\r\nКаква била изненадата им, когато получили от телефонния оператор сметка за проведени телефонни разговори от СИМ-картата на тракера, работещ на принципа на GPS.\n\r\nПравозащитната организация трябва да плати 2064 евро за проведени международни разговори.\r\nСпоред телекомкомпанията някой намерил тракера, извадил от него сим картата и я използвал за разговори по личния си телефон. Сметката на оператора показва, че са проведени около 20 часа разговори на обща стойност 10 000 злоти или около 2064 евро.\n\r\nПроследяващите устройства са важна част от изучаването на живота и навиците на птиците. Микро- GPS тракерите помагат на изследователите да разберат по-добре навиците на птиците, тяхното социално поведение и заплахите, които застрашават съществуването им.\n\r\nВъпреки че белият щъркел в момента не се смята за застрашен вид в Европа, индустриализацията и пресушаването на мочурищата преди около 50 години бяха намалили почти до изчезване популацията на вида.\r\n ", "date": "2018.07.03", "title": "Суданец взе SIM чип от щъркел! Поговори за €2000"}
{"url": "https://www.dnes.bg/sofia/2018/07/03/diriat-sobstvenika-na-mnogo-pari-zagubeni-v-sofiia.381185", "text": "Полицията в София търси собственика на голяма сума пари.\r\nНа 29 юни вечерта в автобус на градския транспорт съвестен гражданин открил изгубените над 1000 лева и веднага ги предал на служител на реда от сектор \"Метрополитен\".\r\nКъм момента средствата са на съхранение в сектора на бул. \"Драган Цанков\" № 5.\r\nСобственикът може да се обади на тел. 02 9820240 или в най-близкото районно управление.", "date": "2018.07.03", "title": "Дирят собственика на много пари, загубени в София"}
{"url": "https://www.dnes.bg/snimka-na-denia/2018/07/03/i-slynce-i-dyjd-a-moje-i-gradushka.381206", "text": "През следващото денонощие въздушната маса над страната ще се задържи неустойчива. Над по-голямата част от страната през нощта ще преобладава ясно, а през деня – слънчево време, съобщи Георги Цеков - дежурен синоптик в Националния институт по метеорология и хидрология (НИМХ) към Българската академия на науките (БАН).\n\r\nПрез първата половина на денонощието само на отделни места, а през втората – в повече райони ще се развие купесто-дъждовна облачност и ще има краткотрайни валежи и гръмотевични бури, възможни са и градушки. По-интензивни ще са явленията в планинските райони. Дневните температури ще са между 27° и 32°.\n\r\nНад Черноморието ще е предимно слънчево. Ще има временни увеличения на облачността, по-съществени в следобедните часове и на отделни места ще превали и прегърми.\r\nПо крайбрежието ще духа бриз. Максималните температури на въздуха ще са 24-28°, температурата на морската вода е 23-24°. Вълнението на морето ще е около 2 бала.\n\r\nНад планините преди обяд ще е предимно слънчево, но след пладне ще се развива купеста и купесто-дъждовна облачност и до вечерта на много места ще има краткотрайни валежи и гръмотевични бури. \n\r\nЩе духа слаб, по билата – до умерен запад-северозападен вятър. Максималната температура на височина 1200 метра ще е около 24°, на 2000 метра – около 16°. Атмосферното налягане през деня слабо ще се понижи, достигайки средното за месеца.\n\r\nПрез следващите дни времето ще остане неустойчиво. Ще има и слънчеви часове, но и развитие на купеста и купесто-дъждовна облачност. \n\r\nНа места в различни райони ще има краткотрайни валежи и гръмотевични бури, възможни са и градушки. В четвъртък на повече места и по-интензивни ще са явленията в Източна България и Рило-родопския масив.\n\r\nВ събота по-голяма е вероятността за по-интензивни явления в Западна България. Тогава вятърът ще се ориентира от северозапад-север и ще започне захлаждане.", "date": "2018.07.03", "title": "И слънце, и дъжд, а може и градушка"}
{"url": "https://www.dnes.bg/travel/2018/07/03/uj-po-visoki-dohodi-no-vse-syshtata-pochivka-samo-3-u-nas-i-navyn.381180", "text": "Въпреки ръста на доходите, планираната лятна почивка почти не се различава от миналогодишната.\r\nС 1.4% нараства  делът на възнамеряващите да почиват в България, за сметка на почти  аналогичния спад на планиращите отдих в чужбина. Общо 3.4% или около  200 000 домакинства възнамеряват \"да разпускат\" и на двете места - и в  страната, и извън нея. Данните са от проучване на \"Алфа Рисърч\", проведено между 17-25 юни сред 1017 българи.\r\nМакар обичайно   разглеждани само в рубриката \"развлечения\", тези планове са важен   индикатор първо за икономическото благосъстояние и съответно за   нивото на икономически оптимизъм, който движи редица от най-важните   сектори у нас и второ, за личните приоритети на българите, коментират социолозите. \r\r\n                    \r\n                    Плановете за по-малки (13.2%), или по-големи ремонти (4.4%) също остават в рамките на миналогодишните,  потвърждавайки сдържаността в личните инвестиционни планове.\r\nПо  отношение на приоритетите впечатление прави ръстът от 9.2% на 13.2% на  хората, които очакват срещи с близки, деца, внуци, живеещи извън  България. Този ръст е изключително показателен за значителните  демографски промени в обществото -  всяко осмо българско домакинство е  засегнато от миграцията, което не остава без психологически и  емоционални последици.\r\nПозитивно е нарастването в дела на хората, които  възнамеряват да спортуват активно - от 4.4% на 6.2%, което е в синхрон с  общата тенденция за по-активен и здравословен начин на живот през  последните години, особено сред по-младото поколение.\r\nЗа втора поредна  година най-нисък, но все пак с минимален ръст (1.8%), остава делът на  хората, които планират участие в курсове за повишаване на образование  или квалификация.\r\nПредвид проблемите с работната сила у нас, този слаб  интерес е сериозно предизвикателство и пред образователните институции  -  било то училища, университети, или школи. Всички те биха могли да  предоставят много по-широка палитра от образователни възможности,  насочени към младите хора, позволяващи им да повишат личните си шансове  за добра работа и заплащане, изтъкват анализаторите.\r\n", "date": "2018.07.03", "title": "Уж по-високи доходи, но все същата почивка. Само 3% у нас и навън"}
{"url": "https://www.dnes.bg/obshtestvo/2018/07/03/gerb-pred-bsp-s-4-4-vse-poveche-bylgari-ne-iskat-da-glasuvat.381177", "text": "ГЕРБ постига ръст от 1.5% спрямо март и остава първа политическа сила с 24.5%, следвана от БСП с  20.1%. Обединените патриоти отбелязват лек спад - до 5.0% и почти се изравняват с ДПС - 4.9%. Данните са от проучване на \"Алфа Рисърч\", проведено между 17-25 юни сред 1017 българи.\r\nС 2.2% подкрепа \"Воля\" е под 4%-та бариера, ако сега има избори за парламент. Със същата начална подкрепа от 2.2% стартира новосъздаденото обединение Демократична България.\r\nДелът на нежелаещите да гласуват нараства до 34.6%, а 6.1% търсят друга политическа сила. Високият дял на хората, усещащи се непредставени от настоящите парламентарни партии, показва, че въпреки неуспешните опити от последните години, все още има потенциал за нови политически субекти, коментират социолозите.\r\r\n                    \r\n                    Проучването показва положителна равносметка за доверието към премиера Бойко Борисов и  електоралните позиции на ГЕРБ в края на българското председателство на  Съвета на ЕС.\r\nУспоредно  с това нарастващата активност от страна на опозицията, проблемите в  социалната сфера и периодично изострящите се вътрешно-коалиционни  противоречия, очертават някои симптоматични промени в общественото  мнение, които по всяка вероятност ще търсят своето развитие в есенния  политически сезон.\r\nЕвропейската перспектива за Западните Балкани и срещата на върха в София са сред най-високо оценяваните събития през последните месеци (55%). Мнозинството от българите (54%) са убедени, че регионът ни ще бъде по-стабилен и сигурен, ако ЕС има решаващо влияние в него. Като резултат, второ поредно тримесечие одобрението за ЕС не слиза под едни от най-високите регистрирани стойности (60%)\n\r\nТемата \"Белене\" продължава да разделя българското общество. 30% са на мнение, че атомната централа задължително трябва да бъде построена, но за мнозинството икономическият фактор е решаващ – според 59% проектът си струва да се реализира само ако е икономически изгоден.\r\nАналогична е ситуацията и по отношение на евентуални рискове, свързани със строежа на централата. 30% нямат притеснения, но 69% изказват едни или други опасения. Сред тях най-съществени са рисковете от аварии и екологично замърсяване (46%), следвани от финансово икономическите (29%), геополитическите (23%), вътрешно-политическите (20%). По-младите хора, гледащи на проекта през призмата на по-дълъг житейски хоризонт, както и тези с по-високо образование, са много по-склонни да отчитат нивата на риск и да се въздържат от подкрепа за проекта.\n\r\n", "date": "2018.07.03", "title": "ГЕРБ пред БСП с 4,4%. Все повече българи не искат да гласуват!"}
{"url": "https://www.dnes.bg/mish-mash/2018/07/03/udivitelna-bulchinska-roklia-prepravena-ot-babinata.381201", "text": "Да намериш някого, с когото да прекараш цял живот е предизвикателство, а още по-голямо предизвикателство е да вдигнеш сватба. Много двойки преминават през това изпитание в името на любовта. И се започва търсене на покани, украси за църквата, ресторанта, колата, добър фотограф за фотосесия, подаръци за кумовете и гостите, торта... Ами роклята на булката и костюмът на младоженеца? Да, тях не трябва да ги пропускаме, защото заемат важна част от щастливото събитие. Колкото по-удобни и практични са, толкова по-добре за двамата влюбени, смятат някои гости. Но реалността от много изминали сватби показва друго – младоженците се чувстват адски неудобно в дрехите, но в името на модата и традицията са готови да ги носят за няколко часа. Най-важното е да имат хубави снимки от сватбата.\r\n \r\nПонякога спомените не са най-важни само за двойката, която сключва брак, но и за техните родители и други близки. Това иска да покаже 23-годишната Джордан Клевърли от американския град Бойзи, щата Айдахо, която решава да се омъжи с роклята на своята баба. Тя дълго мислила какъв тип ще бъде най-подходяща за нея и накрая решила да носи нещо със сантиментална стойност, с което да зарадва един от най-близките си хора. За целта тя скрила плановете си от своята майка, дори от бъдещия ѝ мъж.\r\n \r\nПреди да реши дали булчинската рокля, ушита през 1962 г., да бъде преправена или запазена в същия вид, Джордан отива на тавана в родния си дом, за да я намери из множеството кутии и кашони, покрити с прах. Хващайки я в ръцете си, тя установява, че е нейният размер и почти не се налагат корекции.\r\n \r\nГледайки пожълтелите снимки от сватбата на своята баба, американката не може да повярва, че дизайнът на роклята е актуален и в наши дни. Горната ѝ част е с леко V-образно деколте, цялото от дантела, а долната – от нежна коприна в цвят шампанско, с нежни бродерии. Най-красивото в нея е дългият ѝ шлейф.\r\n \r\nНяколко седмици преди сватбата, младоженците правят така наречената вечеря репетиция, на която заедно с роднините се черпят и изясняват всички детайли по церемонията в църквата и партито. Малко преди нея Джордан Клевърли облича роклята на своята баба и я кани да я види. Този вълнуващ момент запечатва фотографът Кортни Питърсън.\r\n \r\n", "date": "2018.07.03", "title": "Удивителна булчинска рокля! Преправена от бабината"}
{"url": "https://www.dnes.bg/sofia/2018/07/03/ne-vyzmojniiat-gradski-transport-v-sofiia.381207", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСлед старта на третия лъч на метрото, много голяма част от градския транспорт в кварталите, през които той преминава, ще бъде орязан, каза в предаването \"Директно\" Борис Бонев от \"Спаси София\".\n\r\nТемата за градската среда не слиза от новините, а редом с нея идва въпросът с какво и как стигаме до работното си място. Големите градове са задръстени от автомобили, а с това идва и нуждата от удобен и чист градски транспорт. \n\r\nРешение ли е повече хора да слязат от автомобилите си и доколко средата, в която живеем, е всъщност в наша полза, коментират в \"Директно\" по  Любо Георгиев от \"Визия за София\" и Борис Бонев от \"Спаси София\".\r\n                    \r\n                    \r\nЗа да се откажем от автомобилите си, общинските власти трябва да помислят над това как градският транспорт да стане достатъчно привлекателен начин на придвижване. Тоест, мрежата да е структурирана така, че да е в полза на хората. Как и кога ще се случи това? \n\r\n\"Това е нещо, над което в момента работим от \"Визия за София\". Линиите на градския транспорт сега се базират на транспортна схема, правена през 80-те години.\r\nТя е мислена така, че да обслужва определени потоци от хора, горещи точки, брой жители. От тогава тези потоци не са анализирани.\r\nЗапочнали сме анализ на това как хората се движат из града, за да можем да ги обслужваме по-добре\", каза в предаването Любомир Георгиев.\n\r\nКак още да стимулираме хората да оставят колите си, особено в дните с високи нива на замърсяване на въздуха?", "date": "2018.07.03", "title": " (Не)Възможният градски транспорт в София!"}
{"url": "https://www.dnes.bg/akoshtete-vqrvaite/2018/07/03/izsledvane-pokaza-kafeto-udyljava-jivota.381130", "text": "Ново изследване показва, че кафето удължава живота дори на онези, които изпиват 8 чашки с напитката дневно, съобщи Асошиейтед прес.\r\nИзследването обхванало 498 134 жени и мъже на възраст между 40 и 69 години във Великобритания. Оказало се, че любителите на кафето са с по-малък риск от смърт през следващите 10 години в сравнение с онези, които не консумират напитката.\r\nПо-голяма продължителност на живота била наблюдавана след консумация на нес кафе, смляно кафе или безкофеиново кафе. Любителите на кафето били с около 10-15 процента по-малък риск от смърт в сравнение с \"въздържателите\" през 10-годишния период, през който било следено здравословното състояние на участниците.\r\r\n                    \r\n                    Разликите в количеството изпито кафе и генните вариации били малки. \"Получените резултати не доказват, че чашката кафе е еликсир на младостта, нито че \"въздържателите\" трябва да започнат да пият кафе, заяви Алис Лихтенщайн от университета Тъфтс, която е участвала в изследването. Трудно е да се повярва, че нещо, което ни доставя удоволствие, може да е полезно за здравето.\"\r\n\"Не е ясно как консумацията на кафе влияе върху продължителността на живота\", отбеляза ръководителката на изследването Ерика Лофтфийлд от Националния онкологичен институт на САЩ. По думите й кафето съдържа над 1000 химични съставки, включително антиоксиданти, които защитават клетките от увреждания.\r\nУчастниците попълнили въпросници за ежедневната си консумация на кафе, физическата си активност и други свои навици, като се подложили също на кръвни изследвания. Повечето били любители на кафето - около 154 000 участници изпивали две-три чашки кафе дневно, а 10 000 - най-малко 8 чашки кафе дневно. През следващия 10-годишен период починали 14 225 участници, повечето от които от рак или сърдечни болести.\r\nРезултатите от изследването са публикувани в JAMA Internal Medicine. (БТА)", "date": "2018.07.03", "title": "Изследване показа: Кафето удължава живота"}
{"url": "https://www.dnes.bg/eu/2018/07/03/glytka-vyzduh-za-merkel-no-moje-da-e-za-kratko.381167", "text": "Германският канцлер Ангела Меркел успя да спаси правителството си, приемайки да се откаже окончателно от щедрата си миграционна политика, но тази глътка въздух може да се окаже краткотрайна, пише Франс прес.\n\r\n\"Вероятно никога в управляваща коалиция не е имало толкова отровна атмосфера\", коментира днес всекидневникът \"Билд\", най-четеният в Германия, след сключеното вчера с много усилия споразумение между канцлера и нейния непокорен вътрешен министър, който настояваше за значително намаляване на броя на кандидатите за убежище, пристигащи в страната.\n\r\nКонсервативната лидерка стана обект на безпрецедентна критика вътре в страната, дори и от екипа си.\n\r\nНа нея ще й се наложи след 13 години на власт да положи двойни усилия, за да възстанови авторитета си и да сплоти крехката правителствена коалиция, образувана трудно през март от нейната дясноцентристка партия Християндемократически съюз (ХДС), баварския десен Християнсоциален съюз (ХСС) и социалдемократите.\n\n\n\n\r\r\n                    \r\n                    Въпреки че председателката на Социалдемократическата партия Андреа Налес приветства края на враждебните прояви в лагера на германските консерватори, един от специалистите на партията по миграционните въпроси Азиз Бозкурт разкритикува ограниченията за мигрантите, които са \"напълно в духа\" на крайната десница.\n\r\nАко социалдемократите отхвърлят споразумението, всички усилия на Ангела Меркел да спаси правителството си ще бъдат поставени под въпрос. Среща на ръководствата на трите партии от коалицията - ХДС, ХСС и социалдемократите - е предвидена за тази вечер.\n\r\nМеркел остава първостепенна мишена за най-твърдолинейните течения сред консерваторите, включително и вътре в собственото й политическо семейство.\r\nВъпросът, който все още стои: решението й през 2015 г. да отвори Германия за стотици хиляди кандидати за убежище.\n\r\nНачело на опонентите: председателят на ХСС Хорст Зеехофер, когото канцлерът очакваше, че ще може да запази под контрол, назначавайки го за министър на вътрешните работи.\n\r\nТой обаче се безпокои за своята партия, която има опасност да загуби абсолютното си мнозинство на регионалните избори през есента заради очакваното засилване на крайната десница.\n\r\nАко случаят е такъв, враждебните прояви срещу Ангела Меркел, обвинена във воденето на прекалено центристка политика, ще продължат с още по-голяма сила.\n\r\nПривидно Меркел постигна победа, спасявайки правителството си и задържайки се на власт. В атаката на баварската партия ХСС, насочена и лично срещу нея, много медии съзряха опит за \"преврат\" на дясното й крило.\n\r\nНа практика обаче тя загуби доста позиции, съгласявайки се със значителните ограничения срещу имиграцията. Постигнатото със Зеехофер споразумение за миграционната политика бележи края на благосклонната миграционна политика, въведена от канцлера през 2015 г.\n\r\nЕдно от приближените до вътрешния министър лица Маркус Блуме заговори освен това за \"поврат в германската политика по предоставянето на убежище\".\n\r\nКонкретно отсега нататък пристигащите в Германия кандидати за убежище, регистрирани вече в друга държава членка на ЕС - с други думи по-голямата част от тях - ще бъдат настанявани в \"транзитни центрове\" на границата с Австрия, очаквайки своето връщане в страната, в която за първи път са влезли в Европа.\n\r\nБернд Риксингер, лидер на германската радикална левица, заговори за \"лагери за масово задържане\", правейки препратка към нацисткото минало на Германия.\n\r\nТой помоли социалдемократите, третия партньор в коалицията на Ангела Меркел, да откаже. А те изглежда още се колебаят относно предложените решения.\n\r\nПо принцип връщането на мигранти трябва да се прави при споразумение със страната, където е влязъл мигрантът, а не едностранно от Германия. Ако споразумения обаче не бъдат постигнати, се предвижда мигрантите да бъдат насочвани към Австрия.\n\r\nОстава да се разбере какво мислят по въпроса Виена и Рим.\n\r\nАвстрийското правителство, включващо крайната десница и консерваторите, което пое ротационното председателство на Европейския съюз, вече предупреди, че при подобни случаи ще взима идентични мерки по своите собствени граници. С риска от ефект на доминото в Европа.\n\r\n\"Ако Германия си мисли, че може просто да изпрати хора в Австрия, погазвайки международното право, ние ще обясним на германците, че няма да ги приемем\", предупреди миналата седмица австрийският министър на вътрешните работи Херберт Кикъл. \r\n/БТА/ ", "date": "2018.07.03", "title": "Глътка въздух за Меркел. Но може да е за кратко!"}
{"url": "https://www.dnes.bg/football/2018/07/03/10-mlrd-za-mondiala-stadioni-pytishta-kakva-shte-e-polzata-za-rusnacite.381184", "text": "\r\n\r\nПокрай световното първенство нощувките в Калининград скочиха до 200 евро. Но истинската цена плаща Русия - за организирането на Мондиал 2018 страната е инвестирала близо €10 млрд. \n\r\nВижте още във видеото на Deutsche Welle.\r\n", "date": "2018.07.03", "title": "€10 млрд. за Мондиала: Стадиони, пътища... Каква ще е ползата за руснаците?"}
{"url": "https://www.dnes.bg/rusia/2018/07/03/plemennichka-na-skripal-se-kandidatira-na-vot-v-rusiia.381188", "text": "Племенничката на бившия руски шпионин Сергей Скрипал, който беше отровен във Великобритания, се кандидатира за депутат в регионален парламент в Русия от листата на контролирана от Кремъл партия, предаде Асошиейтед прес.\n\r\nВиктория Скрипал се явява на избори за Ярославската областна дума като кандидат на \"Справедлива Русия\", съобщи Анастасия Пивоварова, говорителка на партията.\n\n\r\nСергей Скрипал и дъщеря му Юлия оцеляха при атака с отровно вещество в английския град Солсбъри през март. Великобритания твърди, че те са били отровени с нервнопаралитичeн агент, известен като \"Новичок“, и че Русия стои зад атаката. Москва категорично отхвърля обвиненията. В изказванията си пред руската държавна телевизия Виктория Скрипал твърдеше, че няма доверие на воденото от Великобритания разследване.\r\n                    \r\n                    \r\nПивоварова каза, че Виктория Скрипал има подкрепата на партията заради нейната \"активна гражданска позиция\".\n\r\nИзборите за областното законодателно събрание ще бъдат на 9 септември - т.нар. \"единен ден за гласуване\" в Русия, в който се провеждат избори за органи на различно ниво, пише БТА.", "date": "2018.07.03", "title": "Племенничка на Скрипал се кандидатира на вот в Русия"}
{"url": "https://www.dnes.bg/stranata/2018/07/03/dever-naryga-snaha-si-s-noj-v-selo-biser.381173", "text": "32-годишна жена от село Бисер е приета по спешност в болницата в Харманли с прободни рани в областта на сърцето.\r\nТя е била намушкана от 44-годишен мъж, който е брат на съпруга ѝ, съобщиха от областната дирекция на МВР в Хасково.\r\nНападателят е арестуван, предаде БНР.\r\nОт полицията изясняват причините за инцидента.", "date": "2018.07.03", "title": "Девер наръга снаха си с нож в село Бисер"}
{"url": "https://www.dnes.bg/stranata/2018/07/03/ubiecyt-na-ucheniia-ot-plovdiv-doc-neikov-syprug-na-studentka.381189", "text": "42-годишен мъж е задържан за жестокото убийство на преподавателя от Аграрния университет в Пловдив - доц. Стефан Нейков, съобщиха от Окръжната прокуратура в Пловдив, предаде \"\". Спрямо него е повдигнато обвинение.\n\n\nИзвършителят е съпруг на студентка на учения, която е на 32 г.\n\r\nСпоред събраните доказателства мъжът ревнувал жена си от доцента и смятал, че двамата имат любовна връзка.\n\r\nВ понеделник си уредил среща с жертвата на изхода на Пловдив, в посока Оризаре. Там пребил от бой Нейков с дървена бухалка, а после го зарязал до Военна болница.\r\n                    \r\n                    \r\n70-годишният учен е издъхнал минути, след като пристигнала линейка.\n\r\nПрипомняме ви, че доц. Нейков е бил открит в безпомощно състояние, със следи от насилие, до колата си на бул. \"Христо Ботев\" до Военна болница в Пловдив на 2 юли т.г. след 22:00 ч. Минути след пристигане на медицински екип, той е издъхнал.\n\r\nНазначена е аутопсия, която ще даде точните причини за настъпването на смъртта.\n\r\nАвтомобилът, до който е намерено тялото, сив \"Фолксваген Поло\", е собсвеност на сина на Нейков.\r\nПо-късно от от Аграрния университет в Пловдив съобщиха, че убитият не е бил техен преподавател.\r\nОт прокуратурата в Пловдив уточниха, че нападателят е задържан за 72 часа.\r\nПо думите на зам.-окръжния прокурор Галин Гавраилов между убития учен и жената е имало \"по-специални отношения\".\r\n\"Професорът е бил пребит с дървена бейзболна бухалка от съпруга на жената и в нейно присъствие. След това двамата са го качили и закарали до автомобила му, който е бил паркиран до Военна болница\", уточни той пред \"Фокус\".\r\nЖената е съдействала на полицията късно снощи и е разказала всичко. Съпругът й все още не е дал показания като обвиняем, но също е съдействал на полицията в хода на оперативно-издирвателните дейности.\r\nВ петък прокуратурата ще внесе в съда искане за задържане под стража на обвиняемия.", "date": "2018.07.03", "title": "Убиецът на учения от Пловдив доц. Нейков – съпруг на студентка?"}
{"url": "https://www.dnes.bg/obshtestvo/2018/07/03/radev-nai-haresvan-43-smiatat-che-vizitata-mu-v-rusiia-e-uspeshna.381179", "text": "Президентът Румен Радев продължава да е политикът с най-висок рейтинг в държавата (54%), но в сравнение с март губи 5 процентни пункта.\r\nОтливът на подкрепа не се отразява на негативните мнения, които се  запазват около 10 на сто, но се увеличава делът на колебаещите се в  преценката за неговата дейност.\r\nДанните са от проучване на \"Алфа Рисърч\", проведено между 17-25 юни сред 1017 души.\r\nАко на Западния фронт премиерът Бойко Борисов печели успехи, то на Източния  своеобразното символно състезание между премиер и президент, поне за  момента, е в полза на последния. Въпреки че нито един от двамата висши  държавници не успя да посочи конкретни резултати от посещението си в  Русия, 43% от българите са убедени, че Румен Радев е бил успешен и е  постигнал позитивни резултати, докато за Борисов така смятат едва 26%, показват данните от проучването.\r\r\n                    \r\n                    Сред партийните лидери Бойко Борисов запазва най-високо доверие - 37.2%, като отбелязва ръст от 1.6%, следван от Красимир Каракачанов (25.2%) и Корнелия Нинова (23.3%).\r\nКакто най-рейтинговият министър на Обединени патриоти обаче, така и лидерът на БСП, губят популярност в сравнение с месец март. Традиционно ниският рейтинг на Волен Сидеров спада с още 2%. Единственият от националистите, който бележи ръст – и като министър, и като партиен лидер – е Валери Симеонов (16.4% - ръст от 5 на сто).\r\nСумарно взето обаче разногласията вътре между националистите, както и с големия коалиционен партньор, водят до отстъпление в електоралните им позиции, уточняват социолозите.\r\nПравителството запазва привържениците си практически без промяна (20% одобрение). Успешният край на Европредседателството намалява критиците му с 2 на сто, но общественият отзвук след бягствата на затворници и убийството на един от тях, катастрофата с военния хеликоптер и протестите на майки на деца с увреждания, му костват и 1% спад на привърженици.\r\nПодкрепата за кабинета се разколебава и от липсата на сериозни промени и резултати в базови за социалната инфраструктура сектори като здравеопазване, образование, правосъдие, сигурност. Конюнктурните решения неутрализират моментните напрежения, но оценките за работата именно в тези направления изпъкват с високата си критичност, посочват от \"Алфа Рисърч\".\r\nТомислав Дончев, Лиляна Павлова и Екатерина Захариева са тримата министри с най-висок рейтинг. През юни външният министър измества от тройката военния, който заради ръста на негативните мнения след трагичния инцидент край Пловдив, минава на пета позиция. Подкрепата от майките на деца с увреждания за Бисер Петков води до леко подобряване на неговите позиции. Другата значителна промяна през юни е с негативен знак. Сериозен спад е налице при вътрешния министър Валентин Радев, въпреки че проучването е провеждано на терен преди вота на недоверие.\r\nНяма промяна в отношението към основните държавни институции. Имайки предвид дългогодишния устойчиво нисък рейтинг на Народното събрание, си струва да се отбележи първият слаб ръст в одобрението му от  началото на мандата, както и повишеното одобрение за председателя на парламента Цвета Караянчева, което достига 24%. Главен прокурор, съд и полиция остават с критично ниски нива на доверие, според проучването. \r\n", "date": "2018.07.03", "title": "Радев най-харесван! 43% смятат, че визитата му в Русия е успешна"}
{"url": "https://www.dnes.bg/cars/2018/07/03/skorost-v-kryvta-bylgarski-biznesmen-gord-sobstvenik-na-bugatti.381175", "text": "Българин е сред собствениците на една от най-бързите хиперколи на планетата - Bugatti Chiron. Спортното купе излиза в тираж от 500 бройки, като всяка от тях струва 2,5 млн. евро.\n\r\nЕдна от колите е притежание на Ваньо Алексиев, собственик на голяма българска спедиторска фирма. За новата си придобивка се похвали самият той в профила си в Instagram, където позира до автомобила.\n\r\nBugatti Chiron разполага с W16 двигател, развиващ мощност 1500 к.с. По данни на производителя, хиперколата може да развие скорост от над 400 км/ч. Предшественикът на Chiron – моделът Veyron, дълго време държеше рекорда за най-бърз сериен автомобил в света, но миналата година постиженето му беше подобрено от Koenisegg Agera RS.\r\n                    \r\n                    \r\nСамият Алексиев явно е любител на бързите и мощни коли, като в гаража му има още Lamborghini Aventador, както и първият SUV-модел в историята на Bentley – Bentayga.\n\r\n", "date": "2018.07.03", "title": "Скорост в кръвта: Български бизнесмен – горд собственик на Bugatti"}
{"url": "https://www.dnes.bg/world/2018/07/03/edin-ubit-i-edin-ranen-pri-napadenie-v-osmanie-turciia.381192", "text": "Един човек бе убит и един бе ранен при въоръжено нападение, извършено пред Търговско-промишлената палата в южния турски град Османие, съобщи турската телевизия НТВ, цитирана от БТА.\r\nПри нападението са били ранени председателят на Търговско-промишлената палата на Османие Деврим Аксой и заместник-председателят Хасан Ерсой, който е починал от раните си в болница.\r\nЗасега не са известни повече подробности във връзка с атаката.\r\n ", "date": "2018.07.03", "title": "Един убит и един ранен при нападение в Османие, Турция"}
{"url": "https://www.dnes.bg/sofia/2018/07/03/jorj-ganchev-e-poluchil-infarkt-v-bolnica-e.381199", "text": "Политикът Жорж Ганчев е в болница след получен инфаркт, предаде bTV.\r\nТой е припаднал на паркинга на \"Ал. Батенберг\" и линейка го е откарала в болница \"Св. Екатерина\".\r\nПо първоначални данни 78-годишният Ганчев е с опасност за живота.\r\nСигналът към \"Спешна помощ\" е подаден в 15:06 ч.", "date": "2018.07.03", "title": "Жорж Ганчев е получил инфаркт, в болница е"}
{"url": "https://www.dnes.bg/stranata/2018/07/03/75-godishen-v-bolnica-sled-vzriv-na-gazova-butilka.381183", "text": "Мъж на 75 години е в болница с изгаряния по тялото, но без опасност за живота, след като газова бутилка се взриви на терасата в апартамента му в Стара Загора.\r\nНанесени са и материални щети - съборена е стената на терасата и са изпочупени стъклата на дограмата, по-леки поражения има и по съседните тераси надолу.\r\nСигналът за произшествието е подаден на полицията в 12,55 часа в понеделник, уточниха днес от МВР. \r\nБутилката е гръмнала на третия етаж в блок 18 на старозагорския квартал \"Трите чучура-юг\". Съседи разказват, че взривът бил много силен. \r\nВ жилището живеели 75-годишен мъж с болния си син. Белята станала, когато дядото се опитал да стопли обяд на газовия котлон на терасата, пише \"\".\r\nПо случая е образувано досъдебно производство.", "date": "2018.07.03", "title": "75-годишен в болница след взрив на газова бутилка"}
{"url": "https://www.dnes.bg/cars/2018/07/03/lideri-pri-avtomobilite-nai-prodavanite-suv-za-2018-g.381164", "text": "Сегментът на SUV-моделите (кросоувъри и всъдеходи) продължава да записва бурен ръст на продажбите, като отнема пазарните дялове на традиционните хечове, комбита и седани. За първите 5 месеца на 2018 г. са продадени 12,3 млн. такива автомобили в цял свят, което е с 12,6% повече от миналата година. Като цяло дялът на SUV-моделите е 34,4%.\n\r\nКак изглежда Топ 10 по продажби към момента, разкрива агенция focus2move. Според информацията, най-търсени са кросоувърите от С-сегмента (дължина от 4,2 до 4,5 метра), на които се падат 57,2%. Следват по-големите машини от D-клас – 35,2, докато тези от B-клас имат само 5%, но при тях ръстът за тази година е най-голям – 18%.\n\r\nЛидер в общото класиране в глобален мащаб си остава Toyota RAV4, чиито продажби за първите 5 месеца са 335 128 единици. Това е със 7,8% повече от миналата година. Плътно след това е VW Tiguan с 332 185 бройки, като немският модел записва увеличение с 13,7% спрямо първите 5 месеца на 2017 г.\r\n                    \r\n                    \r\n1. Toyota RAV4             335 128   +7,8%\n\r\n2. VW Tiguan               332 185   +13,7%\n\r\n3. Honda CR-V            275 476   -7,3%\n\r\n4. Hyundai Tucson      224 789   -0,1%\n\r\n5. Nissan Qashqai     224 778    +5,2%\n\r\n6. Haval H6                   200 964    +4,8%\n\r\n7. Mazda CX-5             198 136    +22,6%\n\r\n8. Nissan Rogue        197 255    +8,2%\n\r\n9. Kia Sportage           192 773    +7,5%\n\r\n10. Baojun S10           189 709    +16,2%", "date": "2018.07.03", "title": "Лидери при автомобилите: Най-продаваните SUV за 2018 г."}
{"url": "https://www.dnes.bg/notifikacii/2018/07/03/hvanaha-12-irakchani-bez-dokumenti-v-zemlishteto-na-novi-han.381194", "text": "12 чужденци без документи за самоличност са задържани от служители на РУ - Елин Пелин, съобщават от МВР.\r\n \r\nОколо 16.30 часа вчера жител на с. Нови хан сигнализирал в полицията за група лица в землището на селото. \r\nПолицаи са установили групата от три жени, осем мъже и дете, всичките без документи за самоличност и самоопределящи се като граждани на Ирак. Те са отведени в районното управление. \r\nСлед приключване на работата с тях от служители на група \"Миграция\" чужденците са предадени в специализираните домове за временно настаняване. \r\nПо случая в РУ - Елин Пелин е регистрирана преписка.", "date": "2018.07.03", "title": "Хванаха 12 иракчани без документи в землището на Нови хан"}
{"url": "https://www.dnes.bg/stranata/2018/07/03/jivotyt-e-mig-prekiiat-pyt-kym-morgata-bylgarskite-pytishta.381139", "text": "Само от началото на 2018 г. на пътя са загинали 27 души, съобщават от \"Пътна полиция\" – КАТ. \r\nЧерните рекорди на страната ни се трупат през годините, като през 2017 г. удрят връх – 62-ма мъртви при катастрофи по най-широките и високоскоростни пътища в страната ни.\r\nВчера \"Фолксваген\", в който пътуваха криминално проявени лица – мъж на 38 г. и жена на 35 г., се заби в аварирал ТИР, след което удариха друг преминаващ автомобил. Двамата загинаха и зловещата статистика скочи – само за първите два дни на юли по магистралите живота си загубиха шестима души.\r\nВ неделя на 107-мия км от АМ \"Тракия\" между Пловдив и Пазарджик живота си загубиха три жени и едно дете, а по-рано вчера още петима души бяха ранени край село Костиево, отново в района на Пловдив.\r\r\n                    \r\n                    Два други инцидента затрудниха движението и на магистрала \"Хемус\". Около 2.00 ч. в нощта срещу понеделник камион се обърна на магистралата и блокира движението в посока Шумен. А в понеделник сутрин един човек пострада при верижна катастрофа край тунела \"Витиня\" в посока София и запуши участъка и предизвика задръствания.\r\nПрез месец май на 122-ия км. на АМ \"Тракия\" посока София загина младо семейство с бременна жена, а през април пътнически автобус се преобърна при Вакарел, вследствие на което загинаха още шест души.\r\nКаква е причината за поредицата от катастрофи по българските пътища и многобройните жертви по пътищата? Лошо състояние на пътя, безотговорно шофиране, и двете?\r\nЗа 2016 г. КАТ и АПИ съобщиха за 126 пътни отсечки с най-голяма концентрация на катастрофи. Сред опасните попаднаха и два участъка от магистрала \"Тракия\" – при 66 км. в посока София, където има опасност от аквапланинг, и при километри от 165 до 208 в посока Бургас, където е деформирана пътната настилка.\r\nТретият опасен участък бе от магистрала \"Хемус\" на излизане от София до първите мостове, а четвъртият – на \"Марица\" в района на Капитан Андреево. Тези участъци трябва да се следят от КАТ и АПИ, от там, обаче, прехвърлят топката.\r\nОт \"Пътна полиция\" твърдят пред \"Труд\", че АПИ са тези, които трябва да набелязват черните точки по пътищата. Законът задължавал катаджиите само да събират и обобщават данните от пътните инциденти и да ги предадат на институциите, които отговарят за безопасността на движението.\r\nАгенция \"Пътна инфраструктура\" трябвало да набележи мерки за обепасяване на рисковите участъци.  От АПИ пък твърдят, че не могат да разпространяват данни от друга служба.\r\nНяколко опасни участъка от пътищата край Варна и Бургас носят черната слава на \"отсечки на смъртта\" и всяка година вземат жертви. В катастрофите през лятото жертви и пострадали са както чужди туристи, които не познават добре пътя, така и сънародници, които натискат газта и губят контрол заради секунда невнимание.\r\nОсвен опасните участъци, една от основните причини за катастрофите е и заспиването зад волана според експертите по пътна безопасност. Лекарите призовават шофьорите да си направят тест за сънна апнея. Между 10 и 30% от катастрофите се дължат именно на заспиване на пътя.\r\nВ летните горещини и при еднообразните гледки и карането в една или две ленти без насрещно движение, шофьорите се уморяват по-бързо. Опасно е ако имат продължителни часове, в които не са спали, или са работили без почивка. При високите скорости на магистралите дори едно затваряне на очите от умора може да се окаже смъртоносно.\r\nШофирайте внимателно. Освен за собствения си живот, носите отговорност и за останалите участъци в движението. Не превръщайте автомобилите си в ковчези.", "date": "2018.07.03", "title": "Животът е миг! Прекият път към моргата – българските пътища"}
{"url": "https://www.dnes.bg/familen-dom/2018/07/03/domyt-e-tam-kydeto-si-go-kachish-v-dnes-bg.381181", "text": "Със сигурност всеки от нас се е унесъл в сладки мисли за идващата отпуска...\n\r\nНо освен време за почивка, лятото е и време да свършим някои задачи, които сме отлагали цяла година. Като например това, да направим необходимия ремонт в дома ни.\n\r\nНо спокойно! Dnes.bg и тази година ще ви помогне със станалата традиционна лятна рубрика, посветена на ремонтите. И за ваше улеснение този път няма да къртим, чистим и мажем, а ще направим нещо много по-интересно и красиво – ще създаваме домашен уют в нашия \"\".\n\r\nА и на помощ ще имаме един истински професионалист - , с която ще ви представим най-доброто от света на интериорния дизайн. Затова подгответе се за един истински Мастърклас по уют.\r\n                    \r\n                    \r\nИ както го правим всяко лято, и сега няма да оставим вашия труд без страхотни награди. \n\r\nНашата специална игра стартира, но сега ще ви издадем една малка част от наградите, с които ще ви изненадаме!\n\r\n\n\r\nЕдин матрак Amber от ново поколение, произведен в България. Amber е двулицев матрак от най-висок клас, направен по хибридна технология от патентована АmberFoam® пяна с кехлибар, масажираща HR пяна със 7 зони на комфорт, висококачествена мемори пяна и ортопедична покет спринг система. С Amber заспиваш по-бързо и се будиш по-малко нощем. Той контролира топлината, има доживотна гаранция, ортопедична форма и те зарежда с енергия.\n\r\nОсвен това, във фотоконкурса \"Фамилен дом\" ще ви подарим и два ваучера за застраховка „Защитен дом“, предоставени от ЗАД \"Армеец\", всеки на стойност 150 лева. Застраховката \"Защитен дом\" ще гарантира незаменимите за вас спокойствие и сигурност. Тя се отличава с гъвкаво застрахователно покритие, обвързано с индивидуалните потребности на клиента, бързо и коректно обслужване при възникване на застрахователно събитие, оказване на съдействие и помощ на застрахованите лица.\n\r\nОчаквайте и още награди! Защото \".", "date": "2018.07.03", "title": "Домът е там, където (си) го качиш... в Dnes.bg"}
{"url": "https://www.dnes.bg/sofia/2018/07/03/schupeni-dyski-ryjdiasali-pironi-1200-opasni-detski-ploshtadki-v-sofiia.381129", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Повече от 1200 опасни детски площадки дебнат малчуганите в столицата. Това показва интерактивна карта на общината. Част от съоръженията са се превърнали в капани заради липсващи стъпала, счупени дъски и ръждясали пирони. Нередки са случаите на наранявания.\n\r\n\"Някои от съоръженията са много стари, други са на не повече от 10-15 години, но не са изработени от здрави материали, не се поддържат и представляват опасност за децата\", посочи пред  Снежана Каратотева от Сдружение \"Безопасни детски площадки\".\n\r\nИменно такава е и една от площадките в район \"Възраждане\", на която комбинираното съоръжение е с нарушена цялост, каза още тя.\r\n                    \r\n                    \r\n\"Липсват стълби, има стърчащи винтове, а преградите не обезопасяват достатъчно\", допълни Снежана Каратотева.\n\r\nПовечето малчугани се разминават само с охлузвания и натъртвания. Не липсват обаче и по-тежки инциденти със счупвания и дори черепно-мозъчни травми.\n\r\nВ София има над 1800 места, предназначени за игра. От тях за основен ремонт са 1173, които се стопанисват от Районната администрация. За други 36 се грижи Дирекция \"Зелена система\". А за частичен ремонт са още 190 площадки.\n\r\nВъв връзка с опасните съоръжения в район \"Възраждане\" кметът Савина Савова обясни, че такива стари не са останали. Те са били премахнати още през 2014 година заради лошото им състояние.\n\r\n\"Тези, които са здрави и годни за употреба ще бъдат оставени, тъй като те са познати на хората в квартала и не крият опасности. Все пак трябва да има места за игра\", подчерта Савина Савова.\n\r\nПред Bulgaria ON AIR зам.-кметът на район \"Възраждане\" арх. Николай Диков посочи, че съоръженията, които бъдат сметнати за опасни, ще бъдат премахнати, а на тяхно място ще се изградят нови.", "date": "2018.07.03", "title": "Счупени дъски, ръждясали пирони... 1200 опасни детски площадки в София!"}
{"url": "https://www.dnes.bg/stranata/2018/07/03/zakopchahme-estonec-izdirvan-s-evrozapoved.381186", "text": "Естонец е арестуван у нас, след като е бил издирван с Европейска заповед. Окръжната прокуратура във Варна е задържала до 72 часа издирвания от Кралство Нидерландия, съобщиха от пресцентъра на Апелативната прокуратура във Варна. \r\n30-годишният естонец Сандер О. е хванат на летището в морската столица. Разглежда се искане за определяне на мярка за неотклонение \"задържане под стража\" за срок до 40 дни.\r\nМъжът се издирва от властите в Кралството Нидерландия за две взломни кражби, като второто престъпление е останало във фазата на опита, което се наказва и от българския Наказателен кодекс по член 195, ал. 1.\r\nУтре, 4 юли, Варненският окръжен съд ще разгледа искането на Окръжната прокуратура за вземане на постоянна мярка за неотклонение спрямо гражданина на Република Естония.", "date": "2018.07.03", "title": "Закопчахме естонец, издирван с еврозаповед"}
{"url": "https://www.dnes.bg/akoshtete-vqrvaite/2018/07/03/pochti-kato-isus-jena-vyzkrysna-v-morga.381178", "text": "Истинско чудо за семейството и сбъднат кошмар на работещите в моргата, след като жена от Южна Африка се оказа жива в моргата, пишат от .\r\nДамата била откарана в хладилника на моргата, след като лекарите констатирали \"смъртта и\". Южноафриканката пострадала при тежка катастрофа и получила сериозни травми на черепа.\r\nСлужителите установили грешката си, когато извадили жената от хладилника, за да попълнят данни за труповете в медицинските картони. Официални лица потвърждават пред Би Би Си, че жената е настанена за лечение в болницата в Йоханесбург.\r\nСемейството на \"възкръсналата\" отказва да говори пред медиите. Единствените служители, с които ще разговарят роднините на южноафриканката са полицията, парамедиците и работещите в моргата.\r\r\n                    \r\n                    \"Трябват ни отговори\", казва мъж от семейството пред Би Би Си. По думите му роднините са все още в шок. \r\nОт болницата отхвърлят всякакви спекулации, че служителите им не са достатъчно квалифицирани.\r\nТова не е първият подобен случай в Южна Африка. През 2011 г. 50-годишна жена се събудила с писъци в морга, а само преди две години жертва на пътен инцидент е обявен за мъртъв в Квазулу-Натал, но ден по-късно човекът се събудил.\r\nПрез януари тази година, пък, затворник в испанския регион Астурия се събуди часове преди назначената му аутопсия. Мъжът е обявен за мъртъв от трима доктори.", "date": "2018.07.03", "title": "Почти като Исус – жена \"възкръсна\" в морга"}
{"url": "https://www.dnes.bg/temida/2018/07/03/deloto-sreshtu-kmeta-na-batak-po-natatyk.381197", "text": "Търсенето на отговорност от кмета на Батак - Петър Паунов, продължава в съда. Днес обаче Специализираният наказателен съд отложи делото срещу него, предаде Булфото.\n\n\n\r\nПаунов е обвинен в престъпление по служба. По-конкретно според обвинението той е извършил незаконни действия, като е променил собствеността на държавен в общински имот, който се намира край язовир Батак. След това земята е продадена.\r\nОсвен това кметът на Батак е възлагал обществени поръчки на фирма, която се е оказала на сина му. Става въпрос за 580 хиляди лева.", "date": "2018.07.03", "title": "Делото срещу кмета на Батак – по-нататък!"}
{"url": "https://www.dnes.bg/politika/2018/07/03/djambazki-kym-borisov-pozdravi-za-migrantite.381163", "text": "Евродепутатът Ангел Джамбазки и заместник-председател на ВМРО поздрави министър-председателя Бойко Борисов за позицията на правителството за нелегалната миграция.\r\n\"Поздравявам Ви, че защитихте позиция, която е била лично моя и на моята политическа сила ВМРО още от 2013-а година, а именно – здрава охрана на външните граници, смазване на каналджийството, недопускане на прилагането на несправедливите клаузи от Дъблинския регламент, които ощетяват държавите, които са гранични за ЕС\", каза той в Европарламента, съобщават от пресцентъра на ВМРО.\n\n\n\n\n\r\nДнешното заседание на ЕП бе посветено на приключването на 6-месечното председателство на България на Съвета на ЕС. То започна с изказване на българския премиер Бойко Борисов.\r\r\n                    \r\n                    Джамбазки напомни, че граничните страни и конкретно България не са били колониални държави и не са печелили на основата на чужди ресурси и труд и затова няма никаква причина да плащаме чужди сметки.\r\nКойто иска да приема разселване – това е негова лична воля. Но ние не можем и не трябва да го правим. Затова правителството трябва да продължи политиката си в тази посока, за да бъде защитен националният ни интерес, призова Джамбазки.\r\nАнгел Джамбазки отбеляза, че техническата подготовка на председателство на страната ни е била отлична, което се вижда от изразеното от всички групи в ЕП мнение.\r\nТой открои като особено важни политически въпроси, които бяха поставени и защитени по време на председателството ни.\r\n\"Няма българин, който да не разбира значението на това в рамките на Евросъюза да няма граница от Охрид до Черно море\", емоционално каза Джамбазки. Затова и поставянето на темата за евроинтеграцията на Западните Балкани е безспорен успех за ЕС – защото дава сигнал за развитие и спиране на центробежните процеси след Брекзит.\r\nСпоред него и след излизането на Обединеното кралство от Съюза, трябва да се поддържат добрите отношения и да се работи заедно в сферата на сигурността и отбраната.", "date": "2018.07.03", "title": "Джамбазки към Борисов: Поздрави за мигрантите!"}
{"url": "https://www.dnes.bg/health/2018/07/03/za-kakvo-e-polezna-maioranata.381071", "text": "Майораната е подправка с интересен вкус. Тя е от семейството на ментата, но наподобява ригана. Има сладък, мек вкус с нотки на цитрус и бор. Може да се използва както прясна, така и сушена. Подходяща е за маринати, меса, салати, печени ястия.\r\nМайораната е не просто вкусна подправка, но и невероятно полезна билка. Нейните качества са многобройни. Тя е богат източник на антиоксиданти, минерали, витамини.\r\nЗдравословни ползи от стайните растения\r\n\r\n\r\n                    \r\n ", "date": "2018.07.03", "title": "За какво е полезна майораната?"}
{"url": "https://www.dnes.bg/eu/2018/07/03/taiani-prioritetite-na-bg-predsedatelstvoto-uspiaha.381133", "text": "\"Приоритетите, които заложи Българското председателство, успяха\", каза председателят на Европейския парламент Антонио Таяни на срещата си с премиера Бойко Борисов.\r\nДвамата разговаряха, преди министър-председателят да представи резултатите от работата на Българското председателство на Съвета на Европейския съюз в пленарната зала в Страсбург, съобщи правителствената пресслужба.\r\nТаяни благодари за доброто сътрудничество по време на председателството ни.\r\n\"Работихме много успешно лично с теб, твоя екип и министрите\", подчерта Таяни пред премиера Борисов.\r\n\"Обещахме в началото на нашето Председателство и това направихме - търсихме консенсус между държавите и институциите, дори и когато имаше големи противоречия\", каза от своя страна министър-председателят.\r\r\n                    \r\n                    Той изрази увереност, че темата за развитието на страните от Западните Балкани ще остане сред приоритетните политики на ЕП.\r\n\"Нашите успехи са и ваши, защото ако не работихме заедно, никога нямаше да се случат\", подчерта премиерът.\r\nТой акцентира върху важността на проектите за инфраструктурна, транспортна и дигитална свързаност, посочвайки, че това ще бъде гарант за сигурността и мира в региона, включително и по темата с миграцията.", "date": "2018.07.03", "title": "Таяни: Приоритетите на BG председателството успяха!"}
{"url": "https://www.dnes.bg/balkani/2018/07/03/turciia-plache-otkrivat-ubiti-izcheznali-deca.381126", "text": "Темата, свързана с убити деца в Турция, е водеща за турския печат днес.\n\r\nВсички водещи турски издания публикуват на първите си страници снимки на изчезналото преди 18 дни четиригодишно момиченце Лейля, което вчера бе открито мъртво в източния окръг Агръ.\n\r\nМалката Лейля Айдемир изчезна в село Безирхан (окръг Агръ, Източна Турция), в което живее дядо й. Лейля бе пристигнала със семейството си в Безирхан по повод Рамазан байрам. Цяла Турция дни наред следеше развитията във връзка с издирването на момиченцето.\n\r\nНовината за смъртта на детето дойде, след като в неделя бе съобщено, че друго изчезнало дете в Турция е открито мъртво. Тялото на осемгодишната Ейлюл Яглъкара бе намерено след седемдневно издирване, заровено под електрически стълб в Анкара. Според първоначалните медицински заключения момиченцето е било измъчвано, насилвано сексуално и удушено.\r\n                    \r\n                    \r\n\"Турция плаче\" (\"Ватан\"), \"Черна новина от Лейля\" (\"Йени шафак\"), \"Сърцата ни отново са разкъсани\" (\"Стар\"), \"След Ейлюл и Лейля бе открита мъртва\" (\"Миллиет\"). Това са заглавия на някои от вестниците по темата, поместени на първите им страници, пише БТА.\n\r\nСлед осемгодишната Ейлюл, открита мъртва в Анкара, и изчезналата в Агръ четиригодишна Лейля бе открита мъртва. Милиони се потопиха в скръб, пише \"Ватан\".\n\r\nДобрата новина, която цяла Турция чакаше, не дойде, констатира \"Йени шафак\", като добавя, че разследващите не изключват варианта за убийство на детето.\n\r\nИзданията пишат, че тялото на детето е било открито край малка река на три километра от село Безирхан от местен жител, който отишъл да коси трева.\n\r\nТурският вътрешен министър Сюлейман Сойлу съобщи, че тялото на Лейля е било открито в район, който многократно е бил претърсван от спасителните екипи, заради което се създава впечатление, че тялото е било оставено край реката преди 4-5 дни.\n\r\nВ издирването на детенцето участваха жандармеристи, полицаи, служители на Дирекцията за управление при бедствия и извънредни ситуации (АФАД), медици, работещи в Бърза помощ, служители в турския Червен полумесец, доброволци, специално обучени кучета.\n\r\nТрагичните развития с двете изчезнали момиченца в Анкара и Агръ предизвикаха обществено възмущение. Хиляди турски граждани, включително много известни личности, заляха социалните мрежи със съболезнователни послания и призиви за по-строги наказания за убийците и насилниците на деца, включително връщането на смъртната присъда.\n\r\nВестник \"Миллиет\" пише, че още две деца са изчезнали в Турция през последните дни. Едното дете е шестгодишният Уфук Татар, който е издирван в южния окръг Хатай.", "date": "2018.07.03", "title": "\"Турция плаче\" – откриват убити изчезнали деца "}
{"url": "https://www.dnes.bg/muzika/2018/07/03/prez-korabi-do-predpochitam-taka-novata-pesen-na-ralica-grudeva.381145", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Ралица минава през всички стъпала на \"музикалната закалка\" и има дългогодишна музикална връзка, от детските до студентските години.\r\nМладата певица разказа в студиото на Bulgaria ON AIR, че е получавала предложения за кариера в попфолка, които е отказвала. Музикалният й път е динамичен - дълго време е пяла на круизни кораби.\r\n\"Предпочитам така\" е първата песен, която сама е създала, като текстът и музиката са авторски.\r\n\"Ако имат възможност, младите ми колеги трябва да поработят навън, нека го направят. Всеки ден на круизния кораб правехме различни шоу програми, в зависимост от тематиката на вечерта. Имаше танцьори. Винаги си в различна дестинация и има много нови неща, които могат да се видят - хора и идеи\", каза Ралица Грудева в студиото на \"България сутрин\".", "date": "2018.07.03", "title": "През кораби до \"Предпочитам така\": Новата песен на Ралица Грудева"}
{"url": "https://www.dnes.bg/notifikacii/2018/07/03/7500-nujni-na-koki-da-mu-dadem-shans-za-jivot.381140", "text": "Кампанията за лечението на малкия Калоян Казаков продължава. 4-годишният Коко страда от вторичен недоимък на лактазата, нецелиакична глутеновата непоносимост и детски аутизъм.\n\r\nСчитано към настоящия момент, здравето и животът на детето се крепи основно на дарения, които правят осъществяването на необходимите терапии възможно.\n\r\nСемейството на детето постигна известен напредък в последните месеци, като в Италия, при д-р Антонучи, беше осъществено успешно хелиране на тежките метали.\n\r\nСемейството е получило разрешение за вливане на стволови клетки, след успешния процес на хелиране. \n\r\nПроцедурата ще може да бъде осъществена в края на юли и август. За да се случи това обаче, Коки и родителите му се нуждаят от €7500.\r\n\"Разходите са непосилни за нас и единствената ни надежда сте вие! Вие сте хората, които можете да ми върнете Коки такъв, какъвто беше. Благодаря ви за подкрепата!\", споделr майката на Коко - Наталия Казакова.\n\r\nНай-ефективен начин за дарение, е чрез .\n\r\nМожете да дарите и на банкова сметка:\n\r\n\n\r\nBIC: PRCBBGSF\n\r\nПроКредит Банк\n\r\nКалоян Пейчев Казаков", "date": "2018.07.03", "title": "€7500 нужни на Коки. Да му дадем шанс за живот!"}
{"url": "https://www.dnes.bg/notifikacii/2018/07/03/liubovna-drama-v-osnovata-na-ubiistvoto-v-plovdiv.381146", "text": "Любовна драма е една от основните версии, по които се работи за пребития до смърт 70-годишен учен от института в Садово Стефан Нейков, съобщиха от Окръжната прокуратура в Пловдив. \r\nОт там потвърдиха, че на доцент Стефан Нейков е нанесен побой.\n\n\r\nВидимо обаче, травматичните увреждания не са били толкова сериозни. Назначена е аутопсия, която да установи причините за смъртта на учения.\r\nВ института по генетични култури в Садово са шокирани от смъртта му. Описват го като невероятно приветлив човек. Преди няколко години се е пенсионирал. \r\nПрипомняме ви, че снощи около 22 часа тялото на 70-годишен мъж беше намерено край Военна болница в Пловдив.\r\nМъжът беше открит в колата си. Той е преподавател в Аграрния университет в града под тепатата. \r\nКъм момента е установено, че убийството не е съпътствано с грабеж и от жертвата не е отнето нищо.", "date": "2018.07.03", "title": "Любовна драма в основата на убийството в Пловдив?"}
{"url": "https://www.dnes.bg/politika/2018/07/03/volia-otklikna-zadviji-zakona-manolova-za-lichnata-pomosht.381138", "text": "Депутатите от \"Воля\" откликнаха и внесоха в парламента законопроекта за личната помощ, изготвен от екипа на омбудсмана Мая Манолова. Текстовете бяха изработени след няколко срещи на Манолова с протестиращите родители на деца с увреждания.\r\nТе настояват личната помощ да бъде уредена в отделен закон, докато социалното министерство обяви, че променя два закона, за да регламентира въпроса в тях.\r\n\"Воля\" е единствената, поне засега, която подкрепя проекта на омбудсмана.\r\n\"Целта е той да бъде гласуван максимално бързо в пленарна зала, за да могат майките на деца с увреждания, които протестират от седмици в цялата страна, да могат да се приберат при децата си възможно най-скоро\", обявиха от партията на Веселин Марешки.\n\n\n\r\r\n                    \r\n                    Депутатите от \"Воля\" изразиха и надежда, че ще бъдат прекратени \"опитите на политически партии да употребяват за свои рекламни цели страданието на децата и техните родители\". \r\nПроектът на Манолова предвижда за следващата година да бъдат отделени 105 млн. лева за личната помощ на хората с увреждания.\r\nСпоред нея тази сума няма да бъде изразходвана напълно, защото не всички ще поискат да имат личен асистент, а някои от тях могат да предпочетат да взимат добавката от 90 лева за чужда помощ.\r\nМиналата седмица Манолова прогнозира, че до 31 юли, когато излизат във ваканция, депутатите спокойно могат да се справят с приемането на новия закон.\r\n\"Ако се заемат незабавно с проекта, който наистина е много добър, обсъждането и приемането ще им отнеме време съизмеримо с оставащото до края на пленарната сесия\", обясни тя.\r\nДнес социалният министър Бисер Петков коментира лаконично закона \"Манолова\" и решението на \"Воля\" да го задвижи в парламента.\r\n\"Ние продължаваме работата по два законопроекта – за хората с увреждания и за социалните услуги. Манолова откликна на исканията на майките на деца с увреждания, пътят на омбудсмана до парламента е по-кратък отколкото на едно министерство. С нея работим заедно в работните групи. Сметката от 100 млн. лв, която тя направи, е доста условна\", уточни Петков пред bTV.\r\nМинистърът призна, че има злоупотреби при помощните средства за хората с увреждания и нарече това публична тайна.\r\n\"Обикновено доставчиците декларират каква е доставната цена, а се заплаща максималната, която се отпуска за устройството\", каза той.\r\nОт 1 юли социалното министерство промени размера на помощите за част от изделията за хората с увреждания. В някои случаи сумите са драстично орязани заради съмнения за злоупотреби.\r\nЕдин от примерите са слуховите апарати – един апарат струва 146 лв. за фирмата, която го купува, а след това се продава за 406 лв.", "date": "2018.07.03", "title": "Воля откликна: Задвижи закона \"Манолова\" за личната помощ "}
{"url": "https://www.dnes.bg/obrazovanie/2018/07/03/otnovo-smg-s-nai-visok-bal-za-priem-sled-7-klas.381149", "text": "За поредна година с най-висок бал след изпитите за гимназиите се влиза в Софийската математическа гимназия.\r\nТова съобщи началникът на Столичното управление по образование Ваня Кастрева.\r\nНай-високият минимален бал там след първото класиране е 456 точки от 500 възможни.\n\n\n\r\nКастрева отбеляза, че в СМГ е и паралелката с най-висок минимален бал в София - 479 точки, в профила \"Математически\", с немски език. В същата паралелка, в СМГ, е и седмокласничката, която е постигнала най-високия бал от 500 точки.\n\r\nНа второ място по минимален бал е 91-ва Немска езикова гимназия, с последен приет сега ученик с 440 точки, при 450 точки през миналата година. \r\n                    \r\n                    \r\nНа трето място и през тази година е 73-то Средно училище \"Владислав Граматик\", като сега минималният бал в него е 423,500 точки, а през 2017 г. е бил 434,500 точки.\n\r\nНа четвърто място отново е 164-та Испанска езикова гимназия, в която последният ученик е приет с минимален бал 416 точки, при 412,500 точки през миналата година. \n\r\nПрез 2017 г. на пето място в София беше Технологичното училище за електронни системи с минимален бал 410,500 точки, но през тази година училището е на 28-о място и е изместено от Първа английска езикова гимназия. В нея последният ученик е приет с минимален бал от 404,500 точки. \n\r\nНа шесто място е Втора английска езикова гимназия с минимален приемен бал от тази година от 403,500 точки, а след нея е Девета френска гимназия с 386 точки. \n\r\nНа осмо място сега е 22-ро Средно училище \"Георги Раковски\" с минимален бал от 381 точки, след него е 35-то Средно училище \"Добри Войников\" с 368 точки. На десето място в София е 133-то Средно училище \"Александър Пушкин\" с 367,500 точки на последния приет ученик от първото класиране.\r\nПрез тази година випускът е по-голям с 370 ученици спрямо миналата година и има повече паралелки за прием след седми клас, коментира Ваня Кастрева защо през тази година баловете за прием в гимназиите са по-ниски, предаде БТА. \n\r\nВ София най-желана от седмокласниците е паралелката с профила \"Чужди езици\" - английски и испански език, в 22-ро Средно училище, пожелана от 2098 ученици. След нея е паралелката с профила \"Чужди езици\" - испански и английски, в 164-та Испанска езикова гимназия, посочена от 1969 ученици. От професионалните училища най-желаната паралелка е за \"Банково дело\", с английски език, в Националната търговско-банкова гимназия, пожелана от 1296 седмокласници.", "date": "2018.07.03", "title": "Отново: СМГ с най-висок бал за прием след 7 клас"}
{"url": "https://www.dnes.bg/obshtestvo/2018/07/03/izmamata-san-stefano-razbiva-mitovete-okolo-3-mart.381144", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПровокативният български журналист и блогър Иво Инджев предлага мащабно изследване за ролята на Русия в \"освобождението\" на българите по време на Руско-турската война.\n\r\nКнигата \"Измамата Сан Стефано\" разкрива любопитни факти около датата 3 март. В 480 страници дългогодишният водещ прави прецизна дисекция на периода, разглеждайки детайлно фактите и заблудите, дали основа на представата за т.нар. вечна дружба между България и Русия, между СССР и НРБ, както и между двата \"уж вечно влюбени през вековете\" народа.\n\r\n\"За мен сред истинските герои, които са абсолютно непознати на широката българска публика, има руснаци, които заслужават да им бъдат издигнати паметници у нас. Те заслужават уважение, защото са защитили народа ни от руските нападки по време на самата война, застанали са на наша страна\", сподели пред  Иво Инджев.\r\n                    \r\n                    \r\nРазбивайки митове, в книгата си журналистът маркира онези аспекти от руската политика, които оставят трайна следа не само в българската и руската история, но и окончателно променят световната карта.", "date": "2018.07.03", "title": "\"Измамата Сан Стефано\" разбива митовете около 3 март"}
{"url": "https://www.dnes.bg/notifikacii/2018/07/03/kradecyt-na-dareniia-se-predade-vyrna-chast-ot-parite.381147", "text": "Мъжът, който отмъкна кутия за дарения за болно дете от игрище в Бургас, е задържан, съобщиха от МВР.\r\n44-годишния мъж направил пълни самопризнания и върнал част от сумата в кутията.\r\nКражбата е станала по време на републиканския футболен турнир за малки деца, когато спортният комплекс е бил пълен с участници и родители.\n\r\nНа видеото се вижда как мъж влиза в детската школа \"Звездичка\" и спокойно изнася кутията с дарения за лечението на болно дете.\r\n\"Тръгнах, кутията беше там, след десетина минути ми звънят колегите и викат: \"Кутията я няма, да не си я взел да я занесеш?\" и аз казвам: \"Не, не съм взимал, звънете на момчето, което преглежда камерите\". Звъннаха и той ни прати кадрите\", разказа пред bTV президентът на футболния клуб Петър Алексиев.\rНа записа се вижда добре облечен мъж на около 50 години. Подаден е сигнал в полицията.\r\nПарите са за 5-годишния Цвети, който е опериран от тумор на надбъбречната жлеза. В момента детето е на химиотерапия в клиника в Истанбул.\r\nЗа терапията му са нужни 50 хиляди евро. От футболната школа се надяват да съберат парите, а крадецът да бъде заловен и наказан.", "date": "2018.07.03", "title": "Крадецът на дарения се предаде. Върна част от парите!"}
{"url": "https://www.dnes.bg/football/2018/07/03/kristiano-ronaldo-v-iuve-neochakvano-dobra-kombinaciia.381148", "text": "През последните дни нов трансферен слух взриви света на футбола. Мегазвездата на Реал Мадрид Кристиано Роналдо в Ювентус. \r\nНа пръв поглед подобна сделка изглежда абсурдна и неслучайно повечето запалянковци го приемат като поредната доза измислици с цел за покачване на тиража.\r\n \r\nНо нека размишляваме дали изразът: \"Звездата на Юве Кристиано Роналдо\" изглежда реален. Според Marca двата клуба преговарят за цена от 120 милиона евро. Никога в историята си \"бианконерите\" не са плащали такава сума за състезател. Още повече за 33-годишен футболист, макар и най-добрият на планетата за последните две години.\r\n \r\nПреди 24 месеца мнозина не вярваха и Гонсало Игуаин да акостира в Торино срещу 90 млн. евро. Но ето, че Ел Пипита вече два сезона води атаката на \"Старата госпожа\". Подобна сделка ще е идеална и за двата европейски гранда. Реал ще вземе добра сума за обидения Кристиано, която може да се инвестира за негов заместник. От маркетингова гледна точка Юве ще избие парите за нула време.\r\n \r\n", "date": "2018.07.03", "title": "Кристиано Роналдо в Юве? Неочаквано добра комбинация "}
{"url": "https://www.dnes.bg/obshtestvo/2018/07/03/radev-iska-sled-evroeuforiiata-nazad-kym-deistvitelnostta-ni.381142", "text": "Президентът Румен Радев разкритикува правителството, което, по думите му, се е хвърлило изцяло във външната политика и е  загърбило \"важни взривоопасни процеси\" вътре в страната.\n\n\n\r\n\"Външната политика не може да бъде легитимация за бездействие по отношение на критично важни за българското общество теми. Европейската идея не може да се партизира и приватизира\", настоя държавният глава при участието си конференцията \"Българското председателство на Съвета на ЕС - време за равносметка\".\r\n\"Европейското председателство систематично беше употребявано за вътрешнополитически пиар, и то във времена, когато протестите се множат, а властта не отговаря. Европейското председателство стана алиби за липса на отношение и за безразличие по тези проблеми, а дори и неудовлетворението на гражданите се представяше като опити за провал на европредседателството. Това е недопустимо\", упрекна още Радев, според когото това е най-лесният начин българите да бъдат разколебани в европейската идея.\r\r\n                    \r\n                    Държавният глава каза и че загърбването на вътрешните проблеми, когато се иска лидерство и отговорност, може да доведе до парализа на институциите.\r\nКато положително, освен темата за Западните Балкани, той посочи това, че администрацията ни е придобила познания в механизмите на ЕС и на вземането на решения.\r\n\"Но стана ли от това България по-европейска, като интегриране в европейските институции и структури, в механизмите за вземане на решения\", попита той.\r\nСпоред Радев властта трябва по-бързо да се освободи от еуфорията от този изкуствено граден образ и възможно най-бързо \"тялом и духом да се върне в суровата българска действителност\".\r\nДържавният глава посочи още, че Западните Балкани са останали приоритет за София, но са изпаднали от фокуса на Обединена Европа.\r\n\"Миграцията открои дълбоки разломи в ЕС, които застрашават единството му и открояват редица институционални слабости\", заяви Радев и допълни, че Европа сама не смогва да следва дневния си ред.\r\nКато пример за пропуск той даде това, че Дунавската стратегия не е намерила подобаващо място.\r\n\"Пропуснахме голям шанс, тъй като 3 последователни ротационни председатели на Съвета на ЕС - България, Австрия и Румъния са дунавски държави с отношение към този проблем\", каза още държавният глава.", "date": "2018.07.03", "title": "Радев иска след евроеуфорията... Назад към действителността ни!"}
{"url": "https://www.dnes.bg/notifikacii/2018/07/03/myj-vilnia-s-noj-v-kyshta-rani-tri-jeni.381158", "text": "Мъж вилня с нож в частен дом във Варна и рани три жени. Дамите се разминали с леки прорезни рани, а нападателят бил арестуван.\r\nЕкшънът се разиграл в частен дом на ул. \"Тунджа\" в морската столица, пише \"\".\r\nЖените и 38-годишният мъж били заедно, когато между тях избухнал скандал, който бързо напрал скорост.\r\nМъжът изпаднал в ярост и извадил нож, размахал го и нападнал опонентките си.\r\nСигнал на тел. 112 е получен в 20:15 часа.\r\nНа място веднага е изпратен полицейски патрул, който успял да успокои страстите. Материалите по случая са предадени на Районна прокуратура Варна.", "date": "2018.07.03", "title": "Мъж вилня с нож в къща, рани три жени"}
{"url": "https://www.dnes.bg/obshtestvo/2018/07/03/otnovo-shte-rymjat-v-bylgariia-motomarshyt-na-noshtnite-vylci.381153", "text": "Международният мото и автомарш \"Славянски свят\" ще пристигне отново у нас.\r\nУчастниците в него ще пристигнат в София утре, а преминаването им през страната ни ще бъде съпроводено с традиционната пресконференция на представители на \"Нощните вълци\" от Русия, София и Македония, става ясно от съобщение на руското посолство у нас до медиите.\r\n\"Нощните вълци\" е един от най-големите руски рокерски клубове, който поддържа тесни връзки с властта в Кремъл.\r\nМотомаршът \"Славянски свят\" тази година се провежда от 20 юни до 14 юли и преминава по пътищата на Русия, Беларус, страните от Балканския полуостров и Източна Европа.\n\n\n\n\r\r\n                    \r\n                    Утре по обяд участниците в марша ще посетят Руската църква в София и катедралата \"Св.Александър Невски\".\r\nЩе се състои и тържествена церемония по полагане на цветя и венци пред паметника на Цар Освободител, паметника на Неизвестния воин и пред монумента на Съветската армия.\r\nСлед това участниците в мотошествието ще дадат пресконференция, на която ще разкажат за целите и задачите на пробега. Пред медиите ще застанат ръководителят на руския байк клуб \"Нощните вълци\" Евгений Строгов, Денчо Златанов, президент на клуба \"Нощни вълци\"- София, Светослав Николов, член на софийските \"Нощни вълци\" и представители на мотоклуба от Република Македония.\r\nВечерта се предвижда концерт пред монумента на Съветската армия.\r\n\"Сериите мотоциклетни и автомобилни маршове \"Славянски свят\" се провеждат вече над 10 години и са насочени към обединението на славянските народи, развитието на институтите на обществената дипломация, популяризацията на славянската култура, пропагандата на християнските и общочовешките ценности на Славянския свят. Проектът включва симетрични многокилометрови пробези и поклонничество в Русия и славянските страни: Русия, Сърбия, Беларус, Словакия, Словения, Македония, Република Сръбска, Черна Гора, България и други. Пробезите имат за цел развитието на добросъседски отношения между гражданите на страните от Европа\", припомнят от руското посолство.\r\nОт там уточняват, че в планирането и организацията на мероприятията на мотомарша оказват подкрепа Министерството на външните работи на Русия, посолствата на Русия в чужбина, представителствата на Россътрудничество, правителството на Москва. Маршрутите на проекта се планират в тясно сътрудничество с Поклонническия център на Московския Патриархат и братята от Свято-Троицката Сергиева Лавра, както и с подкрепата на голям брой обществени организации от страните на Славянския свят. \"Проектът се осъществява благодарение на грант от Президента на Руската Федерация за развитие на гражданското общество, предоставен от Фондацията за президентски грантове\", допълват от мисията на Москва.", "date": "2018.07.03", "title": "Отново ще ръмжат в България: Мотомаршът на \"Нощните вълци\"!"}
{"url": "https://www.dnes.bg/sofia/2018/07/03/20-chasa-po-susha-vyzduh-voda-v-edin-den-na-vitosha.381137", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Планината Витоша, която е един от символите на София, беше показана по уникален начин. Документалният филм \"Един ден на Витоша\" успя да запечата част от 20-часовото пътуване по суша, въздух, вода и под земята на 16 спортисти, два коня и няколко хъскита в един спиращ дъха маратон.\n\r\nПремиерата на филма се състоя вчера, а режисьорът на лентата Руслан Вакрилов гостува в \"България сутрин\", за да даде подробности около проекта, който има и благотворителна цел.\n\r\nИнициативата е свързана с набирането на средства за изграждане на алея за хора с увреждания на Игликина поляна. До момента са събрани около 10 хил. лева, с които ще се постави началото на изграждането на алеята.\r\n                    \r\n                    \r\n\"Всички спортисти са доказани в своите спортове. Всеки един от тях участваше в различен етап от тази обиколка на Витоша и съпровождаше Дойчин Боянов в съответния етап. Нямаше нито един неприятен момент. Цялото мероприятие премина в страхотен дух на приятелство\", посочи режисьорът на филма.\n\r\nРуслан Вакрилов отбеляза пред , че Витоша е многолика и в същото време е изключително достъпна. По думите му няма друга европейска столица с такава планина в такава близост.\n\r\nИзчезналият в Хималаите алпинист Боян Петров взима идейно участие във филма и подкрепя силно инициативата, но заминава малко преди самия маратон. Режисьорът на лентата Руслан Вакрилов го определи като изключително позитивен и усмихнат човек.\n\r\n\"Всеки 5 минути с него те зареждат и мотивират. Огромна дупка зейна в сърцата на много хора. Той беше голям човек\", каза гостът в студиото на Златимир Йочев.\n\r\n ", "date": "2018.07.03", "title": "20 часа по суша, въздух, вода... в \"Един ден на Витоша\""}
{"url": "https://www.dnes.bg/crime/2018/07/03/parite-2-bona-pod-kamyk-podmamiha-31-godishna.381150", "text": "Млада жена от Търговище е поредната жертва на телефонните измамници.\r\nТя е дала 2 000 лева вчера по обяд по позната схема \"съдействие на полицията за заляване на измамници\", съобщиха от МВР.\r\nПърво получила обаждане на стационарния си телефон от мъж, представил се за комисар Попов от полицията.\r\nТой обяснил, че се извършва акция по задържане на престъпници и че тя попада под прицела им.\r\nПри повторно обаждане на мобилния й телефон жената получила заплахи за физическа саморазправа от измамниците и незабавно се свързала с представителя на реда.\r\nОставила парите, които полицеските служители трябвало да й възстановят, под голям камък пред двора на къщата си. Случаят се разследва в досъдебно производство.\r\n ", "date": "2018.07.03", "title": "Парите (2 бона) под камък! Подмамиха 31-годишна "}
{"url": "https://www.dnes.bg/obrazovanie/2018/07/03/gaf-klasiraneto-sled-7-i-klas-svaleno-ot-saita-na-mon.381166", "text": "С тотален гаф Министерството на образованието и науката вече няколко часа не може успешно да съобщи класирането на учениците след 7. клас. \r\nСлед като в 10 часа излязоха данните на децата и шефката на Регионалното управление на образованието Ваня Кастрева се похвали на пресконференция с резултатите, класирането изчезна от сайта на МОН.\n\r\nВ момента там се появява надпис, че данните се синхронизират. \r\nПреди това много родители се оплакаха, че данните за бала на децата им са сгрешени.\r\n ", "date": "2018.07.03", "title": "Гаф: Класирането след 7-и клас – свалено от сайта на МОН"}
{"url": "https://www.dnes.bg/tenis/2018/07/03/viki-tomova-s-pyrva-pobeda-na-uimbyldyn-izliza-sreshtu-serina-uiliams.381105", "text": "Първата ракета на женския тенис у нас Виктория Томова постигна първа победа от турнир от Големия шлем и си осигури мач с американката Серина Уилямс на \"Уимбълдън\" в сряда.\r\n23-годишната Томова, която премина през квалификациите и дебютира в основната схема на турнира от Големия шлем в Лондон, победи Тереза Смиткова (Чехия) със 7:6(3), 6:1 за 80 минути, пише gol.bg.\n\n\r\nБългарката направи пробив в петия гейм, след което поведе с 4:2. Съперничката й си върна пробива в десетия гейм, изравнявайки за 5:5.\r\nДвете загубиха подаванията си в следващите два гейма и така се стигна до тайбрек. В него Томова взе аванс с 5:0 и го спечели със 7:3 точки.\r\r\n                    \r\n                    Във втория сет българката доминираше. Тя поведе с 5:0, след което затвори срещата с втория си мачбол.\r\nВъв втория кръг на турнира Томова, 135-а в световната ранглиста, ще играе срещу седемкратната шампионка и бивша номер 1 в света Серина Уилямс (САЩ).\r\n36-годишната американка победи по-рано днес Аранча Рус (Холандия) със 7:5, 6:3 за 87 минути.\n\r\n", "date": "2018.07.03", "title": "Вики Томова с първа победа на Уимбълдън! Излиза срещу Серина Уилямс!"}
{"url": "https://www.dnes.bg/eu/2018/07/03/bial-dim-v-germaniia-kompromisno-reshenie-za-migrantite.381106", "text": "Враждуващите заради миграционната политика канцлер Ангела Меркел и вътрешен министър Хорст Зеехофер постигнаха късно снощи компромисно споразумение.\r\nТо предвижда занапред търсещите убежище, пристигащи в Германия, но вече регистрирани в друга страна от ЕС, да бъдат настанявани в т.нар. транзитни центрове на германско-австрийската граница, а не да бъдат разпределяни в центрове в цялата страна.\r\nСлед проучване на техните досиета те ще бъдат връщани в страните, откъдето са дошли. Депортирането обаче трябва да се организира в рамките на административни споразумения, сключени със съответните страни, съобщи БТА.\n\n\n\r\nТретият партньор в правителствената коалиция, Социалдемократическата партия, трябва обаче също да каже дали приема условията на това споразумение.\r\n\"След трудни дни и тежки преговори днес смятам, че сме намерили добър компромис\", заяви пред журналисти Меркел след последния опит за помирение със Зеехофер.\r\nТой пък нарече споразумението твърдо и позволяващо му да продължи да ръководи федералното министерство на вътрешните работи.\r\nВ неделя Зееховер заплаши да подаде оставка, ако не бъде намерен компромис с канцлера, но в крайна сметка промени намерението си и предложи последен опит за преговори.\r\nМиналия месец той обяви, че смята да започне да връща на границата мигранти, регистрирани в друга държава от ЕС.\r\nМеркел обаче се противопостави на предлагания от него едностранен контрол на границите и заяви, че трябва да бъде намерено общо европейско решение за намаляване на вторичната миграция.\r\nКанцлерът изтъкна, че подобни едностранни решения ще създадат проблеми със съседите на Германия и ще подкопаят солидарността в Европейския съюз.", "date": "2018.07.03", "title": "Бял дим в Германия: Компромисно решение за мигрантите"}
{"url": "https://www.dnes.bg/notifikacii/2018/07/03/benzin-dizel-gaz-poskypvat-no-50-ot-cenata-im-akcizi-i-danyk.381031", "text": "Напоследък световното търсене на суров петрол превишава предлагането и това е причината за покачването на цените. Наскоро обаче страните-членки на ОПЕК взеха решение за повишаване на добива, което се очаква да намали нарастването и дори да допринесе за спад на цените. Това не означава автоматично, че същото ще се случи на българския пазар на дребно, тъй като тук влияят допълнителни фактори, коментира Димитър Чобанов пред \"Труд\". \n\r\nПрез последните 5 години цените на суровия петрол на международните пазари се характеризират с големи колебания. През първата година от периода (май 2013 г. – август 2014 г.) те трайно са около или надвишават прага от 100 долара за барел. Най-високите стойности са достигнати през месеците август и септември 2013 г. и юни 2014 г., когато средно надхвърлят 108 долара за барел. След това обаче те рязко се понижават и в началото на 2015 г. са вече 47,11 долара. Така през 2015 г. цените спадат с 47,3% спрямо предходната година, а през 2016 г. следва нов спад – този път с 15,6% на годишна база.\n\n\n\n\n\n\r\nТенденцията се обръща в началото на 2016 г. След януари, когато се достига 5-годишно дъно от 29,78 долара за барел суров петрол, цените започват да се повишават. През 2017 г. средната цена нараства с 23,3% на годишна база. През първите 5 месеца на 2018 г., за които са налични данни, средната цена е с 28,8% по-висока на годишна база спрямо съответния период на 2017 г., а през месец май 2018 г. цената достига най-високата си стойност след ноември 2014 г. Така конюнктурата на международните пазари през последните месеци има принос за повишението на цените и на местния пазар на дребно.\n\r\nПрез първите 5 месеца на 2018 г. обаче се наблюдава понижаване на производството от страните от ОПЕК, като съществен принос за това има Венецуела. Същевременно относително стабилното представяне на световната икономика запазва търсенето високо. В резултат от това се наблюдава покачване на цените на международните пазари през последните месеци. Така средната цена през май надвишава 73 долара за барел, което представлява нарастване с 20% спрямо цената през декември 2017 г.\n\r\nПрез юни обаче членовете на ОПЕК се споразумяха за повишаване на добивите. Пазарните участници очакват нарастването да бъде с около 0,6 млн. барела на ден. Има индикации, че Саудитска Арабия и Русия ще увеличат производството си с приблизително 1 млн. барела на ден в опит да възстановят част от загубения си пазарен дял. Същевременно обаче тяхната цел е да поддържат пазарно равновесие, т.е. да не позволят цената на петрола да се понижи рязко. И двете икономики са силно зависими от приходите от суров петрол и природен газ. Например, в Саудитска Арабия през 2016 г. 42% от брутния вътрешен продукт, 87% от приходите в държавния бюджет и 90% от приходите от износ са от петролния сектор.\n\r\nЕдин много важен фактор, който влияе върху търсенето на суров петрол в момента, е търговската война, която задейства президентът на САЩ – Доналд Тръмп. Митата върху вносни стоки от Китай, Европейския съюз, Канада и Мексико и реципрочните мерки от тяхна страна се очаква да забавят растежа на търговията и на световната икономика. Това ще повлияе негативно върху търсенето на суровини и горива и ще забави растежа на цените им. От друга страна проблемите във Венецуела и Иран ще въздействат отрицателно върху предлагането въпреки решението за по-големи добиви от ОПЕК.\n\r\nДинамиката на цените на дребно обаче не следва точно тази на суровината. Например, според данни на сайта fuelo.net през последните шест месеца средната цена на бензин А95 на дребно се повишава с 18 стотинки на литър, което в относително изражение е 8,7%. През същия период дизелът е поскъпнал с 20 стотинки на литър (9,6%), докато природният газ (пропан бутан) е поевтинял с 4 стотинки (-3,8%).\n\r\nРазликата между цената на основната суровина и на крайните продукти зависи от множество фактори. Един от най-важните от тях, в случая на петрола, е данъчното облагане. При горивата се начислява данък върху добавената стойност, както при останалите потребителски стоки, но освен това и акциз. Конкретно за безоловния бензин неговият размер е 71 стотинки на литър. Така при цена на дребно 2,26 лв. за литър бензин А95 косвените данъци са почти 1,09 лв. на литър. Следователно 48% от цената на дребно на литър бензин се пада на данъците. При дизела акцизната ставка е 65 стотинки на литър. Така при цена на дребно 2,28 лв. за литър 1,03 лв. са за данъци, което означава, че над 45% от цената се формира от данъчните задължения към държавата. При природния газ ставката е 34 стотинки на литър. При цена на дребно от 1,02 лв. на литър ДДС и акцизът са 51 стотинки, т.е. 50% от цената се формира от данъците. Това означава, че всъщност при текущите цени приходите за бензиностанциите са съответно 1,17 лв. от литър бензин, 1,25 лв. от литър дизел и 0,51 лв. от литър пропан бутан, макар че потребителите плащат значително по-високи цени за литър.\n\r\nДруг фактор, който текущо влияе върху цените на горивата, е сезонността при потреблението им. През лятото търсенето се увеличава във връзка с почивките, които изискват по-големи количества гориво за транспорт до желаните дестинации. Това води до временно покачване на цените.\n\r\nРазбира се, една от основните движещи сили, както при мнозинството бизнеси, е наличието на конкурентен натиск. При доставката на горива на дребно Комисията за защита на конкуренцията имаше сериозни съмнения дали между част от по-големите играчи на пазара няма картелно споразумение. Тези съмнения се базираха на политиката на шест от най-големите вериги, които едновременно променяха цените и на практика ги поддържаха еднакви. КЗК изследва официално пазара от 2012 г., а от март до юни 2016 г. извършва конкретни процесуални действия.\n\r\nПрегледът на цените на по-големите вериги в момента показва, че те се различават. Следователно поддържането на еднакви цени понастоящем не се практикува. Например, при бензин А95 разликите са около 7 стотинки на литър, т.е. около 3%. Това, което също така прави впечатление е, че най-високите цени се изискват от същите тези вериги. Един от аргументите в подкрепа на по-високите цени е, че качеството на горивата в тях е по-високо и се продава точно количеството, което се таксува. Това би означавало по-нисък разход на гориво на изминати 100 км от техните потребители. Такова твърдение обаче рядко намира потвърждение при официални проверки.\n\r\nКато цяло тенденцията от началото на годината е бензинът и дизелът да поскъпват, докато цената на природния газ дори леко се понижава. Общото впечатление, което преобладава за българския пазар, е, че когато цената на суровия петрол се вдига на международните пазари, тук цената на горивата се повишава по-бързо, докато при спад на суровия петрол цените тук не се променят или се понижават в значително по-малка степен. Текущата ситуация засега не потвърждава тази хипотеза. Предполагаемият картел обаче би могъл да е факторът, който най-много допринася за това дългосрочно потребителите да плащат по-високи цени на горивата, отколкото при наличието на истинска конкуренция.", "date": "2018.07.03", "title": "Бензин, дизел, газ: Поскъпват, но 50% от цената им – акцизи и данък"}
{"url": "https://www.dnes.bg/notifikacii/2018/07/03/obiaveni-za-izcheznali-63-migranti-potynaha-krai-libiia.381107", "text": "Най-малко 63 мигранти са обявени за изчезнали след потъването на гумената им лодка край бреговете на Либия в неделя. Това съобщи говорителят на либийския флот, позовавайки се на свидетелства на оцелели, съобщи Франс прес, цитирана от БТА.\r\nСпоред генерал Аюб Касем бреговата охрана успяла да спаси 41 мигранти, които били със спасителни жилетки. Оцелели разказали, че на борда на плавателния съд, който потънал край Гарабули, на 50 км източно от Триполи, имало 104 души. \n\n\r\nБреговата охрана не е открила тела край потъналата лодка, уточнил генерал Касем. \r\nТози район се е превърнал от няколко месеца в основния пункт за потегляне на гумените лодки, претъпкани с мигранти, които рискуват живота си в опит да пресекат Средиземно море, за да стигнат до Италия, отбелязва агенцията.\rВчера кораб на либийската брегова охрана акостира в Триполи с 235 други мигранти на борда, сред които 54 деца и 29 жени. Те са били спасени при други две операции в същата зона.\r\nВ петък край Гарабули бяха извадени от водата телата на три бебета, а стотина души, включително жени и деца, бяха обявени за изчезнали след потъването на лодката им. Общо 16 мигранти, всичките младежи, бяха спасени.\r\nНад 1000 мигранти са били спасени или заловени от либийската брегова охрана от петък насам и са откарани в центрове за задържане в Либия. ", "date": "2018.07.03", "title": "Обявени за изчезнали: 63 мигранти потънаха край Либия"}
{"url": "https://www.dnes.bg/zvezdi/2018/07/03/zavryshtane-sher-puska-nov-album-prez-septemvri.381108", "text": "Американската певица Шер обяви в социалните мрежи, че ще издаде нов албум и той ще излезе на пазара през септември. \r\nЗвездата добави, че е развълнувана от работата върху новите песни, но е и малко притеснена, защото гласът й се е променил, съобщи Нова.\r\n\"Има някои неща, които са много добри. Обаче са толкова различни\", написа още Шер в Тwitter.\r\nПредишният й албум \"Close To the Truth\" излезе през 2013 г. 72-годишната Шер ще се появи на големия екран този месец в продължението на мюзикъла \"Мама миа\".\r\nТя осведоми почитателите си и за това как върви работата по мюзикъла за живота й \"Шер - представлението\", който ще бъде поставен на Бродуей.\r\nПо думите й някои части от него са \"великолепни\", а по други трябва да се работи още.\r\n ", "date": "2018.07.03", "title": "Завръщане: Шер пуска нов албум през септември"}
{"url": "https://www.dnes.bg/politika/2018/07/03/boiko-borisov-v-briuksel-otchita-evroshefstvoto-ni.381109", "text": "Премиерът Бойко Борисов отново ще е в Брюксел, този път, за да представи резултатите от Българското председателство на Съвета на ЕС пред членовете на Европейския парламент.\r\nТова съобщиха от правителствената пресслужба.\n\n\r\nМинистър-председателят ще информира евродепутати за напредъка и резултатите по основните приоритети през последните шест месеца.\r\nСред тях са европейска перспектива и свързаност на Западните Балкани, бъдещето на Европа и младите хора, сигурност и стабилност в силна и единна Европа и цифровата икономика и уменията на бъдещето.\r\nПреди участието в пленарната сесия, министър-председателят Бойко Борисов ще се срещне с председателя на Европейския парламент Антонио Таяни.\r\n ", "date": "2018.07.03", "title": "Бойко Борисов в Брюксел, отчита еврошефството ни"}
{"url": "https://www.dnes.bg/snimka-na-denia/2018/07/03/liatoto-dnes-slynce-dyjd-i-do-32-gradusa.381110", "text": "Вторник ще започне със слънце и до обяд времето в голяма част от страната ще е хубаво, обещават синоптиците. \r\nПовече слънчеви часове ще има в Южна България. Над Северна България ще има временни увеличения на облачността и на места в централната и източната й част ще превали и прегърми. \r\nСлед обяд, и над Южна България, ще се развива купеста и купесто-дъждовна облачност и на места ще превали краткотраен дъжд, придружен с гръмотевици и временни усилвания на вятъра.\r\nПо-значителни ще са явленията в планинските райони. Има условия и за градушки. \r\nМаксималните температури ще са между 27° и 32°. Атмосферното налягане е близко до средното за юли - ще се понижи. \rТова сочи прогнозата на синоптиците от НИМХ при БАН, цитирана от \"Фокус\".\r\nКрай морето ще бъде предимно слънчево. След обяд над северното крайбрежие ще има временни увеличения на облачността и на отделни места там ще превали и прегърми. Ще духа до умерен югоизточен вятър. Максималните температури на въздуха ще са 24-27°, малко по-високи от температурата на морската вода. Вълнението на морето ще е около 2 бала.\r\nПреди обяд над планините от Южна България ще бъде предимно слънчево, над Централна Стара планина ще има купесто-дъждовна облачност и ще превали и прегъри. След обяд, и над масивите от Южна България, ще се развива купесто-дъждовна облачност. На места ще превали и прегърми. Ще духа до умерен западен вятър. Максималната температура на височина 1200 метра ще е около 22°, на 2000 метра - около 16°.\r\n ", "date": "2018.07.03", "title": "Лятото днес: Слънце, дъжд и до 32 градуса!"}
{"url": "https://www.dnes.bg/usa/2018/07/03/us-dyrjavniiat-sekretar-pak-na-pregovori-s-kim-chen-un.381111", "text": "Държавният секретар на САЩ Майк Помпейо ще замине за Северна Корея в четвъртък за преговори по денуклеаризацията на Корейския полуостров със севернокорейския лидер Ким Чен Ун. Това обяви говорителката на Белия дом Сара Сандърс, цитирана от Ройтерс и БТА.\r\nТова ще бъде третото посещение на Помпейо в Северна Корея.\n\n\r\n\"С цел продължаване на важната работа по денуклеаризацията на Корейския полуостров държавният секретар Помпейо ще отпътува за Северна Корея на 5 юли, за да се срещне със севернокорейския лидер и неговия екип\", каза Сандърс.\r\nКонтактите между САЩ и КНДР продължават на различни равнища и Вашингтон смята, че на тези преговори се наблюдава напредък, обясни още говорителката на Белия дом, цитирана от ТАСС.\r\r\n                    \r\n                    Държавният департамент уточни в комюнике, че Помпейо ще бъде в Северна Корея от 5 до 7 юли, \"за продължаване на консултациите и прилагане на напредъка, постигнат от президента Тръмп и лидера Ким в Сингапур\" на 12 юни, предаде Франс прес.\r\nСлед Северна Корея Помпейо ще посети на 7 и 8 юли Токио, където ще обсъди с японски и южнокорейски ръководители \"нашият общ ангажимент за окончателно и изцяло подлежащо на проверка ядрено разоръжаване на КНДР, както и други регионални и двустранни въпроси, посочва Държавният департамент.\n\r\nДържавният секретар ще отиде след това в Ханой и в Абу Даби, преди да участва в срещата на върха на НАТО в Брюксел.", "date": "2018.07.03", "title": "US държавният секретар пак на преговори с  Ким Чен Ун"}
{"url": "https://www.dnes.bg/football/2018/07/03/zaradi-mondila-zakysniavaneto-za-rabota-razresheno-v-braziliia.381112", "text": "Работното време в Бразилия се оказа променено в началото на тази седмица заради срещата на националния отбор по футбол с тима на Мексико. Мачът бе насрочен за 11.00 часа сутринта местно време /17.00 ч. българско време/ и много банки, магазини и други учреждения отвориха чак следобед.\r\nТова съобщи ТАСС, цитирана от БТА.\r\nДържавните служители получиха възможност да напуснат работните си места напълно официално, след като федералното правителство на най-голямата южноамериканска страна прие още в началото на юни нужното постановление.\r\nКолкото до частните компании, решението за необходимостта от присъствие на служителите в офисите по време на мачовете на националния отбор беше оставено на преценката на техните ръководители.\r\r\n                    \r\n                    Учебните заведения получиха правото да постъпят по същия начин.\r\nРаботещите в баровете и ресторантите останаха почти единствените, които заради футболното първенство имаха удължено работно време. Много заведения, които обикновено отварят не по-рано от обяд, а дори и в 18.00 часа местно време, в дните на мачовете с участие на бразилския отбор отваряха вратите си още в 10.00 часа сутринта. \n\r\nМакар че в Рио де Жанейро и други градове местните власти организираха няколко пункта за гледане на шампионата под открито небе, повечето бразилци по традиция следят първенството в компанията на приятели и роднини, на гости или в баровете.", "date": "2018.07.03", "title": "Заради Мондила: Закъсняването за работа - разрешено в Бразилия"}
{"url": "https://www.dnes.bg/rusia/2018/07/03/sasht-prodyljavat-sankciite-sreshtu-rusiia-zaradi-krim.381114", "text": "Американските санкции срещу Русия заради анексирането на Крим ще продължат. Това обяви говорителката на Белия дом Сара Сандърс, цитирана от световните агенции.\r\n\"Ние не признаваме опита на Русия да анексира Крим. Санкциите срещу Русия ще продължат докато Русия не върне полуострова на Украйна\", каза тя, цитирана от БТА.\n\n\r\nНеотдавнашни изказвания на американския президент Доналд Тръмп, който ще се срещне с руския си колега Владимир Путин на 16 юли в Хелзинки, и на съветника му по националната сигурност Джон Болтън подхраниха спекулации в американски медии, че Вашингтон може да промени позицията си за Крим, припомня ДПА.\r\r\n                    \r\n                    Миналия петък Тръмп съобщи, че на срещата си с Путин смята да засегне темата за Крим.\r\nКоментирайки тези думи прессекретарят на руския президент Дмитрий Песков заяви вчера пред журналисти, че Кримският полуостров, който Москва анексира от Украйна през 2014 г., е неделима част от Русия и не може да бъде тема от дневния ред на срещата между двамата президенти. \r\n\"Президентът на Русия неведнъж е казвал и е разяснявал на своите събеседници, че в дневния ред не може и никога няма да има такъв въпрос, защото Крим е неделима част от Русия. Всички останали въпроси са консенсусни, въпроси, подлежащи на обсъждане, и такива, по които може да се търсят възможни точки на съвпадащи позиции\", каза Песков, цитиран от ТАСС.", "date": "2018.07.03", "title": "САЩ продължават санкциите срещу Русия заради Крим"}
{"url": "https://www.dnes.bg/obshtestvo/2018/07/03/uchesten-puls-agresiia-vesel-chai-prashta-deca-v-speshnoto.381113", "text": "Деца на 12 и 13 години са се озовали в спешното отделение на болницата в Бургас след като пушили т. нар \"весел чай\". \r\nВ болницата са им помогнали и са ги изписали.\r\n\"Наблюдава се зачестяване на подобни случаи и намаляване на възрастовата граница\", заяви пред Нова тв д-р Светослав Тодоров от отделението по Неврохирургия.\r\nПо думите му става въпрос за канабиноиди, смесени с химически вещества. А симптомите са \"изключително опасни\" за младия организъм.\r\n\"Учестен сърдечен пулс, повишено слюноотделяне, психомоторна възбуда, неоправдана агресия. Това са основните симптоми при злоупотреба с подобно вещество\", обясни д-р Тодоров. \r\nСимптомите продължавали от няколко часа до едно денонощие.\r\n\"Данните сочат, че новите синтетични дроги са по-опасни от чистата марихуана\", обясни д-р Тодоров.", "date": "2018.07.03", "title": "Учестен пулс, агресия... \"Весел чай\" праща деца в Спешното"}
{"url": "https://www.dnes.bg/health/2018/07/03/70-godishen-izdyhna-na-praga-na-bolnica-v-plovdiv.381116", "text": "70-годишен мъж е бил открит снощи след 22 ч. в безпомощно състояние на бул. \"Христо Ботев\" до Военна болница в Пловдив, съобщиха от полицията. \r\nМинути след пристигане на спешна помощ той е издъхнал, съобщи \"\". \r\nСамоличността му е установена. Извършен е оглед, криминалисти работят по случая.\r\nОт областната дирекция на МВР на този етап не дават подробности за причината за смъртта на възрастния мъж.", "date": "2018.07.03", "title": "70-годишен издъхна на прага на болница в Пловдив"}
{"url": "https://www.dnes.bg/akoshtete-vqrvaite/2018/07/03/kakvo-li-nauchavame-ot-provalenite-si-vryzki.381074", "text": "След края на разочароваща връзка почти винаги страдаме. За изгубената любов, за поредното разочарование... Никой не иска да преминава през провалена любовна връзка, но понякога се случва. И въпреки тогава да се усещаме зле, забравяме за уроците, които получаваме. Те са най-важното, защото ще ни помогнат да не допускаме същите грешки във следващите си партньорства. Вижте в следващите редове кои са тези уроци.\r\n\r\nМожете ли вие и половинката ви да се покажете в истинската ви светлина един пред друг, с всичките ви недостатъци и добродетели? Ако не сте съвсем сигурни, тогава какво бъдеще ви очаква? Колко дълго можете да се преструвате, че сте някой, който не сте?\r\r\n                    \r\n                    В случай, че усещате необходимост да скриете някаква част от себе си от другия, то определено не сте един за друг. Щастливата любовна връзка трябва да ви даде свободата да бъдете това, което сте пред партньора ви, а не да се променяте под натиск.\r\n\r\nВ една връзка едно от най-важните неща е да споделяме. За някои хора изразяването на емоции е по-трудно. Въпреки това, ако някой има сериозни намерения към вас ще намери начин да ги изрази.\r\nМоже би няма да е с думи, но с действия, докосвания, малки жестове. Когато видите, че няма обратна връзка за чувствата ви, може би е време да потърсите нова любов, която да е споделена.   \r\n", "date": "2018.07.03", "title": "Какво ли научаваме от провалените си връзки?"}
{"url": "https://www.dnes.bg/rusia/2018/07/03/edna-treta-ot-mladite-rusnaci-iskat-da-emigrirat.381115", "text": "Почти една трета от младите руснаци биха искали да емигрират, а болшинството предпочитат Германия, съобщи най-голямата държавна социологическа агенция в Русия ВЦИОМ, цитирана от ДПА и Франс прес.\r\nСред запитаните младежи на възраст между 18 и 24 години в общонационално проучване миналия месец 31 процента казват, че са склонни да емигрират, съобщава ВЦИОМ.\r\nТази цифра се колебаеше между 21 и 26% през последните четири години. Социологическата агенция не посочва причина за увеличението.\r\nЗа желаещите да емигрират млади руснаци трите най-предпочитани страни са Германия - 16 процента, САЩ - 7 процента и Испания - 6 процента, показва проучването, в което са участвали 2000 души.\r\nЕмиграцията \"отдавна не се свързва със заминаване без възможност за връщане\", казва ръководителят на проучването Степан Лвов, цитиран от ДПА. \r\n/БТА/", "date": "2018.07.03", "title": "Една трета от младите руснаци искат да емигрират"}
{"url": "https://www.dnes.bg/notifikacii/2018/07/03/imali-dali-nap-pogna-dve-dami-prysnali-po-1-mln-no-bez-dohodi.381117", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nАгенцията по приходите започна проверка на 300 души с огромни разходи и нулеви приходи.\n\r\nСред тях са 2 жени, изхарчили над 1 милион лева, без да декларират никакви доходи.\n\r\nДокато част от българите бързаха да не изпуснат последния срок за деклариране на своите доходи, близо 300 души не сметнали това за нужно.\n\n\r\nЗа сметка на това са изхарчили над 50 хиляди лева. Общото между тях – осигурявали са се на минималния осигурителен праг.\n\r\nЧаст от богатите, пропуснали да декларират доходи, са били особено разточителни. Две жени - едната от София, а другата от Пловдив, са изхарчили над милион през изминалата година, съобщи .\rИнспекторите ще изследват източниците на доходи в семействата на проверяваните, както и издръжката на домакинствата и разходите им. \n\r\nАко бъдат установени несъответствия между имущество и доходи, ще бъдат възложени данъчни ревизии за последните 5 години. \n\r\nВсе пак от приходната агенция регистрират видимо изсветляване на доходите и доброволно деклариране за последната една година.", "date": "2018.07.03", "title": "Имали – дали! НАП погна две дами, пръснали по 1 млн., но без доходи!?"}
{"url": "https://www.dnes.bg/obshtestvo/2018/07/03/darenieto-na-hrana-trudno-s-oshte-regulacii-a-670-t-na-bokluka.381118", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nС 30% е намаляло количеството дарена храна от бизнеса от началото на годината, алармираха представители на Хранителната банка. \r\nОттам поясниха пред , че това е в резултат на нова наредба в Закона за храните, която затруднява работата на дарителите.\r\nВ двора на църквата \"Свети Георги\" в кв. \"Дървеница\" от повече от година има помещение за приготвяне на топла храна, благодарение на дарението на Жеко Жеков.\n\n\n\n\r\nПред местната социална кухня се вият опашки, независимо от времето навън. За много от чакащите реденето на тази опашка е равносилно на това да оцелеят.\r\r\n                    \r\n                    Обикновено за агнешка чорба чакат 200 души. Значителна част от хранителните продукти идват благодарение на Хранителната банка. В нея доставят храна институции, търговци и производители на храни, чийто срок на годност скоро изтича. \r\nОт няколко месеца обаче складът е по-празен от преди. Новата наредба за храните превръща опаковането им в приключение, свързано с време и допълнителни средства. \r\nНовата бариера пред даряването на храна е свързана с допълнително маркиране на опаковката, с цел да не се допусне продажба на дарените продукти. \n\r\nКъм момента от Хранителната банка успяват да спасят над 290 тона храна годишно, отиваща за бедните българи, но 670 тона продължават да отиват на боклука.\r\n ", "date": "2018.07.03", "title": "Дарението на храна – трудно, с още регулации. А 670 т – на боклука!"}
{"url": "https://www.dnes.bg/obshtestvo/2018/07/03/globa-za-diadoto-dal-na-vnucheto-mercedes-a-si-kolko.381120", "text": "Глоба между 100 и 300 лева ще отнесе дядото, който накара 11-годишния си внук да препаркира \"Мерцедес\"-а му.\r\nСлучаят излезе наяве след клипче в интернет, в което се вижда как малкият Адриан подкарва колата и я премества на няколко метра на паркинга на столичен хипермаркет.\r\nИсторията се случила в неделя, а Dnes.bg вече ви я разказа.\n\r\nБабата влязла да пазарува, а дядото паркирал до две инвалидни паркоместа. Когато станало ясно, че се забавят, той помолил внука си да премести колата, за да не пречат.\r\n\"Моя е грешката, не се замислих, имам му доверие, той подкарва колата от 8-9-годишен, паркира я в гаража, карал е по нивата и в полето\", разказа дядото пред Нова тв.\r\r\n                    \r\n                    Той описа внука си Адриан като будно дете, пълен отличник, тренирал футбол и плуване.\r\nДнес Лъчезар Ондев обаче е извикан в КАТ за изясняване на случая.\r\n \r\n \r\n", "date": "2018.07.03", "title": "Глоба за дядото, дал на внучето \"Мерцедес\"-а си. Колко?"}
{"url": "https://www.dnes.bg/notifikacii/2018/07/03/kak-shte-se-izmyknat-momchetata-ot-peshterata-v-tailand.381119", "text": "\r\n Спасителната акция по извеждането на 12-те момчета и треньора им от пещера в Тайланд може да продължи с месеци. Това съобщиха от армията, която изпрати екип специално обучени водолази при децата. \n\r\nПовишеното ниво на водата, предизвикано от проливните дъждове, не само затрудни издирването, но ще се окаже рисково и за извеждането на отбора на повърхността, предаде .\n\rСпоред военните децата или трябва да се научат да се гмуркат, или ще трябва да прекарат следващите няколко месеца в пещерата, докато нивото на водата спадне. В момента спасителите се подготвят да доставят храна на отбора за поне 4 месеца.\n\r\nСнощи стана известно, че всичките 12 играчи от тайландския младежки футболен отбор и треньорът им, които бяха в неизвестност от девет дни в наводнена пещера в Тайланд, са открити живи. \"Ще им занесем храна, но не сме сигурни, че ще могат да я приемат, тъй като отдавна не са яли нищо. Ще изпратим и лекар, който е преминал курс за водолаз\", каза губернаторът на региона.", "date": "2018.07.03", "title": "Как ще се измъкнат момчетата от пещерата в Тайланд?"}
{"url": "https://www.dnes.bg/akoshtete-vqrvaite/2018/07/03/vkliuchete-se-v-igrata-na-az-jenata-bg-moiata-vryzka-mechta.381076", "text": " и екипът на ви каним да участвате в новата ни игра Защо избрахме да ви питаме точно това – за каква връзка мечтаете? Вдъхновението се появи от  и нейния богат опит с хора, търсещи любов и пълноценна връзка.\r\nКакто споделя самата Ева, повечето хора си мислят, че знаят какво искат в любовта, но когато ги помоли да ѝ го опишат, се затрудняват или започват да споделят какво не искат. Затова с играта „Моята връзка мечта“, искаме да ви помогнем да опишете най-прекрасната връзка, която можете да си представите, да я почувствате и да ѝ се насладите във въображението си, все едно вече се случва. Така ще си помогнете да се случи наистина!\r\r\n                    \r\n                    \r\nЕто и условията:\r\nИзпратете на имейл адресописание на вашата мечта за хармонична връзка. Ще публикуваме най-вдъхновяващите мечти анонимно, за да помогнем и на другите да мечтаят смело.\r\nКъм описанието, което ни изпращате, \r\n\"Аз ……, с мейл адрес: …………. и телефон …………, давам доброволното си съгласие предоставените от мен лични данни – имена, телефон и мейл адрес, да бъдат използвани от „Инвестор.бг“ АД във връзка с желанието ми да участвам в игра, организирана от www.az-jenata.bg за следните цели: 1. Участие в организираната игра; 2. Контакт с участващите в играта; 3. Контакт с лицата, спечелили наградата.\r\nВ случай, че спечеля играта, се съгласявам имената ми да бъдат обявени като победител.\"\r\n\r\nТрима автори на описания, които ни вдъхновят най-много, лайф коуч и мачмейкър, която ще ви помогне да се доближите до мечтата си.\r\nОще трима автори на вълнуващи описания ще получат  награди – тематични книги.\r\n\r\n2 - 31 юли 2018 г.\r\nАвторите, които ни вдъхновят най-много Всеки от тях ще бъде уведомен как ще получи наградата си.\r\n \r\n1. Опиши в детайли каква искаш да бъде връзката ти с твоя партньор в живота, как точно си я представяш. Бъди конкретен/а и я опиши положително и в сегашно време, все едно вече се случва.\r\nОпиши как се запознахте, къде живеете, какво правите заедно и поотделно, имате ли деца, колко, как се чувстваш, как се забавлявате, и всичко друго, което е важно за теб.\r\nОпиши и какво даваш ти на партньора си и какво получаваш от него. Можеш да си представиш как преминава един ваш работен и един почивен ден. Фокусирай се върху емоциите, които изпитваш.\r\nМожеш да си помогнеш като опишеш какво ти харесваше във връзките ти с предишните ти интимни партньори. Също така какво ти харесва във взаимоотношенията между твоите родители и двойките, които познаваш. Развихри въображението си, опиши най-фантастичната връзка, която можеш да си представиш, мечтай смело!\r\n2. След като опишеш мечтата си с думи, предлагам ти да я онагледиш и с картинки. Направи колаж, изрежи снимки, залепи ги и ги закачи на видно място. Или си направи виртуален колаж със снимки.\r\n не е задължително да го прилагате в писмата си до нас.\r\nОчакваме вашите писма с нетърпение! ", "date": "2018.07.03", "title": "Включете се в играта на Az-jenata.bg \"Моята връзка мечта\""}
{"url": "https://www.dnes.bg/notifikacii/2018/07/03/sled-akciza-bezdimnite-cigari-8-ne-10-leva-za-kutiia.381121", "text": "Шефката на бюджетната комисия  в НС Менда Стоянова изчисли, че с вдигането на акциза – бездимните цигари ще поскъпнат най-много с 2,50 лв., което прави 8, а не 10 лева за кутия. \r\nПо думите й депутатите ненавреме оценили голямото търсене на новия тип цигари у нас.\r\n\"Ръстът е много голям, което не го оценихме миналата година, когато правехме промените в акцизите. За периода януари-май 2018 г. имаме ръст над 50% спрямо този период на миналата година. Относителният дял на употребата на тези цигари от общия от 1% в края на миналата година вече е 1,4%\", пресметна тя.\n\r\n\"Нагреваемото тютюново изделие също не е полезно. От една кутия от тях, която струва 5,50 лв., в бюджета влизат само 90 ст. Това е загуба от 15 милиона лева между януари-май. Тяхното разпространение е за сметка на бюджета\", настоя Стоянова.\r\"Да, става дума за лобистки интереси, аз съм виден лобист, но за бюджет – за това става дума\", категорична беше тя пред bTV. \r\nСпоред нея ние сме единствената страна в Европа, която приравнява акцизите на обикновените цигари с бездимните, защото нагреваемите все още не са много разпространени в западните държави. \r\n\"Въпросът беше поставен на европейско ниво, но тази тема се отложи за 2019 г. – да има обща директива и общ подход за облагането им\", обясни Стоянова.\r\n ", "date": "2018.07.03", "title": "След акциза: Бездимните цигари – 8, не 10 лева за кутия"}
{"url": "https://www.dnes.bg/stranata/2018/07/03/kamion-se-vriaza-v-kyshta-vodachyt-mu-zagina.381127", "text": "Товарен автомобил се е ударил в къща на главен път Е-79, в района на село Медовница. Водачът е починал на място, съобщиха от МВР.\r\nКамионът е с холандска регистрация.\r\nДруги жертви и пострадали при катастрофата няма. Нанесени са значителни материални щети по къщата.\r\nПричината за произшествието е в процес на установяване.\r\nНяма ограничения в движението по Е-79 на територията на Видинска област.", "date": "2018.07.03", "title": "Камион се вряза в къща, водачът му загина"}
{"url": "https://www.dnes.bg/obshtestvo/2018/07/03/do-vyrha-pet-bylgarki-s-medali-ot-igri-za-onkobolni.381122", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПреди няколко години пет българки не са имали представа, че ще стъпят на почетната стълба в Рим като победителки от първите игри за онкоболни.\r\nГалина Стоянова, Калина Стоянова, Миглена Мичева, Фани Николова и Мая Стоилова обаче вдигнаха българския флаг под звуците на химна. И се завърнаха победоносно – с 12 медала от 9 различни дисциплини. \r\n9 години, след като ѝ е поставена диагнозата рак, Мая се вкопчила в живота. Пред  тя споделя, че първо идва депресията и е потърсила помощ.\r\nДнес тя твърди, че заболяването е променило целия й мироглед за живота. Тя обаче е категорична, че се е научила да посреща всичко с усмивка. \r\r\n                    \r\n                    Целите ѝ вече са в дългосрочен план. Живее за мига, но живее и за бъдещето. \r\nСъщата философия изповядва и италианският маратонец Леонардо Ченчи, който чака следващото голямо предизвикателство, останало незавършено след поставяне на диагнозата – маратонът в Ню Йорк, който той посвещава на всички, преборили смъртта и избрали като него да живеят. ", "date": "2018.07.03", "title": "До върха: Пет българки с медали от игри за онкоболни"}
{"url": "https://www.dnes.bg/notifikacii/2018/07/03/naglec-svi-kutiia-s-dareniia-za-bolno-dete-izbiaga.381123", "text": "Нагла кражба на дарения за болно дете от детска футболна школа разяри родители и треньори в Бургас.\r\nТе призоваха крадецът да бъде разпознат по кадрите от охранителната камера и да бъде заловен и наказан.\r\nКражбата е станала по време на републиканския футболен турнир за малки деца, когато спортният комплекс е бил пълен с участници и родители.\r\nНа видеото се вижда как мъж влиза в детската школа \"Звездичка\" и спокойно изнася кутията с дарения за лечението на болно дете.\r\n\"Тръгнах, кутията беше там, след десетина минути ми звънят колегите и викат: \"Кутията я няма, да не си я взел да я занесеш?\" и аз казвам: \"Не, не съм взимал, звънете на момчето, което преглежда камерите\". Звъннаха и той ни прати кадрите\", разказа пред bTV президентът на футболния клуб Петър Алексиев.\rНа записа се вижда добре облечен мъж на около 50 години. Подаден е сигнал в полицията.\r\nПарите са за 5-годишния Цвети, който е опериран от тумор на надбъбречната жлеза. В момента детето е на химиотерапия в клиника в Истанбул.\r\nЗа терапията му са нужни 50 хиляди евро. От футболната школа се надяват да съберат парите, а крадецът да бъде заловен и наказан.", "date": "2018.07.03", "title": "Наглец сви кутия с дарения за болно дете, избяга!"}
{"url": "https://www.dnes.bg/politika/2018/07/03/nominiraha-d-r-decho-dechev-za-upravitel-na-kasata.381132", "text": "Д-р Дечо Дечев е номинацията за управител на НЗОК на парламентарните групи на ГЕРБ и Обединените патриоти.\r\nПредложението е публикувано на сайта на Народното събрание.\n\n\r\nДечо Дечев в момента е директор на столичната болница \"Свети Иван Рилски\". Бил е заместник-директор на Здравната каса през 2001 г.\r\nПрестои той да бъде изслушан в Здравната комисия, а след това депутатите трябва да гласуват и номинацията му.\r\nМандатът на предишния управител на Касата професор Камен Плочев беше  прекратен предсрочно заради невъзможност за изпълнява задълженията си  повече от три месеца.\r\n ", "date": "2018.07.03", "title": "Номинираха д-р Дечо Дечев за управител на Касата"}
{"url": "https://www.dnes.bg/balkani/2018/07/03/referendum-v-gyrciia-za-dogovora-sys-skopie-ili-izbori.381124", "text": "Панос Каменос - министър на отбраната на Гърция и лидер на по-малкия партньор в управляващата коалиция Независими гърци, заяви, че \"няма да позволим (Преспанското) споразумение да бъде приложено, без да бъде взето мнението на гръцкия народ\", съобщава вестник \"Катимерини\" на сайта си.\r\nКаменос уточни, че има предвид референдум или нови избори.\n\n\n\r\nТой даде извънредна пресконференция тази сутрин в контекста на предстоящата среща на върха на НАТО на 11 и 12 юли в Брюксел, на която се очаква Република Македония да получи покана за започване на преговори за присъединяване към Алианса, предаде БТА.\r\n                    \r\n                    \r\n\"Не може да има никаква процедура в НАТО, ако не бъде проведен референдумът в БЮРМ и ако споразумението не мине през гръцкия парламент\", каза Каменос.\n\r\n\"Декларирам ясно, поемам отговорността, че споразумението със Скопие няма да бъде ратифицирано от парламента, ако първо не реши гръцкият народ, освен ако споразумението не бъде ратифицирано с (квалифицирано мнозинство) от 180 депутати. И като казвам, да бъде питан народът, това става с референдум или с избори\", декларира Каменос.\n\r\n\r\n ", "date": "2018.07.03", "title": "Референдум в Гърция за договора със Скопие или избори!"}
{"url": "https://www.dnes.bg/notifikacii/2018/07/03/izdyhnaliiat-snoshti-v-plovdiv-prebit-do-smyrt.381134", "text": "Издъхналият в района на Военна болница в Пловдив мъж е пребит до смърт. \r\n70-годишният мъж е открит в колата си. По непотвърдена информация е бил препоадавател в Аграрния университет в града под тепетата.\n\r\nТялото на мъжа е открито извън колата му с видими следи от жесток побой, пише местния \"Traffic News\". \r\nНазначена е аутопсия, която ще даде точните причини за настъпването на смъртта. \r\nПолицията води разследване, а случаят е под наблюдението на прокуратурата.\r\nКъм момента е установено, че убийството не е осъществено при грабеж, не е отнето нищо от жертвата. Това насочва към други версии – уреждане на сметки, саморазправа или други лични мотиви. Мъжът е бил семеен.\r\nОт полицията все още няма подробности, но е ясно, че кървавият случай е поет от криминалисти.\r\n ", "date": "2018.07.03", "title": "Издъхналият снощи в Пловдив – пребит до смърт!"}
{"url": "https://www.dnes.bg/top-novini/2018/07/03/bolnichniiat-pochasovo-ima-li-smisyl-i-koi-shte-se-vyzpolzva.381125", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Повечето от хората не разбират за какво става дума. Когато някой се разболее и боледува 5 работни дни, му се плащат 5 дни болнични и той получава същия доход за месеца. Ако, обаче боледува от сряда до неделя, получава обезщетение само за работните дни от сряда до петък\", обясни Васил Велев в студиото на Bulgaria ON AIR. \n\r\nПредседателят на Асоциацията на индустриалния капитал поясни, че в новата наредба работи същият принцип. \n\r\n\"При сумираното изчисляване на работното време, когато човек отсъства поради заболяване, е правилно да бъде компенсиран за времето, в което трябва да работи\", добави той.\n\r\nВелев отрече, че синдикатите имат контрааргументи, като според него става дума за неразбиране. \n\r\n\"В някои от случаите работникът ще бъде ощетен, но колкото е трябвало да работи иначе, толкова му се изплаща и когато боледува. У нас болничните се планират, постоянно растат. Средно всеки българин отсъства по 8 дни поради болест от работа годишно. В ЕС ако се стигне до 6 дни, това вече означава \"червена светлина\", бе категоричен Васил Велев. \n\r\nСпоред доц. Минчо Христов, обаче, това ще \"намали\" хората които се разболяват. Бившият депутат даде пример с недобросъвестни работодатели, които желаят служителите им да работят максимално дълго без необходимото заплащане. \n\r\nМинчо Христов напомни, че в ЕС няма нито една страна с такова ниско заплащане на труда и цитира данни от изследване на Евростат, според което производителността на труда в България е 50%.\n\r\nВасил Велев обаче бе на мнение, че в България се плаща повече, отколкото се изработва и добави, че всяка година заплащането на труда расте с над 10%. \n\r\nСпоред Христов, проблемът не е в почасовото изплащане на болничните, а в идеята за почасово изплащане на заплатите.\n\r\n\"В един месец работните часове са 168 часа, но те не са разпределени равномерно. Не трябва да се създават условия да печелят измамниците за сметка на добросъвестните\", заяви Велев. \n\r\n\"Щом ще плащате по часове дайте минимална ставка за час и на хората да се плаща почасово\", предложи бившият депутат. Основният проблем са изключително ниските доходи, пенсии и заплати. В Сърбия и Румъния минималната пенсия е 400 лв., а тук - 207 лв.\", продължи той.\n\r\n\"България е на добро средноевропейско равнище при компенсациите. Обсъждането на болничните няма да има - там нещата са прости и ясни, който защитава измамниците настоява за обсъждане\", завърши председателят на Асоциацията на индустриалния капитал Васил Велев.", "date": "2018.07.03", "title": "Болничният – почасово. Има ли смисъл и кой ще се възползва?"}
{"url": "https://www.dnes.bg/familen-dom/2018/07/03/osnovnite-interiorni-stilove-kakvo-gi-otlichava.380844", "text": "\n\r\nКакто вече стана дума от пилотната ни статия, темата за интериора ще бъде водеща в тазгодишния \"Мастърклас по уют\". И това никак не е случайно – докато къртенето и строителството са основните моменти от ремонта, то интериорните решения са \"черешката на тортата\" - това, което вашите гости и приятели ще видят в дома ви. И разбира се – това, за което тихичко ще цъкат одобрително с език. \n\r\nКакто подобава на днешния свят на свободен избор, съвременните интериорни пространства придобиват визия според желанията на обитаващите ги и уменията на дизайнера, на който са поверени. Днес в рамките на нашия проект \", с помощта на един истински експерт като , ще ви представим трите най-предпочитани стила в интериори – класически, модерен и Контемпорари, с основните щрихи, които отличават всеки от тях.\r\n                    \r\n                    \r\n\n\r\nМатериалите са естествен паркет и дюшеме; декоративни подови настилки от масив; камък, мрамор, гранит или технически камък с естествени декори; масивно дърво или MDF с естествен фурнир за мебелите; текстилни тапети; варак, кожа, плюш, тежко кадифе, коприна, сатен, тафта, дантела.\n\r\nЗа цветове се залага на меките и хармонични гами от ванилия или екрю, през нюанси на бежовото до кафявото; брик; пастелно зелено или виолетово; цветове с умерен интензитет, както и ахроматичните бяло, сиво и черно; злато, сребро и бронз.\n\r\nОбзавеждането най-често е с изискани мебели от масив, внушаващи вечност, украсени с керамични дръжки или метален орнаментен обков; меки дивани с много възглавници; тежки маси с тапицирани столове; легла с богати табли или балдахин; за банята – керамика и санитарен порцелан с много детайл, ретро смесители, чугунена самостоятелно стояща на крачета вана.\n\r\nДекорации – скулптурни и гипсови орнаменти и корнизи; парапети от ковано желязо, флорални мотиви, богато драпирани завеси, възглавници, килими с класическа визия, огледала и картини в широки и профилирани рамки.\n\r\nОсветлението при класическия стил най-често е с кристални полилеи, аплици с много детайл и извивки, настолни лампи с богато декорирани шапки.\n\r\n\n\r\nМатериалите са естествен паркет или дюшеме, многослоен или ламиниран паркет; гранитогрес, едноцветна или с геометричен дизайн керамика; шлайфан или декоративен бетон; технически камък; масивно дърво, MDF – боядисан или фурнирован, акрилни плоскости или ПДЧ за мебелите; стъкло и неръждаема стомана; тапетите са отново едноцветни или с геометрични мотиви; еко кожа, лен, памук, вълна, полиестер.\n\r\nЦветовете на модерният стил не ни ограничават, а ни предоставят свободата на целия спектър от багри.\n\r\nОбзавеждане – изчистени мебели от масив или мебелни плоскости, създаващи усещането за линеарност и простор, без обков или с геометричен такъв; елегантни дивани със стегната форма и ниски облегалки; олекотени маси с разнообразни по форма, материали и цветове столове; легла с гладки табли, геометризиран санитарен порцелан и хромирани смесители за банята.\n\r\nДекорациите са с модерни арт предмети; парапети от стъкло или метал; семпли завеси и щори; стегнати възглавници; килими, които служат за фон на мебелите без да се натрапват с шарката си; огледала и картини без рамки или кантирани с тънки профили.\n\r\nОсветление – геометрични и опростени по форма полилеи и аплици, пендели, спотове и прожектори, настолни лампи с изчистена визия.\n\r\n\n\r\nМатериалите тук са естествен паркет или дюшеме; плочи с големи размери; технически камък; масивно дърво, MDF – боядисан или фурнирован, акрилни плоскости, ПДЧ; елементи от стъкло и метал – неръждаема стомана или черно желязо; тапети – предимно с геометрични мотиви; естествена или еко кожа, лен, памук.\n\r\nЦветовете са неутрални. Черно, бяло и сиво са основните цветове за този стил. Ярките и смели тонове участват като акценти. Неутралните нюанси най-често се използват като основа за свежи аксесоари. Прилага се и друг похват – ако заложим интензивни цветове по стените, декорациите е добре да са ахроматични.\n\r\nОбзавеждането е с изчистени, гладки и геометрични мебели от масив или мебелни плоскости; меки мебели и столове с детайлирани крака; масите са с разнообразни форми и често са акцент в пространството.\n\r\nДекорации – парапети от стъкло или метал; римски или японски щори, изчистени завеси; възглавници, богати на текстури и цветове; неутрални килими; акцентни стени от тухла или камък.\n\r\nОсветление – геометрични и опростени по форма полилеи и аплици, кристални полилеи като акцент, пендели, спотове и прожектори, настолни лампи с изчистена визия.\n\r\nВ интериорите се прилагат още много стилове – Ар Деко и еклектика, Рустик и провинциален стил, Винтидж и Шаби Шик, градски и индустриален, както и визии, наречени според конкретната географска локация на обекта.\r\nНай-прекият път да избереш твоя стил е да познаваш себе си, личната си чувствителност и стремеж към естетика, категорична е архитект Папазова.\r\n()", "date": "2018.07.03", "title": "Основните интериорни стилове – какво ги отличава?"}
{"url": "https://www.dnes.bg/zvezdi/2018/07/03/zvezden-prah-pleimeitkata-svetlana-e-gushterova-a-k-a-vasileva.381131", "text": "\n\r\nПлеймейтката Светлана Василева вече официално е Гущерова. Тя промени фамилията си в социалните мрежи, с което потвърди слуховете, че с бизнесмена Християн Гущеров са сключили граждански брак преди дни, съобщи \"Монитор\".\r\nЧаровната блондинка зарадва последователите си и с кадри в Instagram в кокетна бяла рокля.\n\r\nПред семейството и приятелите Светлана и Християн ще си кажат заветното \"Да\" на 12 юли.\r\nВ ролята на кумове ще влязат Милена Пилева и Николай Кънчев, а терен на празника ще даде столичен хотел.\r\nСлед като официално станат семейство пък двамата планират меден месец.\r\r\n                    \r\n                    \"Дестинацията не е от значение, когато локацията е в прегръдките на Хриси\", написа плеймейтката в Instagram.\r\n\"Със сигурност ще бъда с дълга рокля. И всичко ще е украсено с рози\", допълва тя по повод организацията за големия й сватбен ден.\r\nПлеймейтката и бизнесменът са заедно от лятото на миналата година. Гущеров се разведе с фолкпевицата Мария и бързо намери утеха в обятията на силиконката.\r\nДвамата имаха проблеми във връзката и кратки раздели, но в крайна сметка решиха, че са един за друг и заживяха под един покрив.\r\nСгодиха се на 28 януари тази година, а няколко месеца по-късно обявиха и датата за сватбата - 12 юли, която съвпада с рождения ден на Християн Гущеров.", "date": "2018.07.03", "title": "Звезден прах: Плеймейтката Светлана е Гущерова а.к.а. Василева"}
{"url": "https://www.dnes.bg/technology/2018/07/03/vashington-uvelichava-natiska-nad-facebook.381141", "text": "\r\nПредставители на ФБР, SEC и Федералната търговска комисия са се присъединили към Министерството на правосъдието в разследванията за двете компании и споделянето на лична информация за 71 милиона американци, което предполага широкообхватния характер на разследването, твърди вестникът, позовавайки се на петима свои източници, пожелали да останат анонимни. \r\nFacebook разкри, че през 2015 г. Cambridge Analytica, която по-късно е работила за предизборната кампания на Доналд Тръмп, е получила данни от Facebook за създаване на профили на гласоподавателите. Facebook обаче не разкри тази информация на обществеността до март в навечерието на публикуването на новинарски разкрития по темата.\r\nРазследванията ще се съсредоточат върху това, което Facebook е знаела преди три години и защо компанията не е разкрила тази информация още по онова време на своите потребители или инвеститори. Изслушванията на редица мениджъри в Капитолия, сред които е и главният изпълнителен директор Марк Зукърбърг, също ще бъдат проучени като част от разследванията.\r\nFacebook потвърди, че е получила въпроси от федералните агенции и заяви, че споделя информация и сътрудничи по други начини. „Ние си сътрудничим с представители на САЩ, Великобритания и други държави\", заяви говорителят на Facebook Мат Щайнфелд. „Ние предоставихме обществени показания, отговорихме на въпроси и обещахме да продължим да оказваме помощ, докато работата им продължи\".\r\nМинистерството на правосъдието и редица федерални агенции отказват да коментират темата. Федералната търговска комисия разкри през март, че разследва Facebook във връзка с възможни нарушения на неприкосновеността на личния живот.\r\nАмериканската комисия за ценни книжа и фондови борси пък описва разследването като „Казусът Facebook\", твърдят двама души, които са видели свързани с него документи.\r\nCambridge Analytica прекрати операциите си, след като избухна скандалът, а запитванията по темата до пресцентъра ѝ са били върнати като недоставени.\r\nРазширяващото се федерално разследване създава нов риск за Facebook, докато социалната мрежа се бори да излезе от почти двугодишен скандал, започнал с ролята, която нейната платформа е изиграла при руските усилия за дезинформация по време на президентската кампания през 2016 г.\r\n", "date": "2018.07.03", "title": "Вашингтон увеличава натиска над Facebook"}
{"url": "https://www.dnes.bg/stranata/2018/07/03/piian-zad-volana-hvanat-s-nad-3-promila-v-montana.381152", "text": "Пиян шофьор е заловен с 3.45 промила алкохол, съобщават от ОДМВР-Монтана. \r\nОколо 20:20 ч. снощи мъжът е спрян от служители на районното управление в града на кръстовището на ул \"Д. Подвързачов\" и ул. \"Елин Пелин\". \r\nПри проверката дрегерът показал значително количество алкохол - 3.45 промила.\r\nНа водача е съставен акт и е издаден талон за медицинско изследване. По слъчая е образувано бързо производство. \r\nПо закон при шофиране с над 1.2 промила алкохол в кръвта, водачите могат да бъдат наказани с лишаване от свобода от една до три години и глоба от 200 до 1000 лв. \r\n ", "date": "2018.07.03", "title": "Пиян зад волана хванат с над 3 промила в Монтана"}
{"url": "https://www.dnes.bg/cars/2018/07/03/adrenalin-honda-podobri-rekorda-i-na-silvyrstoun.381151", "text": "Honda Civic Type R подобри още един рекорд, този път на \"Силвърстоун\", като зад волана на хот-хеча беше трикратният шампион в британския пистов шампионат за туристически автомобили (BTCC) Мат Нийл. \n\r\nТой подобри рекорда на класическото трасе за серийни автомобили с предно предаване и постигна обиколка за 2.31,32 минути, което е с 13 секунди по-добро постижение от това на Type R от предишното поколение, записано през 2016 г.\n\r\nСпоред Нийл, който се състезава за Honda в BTCC, голямата разлика във времената се дължи на по-добрата аеродинамика на новия Type R, както и на работата на адаптивното окачване, която позволява повече скорост и по-добро поведение на колата в бързите завои.\r\n                    Тази година новият Type R вече подобри рекордите в класа си на френската писта \"Маникур\", както и на белгийската \"Спа\", а през 2017 японският хотхеч постави нов рекорд и на Северната дъга на \"Нюрбургринг\", като записа време 7.43,8 минути, което е със 7 секунди по-добро от това на Type R от предишната генерация. ", "date": "2018.07.03", "title": "Адреналин: Honda подобри рекорда и на \"Силвърстоун\""}
{"url": "https://www.dnes.bg/index/2018/07/03/receptata-dnes-shtrudel-s-iabylki-i-stafidi.381068", "text": "\r\n1,200 кг ябълки\r\n50 г тъмни стафиди\r\nконяк за накисването на стафидите\r\n100 г счукани орехи\r\n300 г захар\r\n1 пакетче канела\r\n1 пакет фини кори\r\n50 мл олио за намазване на тавичката\r\n2 жълтъка за намазване на щрудела\r\nпудра захар за поръсване\r\n \r\n\r\n \r\nЯбълките се обелват, почистват и настъргват. В гевгир може да ги оставите за около 20-30 минути, за да се отцеди сокът им. През това време накиснете стафидите в коняка. В голяма купа прехвърлете ябълките и добавете към тях останалите съставки (без олиото) заедно с вече накиснатите стафиди.\r\n \r\nРазбъркайте добре, разстелете корите и вземете две от тях. Сложете от плънката и завийте. Поставете в намазана с олио тавичка. Навийте и останалите кори (като взимате по две). Накрая намажете корите с жълтък за повече блясък на щрудела. Печете в предварително загрята фурна на 200 градуса за около 20-25 минути.\r\n \r\nСлед като десертът изстине, може да го поръсите с пудра захар.\r\n \r\n", "date": "2018.07.03", "title": "Рецептата Dnes: Щрудел с ябълки и стафиди"}
{"url": "https://www.dnes.bg/eu/2018/07/03/borisov-pred-ep-nai-golemiiat-uspeh-zapadnite-balkani.381154", "text": "Безспорно най-големият успех на българското председателство на Съвета на Европейския съюз са Западните Балкани - успяхме да убедим всички, че това е вярната посока за бъдещето на региона и не може да има мир и просперитет на континента, докато цяла Европа не бъде обединена. Това заяви министър-председателят Бойко Борисов по време на  представянето на резултатите от Българското председателство на Съвета на ЕС пред Европейския парламент в Страсбург, цитиран от правителствената пресслужба.\n\r\nБългарският премиер подчерта, че усилията на страната ни са довели до реални резултати и посочи като пример Срещата на върха в София  на 17 май, която помогна на Атина и Скопие да разрешат спора за името. \r\n                    \r\n                    \r\n„Това е исторически момент и постижение, с което всички трябва да се гордеем – вие също много ни подкрепихте. Следващата голяма стъпка беше миналата седмица,  когато Съветът взе решение за започване на преговорите за присъединяване на Македония и Албания към ЕС“, коментира Борисов.\n\n\n\n\r\nПремиерът подчерта още, че българското председателство е работило приоритетно по темата за свързаността на региона. \r\n„На срещата в София се договорихме да се осигурят допълнителни средства за свързаност - 11 транспортни проекта, за цифрова програма на Балканите, за Енергийна свързаност, за младежите чрез Еразъм+“, отчете Борисов.\n\r\nПоложените усилия в сферата на сигурността във вътрешен и външен аспект също бяха сред отчетените от Бойко Борисов постижения по време българското председателство на Съвета на ЕС. \n\r\n„Отстоявахме интересите на гражданите на Европа, и се постарахме да бъдем балансьори и честни посредници. По време на ЕС-Турция във Варна на 26 март седнахме на една маса и говорихме за всички проблеми. Темата за бежанците и охраната на външните граници на ЕС е болезнена и трудна. Но споразумението ни с Турция работи и имаме нулев натиск от там“, категоричен бе премиерът. \n\r\nБорисов отчете като успехи и подобряването на Шенгенска информационна система, Визовия кодекс, Шенгенския граничен кодекс и оперативната съвместимост. „По реформата на Дъблин (системата за убежище) инвестирахме много усилия, не оставихме камък непоместен и постигнахме доста с подкрепата и на Европарламента: 4 от 6 отворени досиета са на финалната права, Европейския парламент показа гъвкавост и беше ключов партньор, за което ви благодарим“, каза още българският премиер.\n\r\nСпоред Бойко Борисов общото между всички постижения на Българското председателство на Съвета на ЕС е, че е постигнато единство между държавите, институциите и гражданите. \n\r\nБългарският премиер обаче заяви пред Европейския парламент, че България ще продължи да гледа напред и да работи за пълното си членство във всички политики на ЕС – Шенген и Еврозоната. \n\r\n„Имаме висок икономически растеж от 4%, безработица под 6%, нисък външен дълг под 30%, значим финансов резерв и на практика нулев бюджетен дефицит. Показали сме, че сме лоялен партньор и сме търпеливи, аз вярвам в дипломацията, а не практиката да се налага вето, защото всички знаем как свършва това“, подчерта Борисов пред европейските депутати.\r\nБългарското председателство свърши и проблемите започнаха, коментира премиерът Борисов по повод техническите неуредици около доклада му в пленарната зала на Европейския парламент в Страсбург. Звукът в залата прекъсна за 40 минути заради спорове на техническите служители и саботажа на евродепутати, предаде БТА.\n\r\nПредставяте ли си в България да стачкуват преводачите, да загасят тока и да не можем да започнем даден съвет, попита той. \n\r\nВсички българи трябва да сме горди, посочи премиерът по повод прозвучалите единодушни отлични оценки за работата на България като председател на Съвета на ЕС. Благодаря за отличната оценка за България на парламентарните групи, за да сме горди всички. България се справи прекрасно, нейните момчета и момичета, мъже и жени, се справиха прекрасно, показаха, че имат и административен, и организационен, и политически капацитет, коментира премиерът. Това прави България горда и показва, че сме държава, която другите дори трудно биха достигнали в много сфери, добави той на пресконференция в кулоарите на ЕП.\n\r\nПо неговите думи е оценка за нашата страна, че толкова много пъти в последните шест месеца у нас са били председателите на Европейския парламент, Европейския съвет и Европейската комисия. Българското председателство е и невероятна реклама за самата държава. Когато пак ни дойде ред, се надявам още по-добре да го направим, заяви министър-председателят.\n\r\nПредложенията ни по миграцията продължават да отекват, защото са в интерес на всички, балансът там е намерен. Винаги съм държал, че със спокоен, дипломатичен, не ултимативен тон, с разговори - се постига повече, отколкото с обиди, нападки и незачитане на чуждото мнение, поясни Борисов.", "date": "2018.07.03", "title": "Борисов пред ЕП: Най-големият успех – Западните Балкани"}
{"url": "https://www.dnes.bg/snimka-na-denia/2018/07/03/vremeto-utre-oblaci-slynce-dyjd.381157", "text": "Времето през следващото денонощие остава неустойчиво.\r\nНад по-голямата част от страната през нощта ще преобладава ясно, а през деня - слънчево време. През първата половина на денонощието само на отделни места, а през втората - в повече райони, ще се развие купесто-дъждовна облачност и ще има краткотрайни валежи и гръмотевични бури, възможни са и градушки.\r\nПо-интензивни ще са явленията в планинските райони. Дневните температури ще са предимно между 27 и 32 градуса, според .\r\nНад планините преди обяд ще е предимно слънчево, но след пладне ще се развива купеста и купесто-дъждовна облачност и до вечерта на много места ще има краткотрайни валежи и гръмотевични бури.\rЩе духа слаб, по билата - до умерен запад-северозападен вятър. Максималната температура на височина 1200 метра ще е около 24 градуса, на 2000 метра - около 16 градуса.\r\nНад Черноморието ще е предимно слънчево. Ще има временни увеличения на облачността, по-съществени в следобедните часове и на отделни места ще превали и прегърми. По крайбрежието ще духа бриз.\r\nМаксималните температури на въздуха ще са 24-28 градуса, температурата на морската вода е 23-24 градуса. Вълнението на морето ще е около 2 бала.", "date": "2018.07.03", "title": "Времето утре: Облаци, слънце, дъжд..."}
{"url": "https://www.dnes.bg/obrazovanie/2018/07/03/tehnicheska-greshka-sgresheni-balove-na-uchenici-mon-gi-popravia.381172", "text": "МОН съобщи, че ще публикува приемът след седми клас за София до края на деня.\r\nПо-рано днес от просветното министерство съобщиха резултатите, но малко по-късно те станаха недостъпни в сайта на МОН.\n\n\r\nБлизо 60 000 са учениците и техните родители, които тръпнат в очакване да видят резултатите.\r\nПо непотвърдена решката на МОН се отнася за учениците, кандидатствали в ТУЕС. За кандидатстване там трябва да се вземе резултатът от матурата по математика с коефициент 3, а в класирането балът на учениците е сметнат с коефициент 1.\n\r\nТова би обяснило внезапното изпадане на ТУЕС от челната петица на най-предпочитаните столични училища. След корекцията те ще бъдат на четвърто място.\r\r\n                    \r\n                    Министър Красимир Вълчев съобщи, че е станала техническа грешка в резултатите на първото класиране след 7. клас в София и се зарече, че ще има и наказани по случая.\r\n\"За проблема с класирането след седми клас, нямам пълна информация, тъй като присъствам на дискусията за висшето образование в Народното събрание, станала е техническа грешка и би трябвало това да се оправи. Ще настоявам това да се случи по най-бързия начин\", заяви пред \"Дарик\" министърът на образованието и науката.\r\nПопитан защо се е получила тази грешка в класирането, образователният министър отговори: \"Тепърва ще установим. Ще направим проверка и ще има наказани\".\r\nПовече информация ще бъде дадена от Регионалното управление на образованието в София по-късно днес.\r\nА по-рано днес началникът на Регионалното управление на образованието в София Ваня Кастрева обяви на брифинг класирането от първия прием в гимназиите след седми клас в столицата.\r\nБеше представен и анализ, според който минималните балове за прием след 7-и клас са по-ниски през тази година, в сравнение с миналата.\r\nИ тази година училището с най-висок бал е Софийската математическа гимназия, следвана от 91-ва немска езикова гимназия и 164-та испанска езикова гимназия.\r\nПрез тази година Технологичното училище \"Електронни системи\" към Техническия университет - София пада на 28 място, след като през миналата беше на пето.", "date": "2018.07.03", "title": "Техническа грешка, сгрешени балове на ученици? МОН ги поправя!"}
{"url": "https://www.dnes.bg/football/2018/07/03/syn-iadosa-kolumbiia-s-pyrvata-si-stranica.381174", "text": "Английският таблоид \"Сън\" не пропусна да ядоса съперника на Англия на 1/8финала на световното първенство – Колумбия с доста прокативна първа страница. \r\nВърху огромна снимка на голмайстора Хари Кейн, загърнат с английското знаме, има надпис, който определено не се понрави на колумбийците.  \r\n\"Трите лъва се изправят срещу нация, дала на света Шакира, страхотното кафе и … някои други неща. Ние обаче казваме - Давай Кейн\", пише вестникът. \r\n \r\nКолумбийците естествено са ядосани от намеците за връзката им с производството на кокаин, които се съдържат в израза \"и някои други неща\". \r\n \r\nОсвен това на английски призивът \"Давай Кейн\" (Go Kane) звучи доста близо до \"кокаин\", което не се хареса никак на южноамериканците и естествено те се надяват да отмъстят за това на терена тази вечер.\r\n \r\n", "date": "2018.07.03", "title": "\"Сън\" ядоса Колумбия с първата си страница"}
{"url": "https://www.dnes.bg/notifikacii/2018/07/03/sypruzi-ubili-ucheniia-v-plovdiv-otvlekli-go-prebili-go.381168", "text": "Двама съпрузи са задържани за жестокото убийство на преподавателя от Аграрния университет в Пловдив.\r\n70-годишният учен Стефан Нейков бе открит зверски пребит до входа на Военна болница в града късно снощи.\r\nТой е намерен в безпомощно състояние до автомобил. Минути след пристигането на Спешна помощ мъжът издъхнал.\r\nДвама съпрузи са заподозрени за жестокото убийство, съобщи TrafficNews.bg. Мъжът и жената са задържани и в момента ги разпитват в Криминална полиция.\n\n\n\r\nСпоред източници на изданието вчера вечерта съпрузите примамили Нейков като му устроили капан. Извели го с автомобил на безлюдно място, където му нанесли тежък побой. При побоя са използвали дървен кол. След това го върнали и изхвърлили тялото край Военна болница, където по-късно трупът е открит от минувачи.\rАвтомобилът, до който е намерено тялото, сив \"Фолксваген Поло\", е собсвеност на сина на Нейков.\r\nВсе още се уточняват мотивите за ужасното убийство, но според разследващите най-вероятно става дума за любовен триъгълник.\r\nТялото на мъжа е открито извън колата със следи от жесток побой.  Назначена е аутопсия, която ще даде точните причини за настъпването на  смъртта.\r\nПолицията води разследване, а случаят е под наблюдението на  Окръжна прокуратура.\r\nДоц. д-р Стефан Нейков и е преподавал \"Зеленчукопроизводство\" в Аграрен университет Пловдив, бил е и в Институт по растителни генетични ресурси \"К. Малков\" – Садово. Семеен е, има син, който също е преподавател в Садово.", "date": "2018.07.03", "title": "Съпрузи убили учения в Пловдив! Отвлекли го, пребили го..."}
{"url": "https://www.dnes.bg/obshtestvo/2018/07/03/gladna-stachka-20-ti-den-bosiia-sreshtu-knijkite-mente.381176", "text": "20-ти ден продължава гладната стачка на Николай Колев-Босия срещу фалшивите шофьорски книжки.\r\nПопулярният общественик прибягна до крайната мярка като част от борбата си срещу книжките менте, които водят до много жертви и ранени по пътищата.\r\nНа 20-ия ден днес шефката на парламента Цвета Караянчева му изпрати лекари.\n\n\n\r\n\"Като минала покрай ексцентричния общественик, на нея й се сторило, че той не е в добро състояние. Затова се обадила в Правителствена болница\", пише \"\".\r\nДокторите установили, че Босия е с ниско кръвно, което е нормално за човек на гладна стачка, но общото му състояние било добро.\r\r\n                    \r\n                    Лекарският екип предложил на гладуващия да му съдейства да се съвземе и освежи, но той отказал.\r\nБосия обяви, че започва безсрочна гладна стачка на 12 юни в знак на протест срещу това, че уволнени за корупция служители на Изпълнителната агенция \"Автомобилна администрация\" са възстановени на работа.\r\nТой написа и отворено писмо до Караянчева с искане за среща с нея и депутатите, за да сигнализира, че уволнени за корупция служители на \"Автомобилна администрация\" са върнати на работа.  ", "date": "2018.07.03", "title": "Гладна стачка 20-ти ден: Босия срещу книжките менте"}
{"url": "https://www.dnes.bg/crime/2018/07/03/buistvasht-germanec-potroshi-bankomat-na-zlatnite.381155", "text": "Германец потроши банкомат на морето, съобщават от \"\".\r\nТуристът разбил стъклото на машината в Златни пясъци и си тръгнал. Свидетели на случката сигнализирали в полицията.\r\n23-годишният мъж е открит малко по-късно и е задържан за денонощие в райнното управление в курорта.\r\nКогато полицията го открила, германецът не бил адекватен. Предполага се, че е бил пиян и не е успял да изтегли желаната сума от банковото устройство.\r\nТова го ядосало и той разбил стъклото на банкомата.", "date": "2018.07.03", "title": "Буйстващ германец потроши банкомат на Златните"}
{"url": "https://www.dnes.bg/akoshtete-vqrvaite/2018/07/03/kozirog-i-vodolei-tvyrdo-ne-koi-ne-si-podhojdat.381162", "text": "\r\n \r\nЛъвът е огън, ракът - воден знак, пълни противоположности. Лъвът иска да е под светлината на прожекторите и да се забавлява, а ракът мечтае за домашен уют и по-дълбока връзка. Лъвът е открит и прям и ще си каже всичко, когато е недоволен, което може много да засегне чувствителния рак - той приема всичко присърце. \r\n\r\n\r\n \r\nТук се сблъскват земята и въздуха. Като земен знак, козирогът е последователен и старателен. Прави планове, изпипва детайлите, всичко трябва да е предварително начертано и обсъдено. Водолеят е спонтанен, обича да се впуска в приключения, да не планира, а да действа на момента. Козирогът е практичен, иска да натрупа състояние, да създаде семейство, да му осигури добър живот. За водолеят това е скучна любов, той иска да го обичат лудо, диво и страстно. На тях не им пука за парите, къщата, секса, храната, просто търсят някой, който да разбира душата им и заедно да мечтаят. \r\n\r\n\r\n \r\nОтново земен и въздушен знак. Девата ще е практична, ще гледа реално на нещата, а близнаците ще витаят в облаците и ще се отдадат на мечтите. Те няма да искат да се застояват дълго на едно място, ще искат да се движат, да реализират идеите си. Девите също ще работят по сбъдване на желанията си, но техните мечти са да успеят в кариерата, да си създадат спокоен и хубав живот. Девата ще се умори от непостоянството на близнака, и от неговите нереалистични идеи. \r\n\r\n\r\n \r\nКато земен знак, телецът се нуждае от стабилност и лоялност. Нещо, което везните, въздушен знак, трудно ще дадат. Везните обичат да излизат и да се сприятеляват. И двата знака са много големи инати и не правят компромиси, което ще убие страстта. Може да се скарат за нещо съвсем незначително, като какъв цвят пердета да купят.\r\n\r\n", "date": "2018.07.03", "title": "Козирог и Водолей – твърдо не! Кои не си подхождат?"}
{"url": "https://www.dnes.bg/sofia/2018/07/03/hibridobusi-iz-sofiia-testovo-po-tramvai-10.381169", "text": "\n\r\nПървите хибридни автобуси в София тръгват по трамвайния марщрут на линия 10 - ТМ, който преминава през центъра на града, съобщават от телевизия .\r\nТестовете на новите превозни средства ще продължат 10 дни, за да могаг шофьорите да свикнат с технологията на управление.\n\r\nРазходът на гориво на хибридния автобус е два пъти по-нисък от този на нормален дизелов автобус , но са по-скъпи, казват от Столичната община.\r\nКметът Йорданка Фандъкова посочи, че покупката на новите превозни средства е заложена в програмата за подобряване качеството на въздуха.\r\r\n                    \r\n                    \"Вече имаме сключен договор за доставката на първите 20 електробуса, които очакваме да пристигнат до края на годината. Заедно с това в програмата, която приехме, е заложено и включването на хибридни автобуси\", каза още столичният кмет Йорданка Фандъкова.\r\nКъм момента новите превозни срества все още нямат поставени перфоратори за дупчене на билети.\r\nСтартирана е и процедура по сключването на договор за закупуване и доставка на нови 15+15 електробуса, които също ще бъдат включени активно в мрежата на градския транспорт, съобщават още от Столичната община.", "date": "2018.07.03", "title": "Хибридобуси из София – тестово по трамвай №10"}
