{"url": "https://www.dnes.bg/eu/2019/01/28/10-g-misteriia-prizrachen-samolet-izostaven-na-letishteto-v-madrid.400490", "text": "Хората често забравят какви ли не дребни неща – чадъри, пръстени, дори телефони. Но от десет години един \"призрачен самолет\" стои на летището в Мадрид и никой не се е върнал, за да си го потърси.\r\nМашината McDonnell Douglas MD-87 струва около 1 милион евро и може да побере 139 пътници.\r\nНо след като стои там от десетилетие, се предполага, че управата на летището има поне бегла идея какво да прави с него. Оказва се, че не е така.\r\nДо този момент не е ясно нито на кого е самолета, нито какво въобще прави там.\r\nМашината каца на Мадрид-Барахас през 2010 г. и  от тогава никой не идва да си я прибере. Не е ясно кога и кой е решил и е покрил с тиксо двигателите и пилотската му система. Отново действие, което остава мистерия.\r\n                    \n                    \n                Очевидно самолетът започва да пречи на работата на летището, тъй като преди седмица директорката на Мадрид-Барахас пусна официално съобщение в държавния вестник на Испания, което има за цел или да намери собственика на машината, или някой, който може да помогне с откриването му.\r\nСъобщението ще бъде публикувано в продължение на три месеца. Ако собственика на самолета бъде открит, то той ще трябва да плати огромна такса за паркинг и доста голям данък.\r\nАко от притежателя на MD-87 няма и следа обаче, машината ще бъде пусната на търг, а парите от нея ще отидат в държавната хазна.\r\nПроучване, проведено от испанския вестник El Pais показва, че самолетът вероятно принадлежи на фирмата Saicus Air, която го купува през 2010 година и фалира няколко месеца по-късно.\r\nИз цялото земно кълбо има множество самолетни гробища, които са препълнени с бездействащи машини, но е рядкост, те да бъдат забравяни на летищата.\r\nПоследния такъв случай е от 2015 година, когато три Boeing 747 бяха изоставени на летището на Куала Лумпур по различно време. Собствениците им така и не бяха намерени и две години по-късно, машините бяха нарязани на скрап.", "date": "2019.01.28", "title": "10 г. мистерия! \"Призрачен самолет\" изоставен на летището в Мадрид"}
{"url": "https://www.dnes.bg/usa/2019/01/28/spasiavaneto-na-nato-siurrealistichno-e-sasht-da-se-ottegli.400479", "text": "Една от водещите международни теми в американския и британския печат е бъдещето на НАТО и реакцията на страните членки на настояванията на президента на САЩ Доналд Тръмп за увеличаване на военните разходи.\n\r\n\"Ню Йорк таймс\" в статия, озаглавена \"Спасяването на НАТО\", изтъква, че идеята, че САЩ може да се оттеглят от пакта е сюрреалистична, защото тази организация вече седем десетилетия е основата на трансатлантическата стабилност и благоденствие. Изданието отбелязва, че НАТО продължава да държи хищническа Русия на разстояние и намалява опасността американски войници да се сражават отново на европейска земя. За да не позволят на президента Тръмп да се откаже от алианса, група сенатори републиканци и демократи внесоха законопроект, който задължава държавния глава да получи одобрение от две трети от Сената, за да \"преустанови, сложи край или оттегли американското членство в НАТО\", припомня всекидневникът. Ако президентът не се съобрази с това, законопроектът предвижда да му бъде забранено да използва федерални средства за напускане на НАТО, изтъква \"Ню Йорк таймс\".\n                    \n                    \n                \r\nАнализ по темата във в. \"Вашингтон пост\" е под заглавие \"Смятате, че харчим прекалено много за отбрана? Помислете отново\". Анализаторът посочва, че наистина американските военни разходи са равни на тези на 8-те държави, които се нареждат след САЩ, взети заедно, но аритметичните сравнения на разходите за военни цели са подвеждащи.\n\n\n\r\nОт една страна, публичната информация за реалните разходи на отделните държави не е задължително да е съвсем точна, а от друга, след Втората световна война САЩ поеха стратегическа отговорност да гарантират стабилността в Европа, Азия и Близкия изток. Нещо, което нито Русия, нито Китай са си поставили за задача. \n\r\nЗа 2016 г. САЩ са отделили за военни разходи 606 милиарда долара. Нареждащите се след тях 8 държави - също 606 милиарда, начело с Китай - 226 милиарда, Русия - 70 милиарда и Саудитска Арабия 61 милиарда. Следват Франция и Индия с по 56 милиарда, Великобритания - 54 милиарда, Япония - 42 милиарда и Германия - 41 милиарда долара. Това са данните, ако се приеме, че едни и същи неща струват еднакво в различните държави. Но това не е вярно. \n\r\nАко се вземе под внимание т. нар. паритет на покупателната способност, числата се променят и разходите на осемте държави след САЩ се удвояват - от 606 милиарда те стават 1,1 трилиона долара. Така разходите на Китай вече са 376 милиарда долара, а на Русия - 176 милиарда. Авторът заключава, че идеята, че САЩ харчат 7-8 пъти повече от потенциалните си врагове за отбрана, е абсурдна. Внушението, че Америка има такова военно надмощие, че вече може да си позволи съкращения на разходите, е погрешно и опасно. \"Вашингтон пост\" предупреждава, че нарастването на разходите вече се е свило драматично и според експерти САЩ изостават в сферата на ключови нови технологии, включително кибероръжията и изкуствения интелект.\n\r\n\"Политико\" отбелязва казаното вчера от генералния секретар на НАТО Йенс Столтенберг пред телевизия \"Фокс нюз\", че не очаква САЩ да напуснат алианса, в създаването на който са участвали. Столтенберг похвали президента Тръмп, че притиска останалите държави членки да увеличат военните си разходи.\r\nГенералният секретар каза, че Тръмп е отдаден на НАТО, но е необходимо справедливо споделяне на тежестта. Малко след телевизионното участие на Столтенберг, президентът на САЩ написа в Twitter, че генералният секретар на НАТО е признал, че благодарение на Тръмп НАТО \"е успяла да набере много повече средства от всякога от своите членове след много години на спад\".\n\r\n\"Това се нарича споделяне на товара. Също и повече единство. На демократите и фалшивите новини им харесва да представят обратното\", написа Тръмп.\n\r\nБританският в. \"Телеграф\" подчертава, че държавите от НАТО ще увеличат разходите си за отбрана със 100 милиарда долара именно в отговор на настояванията на Доналд Тръмп европейските съюзници да поемат по-голяма част от финансовата тежест.", "date": "2019.01.28", "title": "Спасяването на НАТО: Сюрреалистично е САЩ да се оттегли!"}
{"url": "https://www.dnes.bg/health/2019/01/28/ideia-pari-ot-dyrjavata-samo-za-bolnicite-bez-pechalbi.400541", "text": "Според директора на болница \"Света Екатерина“ проф. Генчо Начев не може всички частни болници да се поставят под общ знаменател. По думите му болниците не са равнопоставени и голяма част от частните болници не отговарят на определени изисквания, не спазват правила и не решават медицински проблеми наистина. \n\n\r\n\"Не са много частните болници, които поддържат 24-часова спешност седем дни в седмицата. Второто, което е, че в частните болници се извършва подбор на пациентите. Когато се вижда, че един пациент е тежък и разходът за неговото лечение ще надхвърли, това, което ще получат от Касата, той директно се насочва към друга болница, което не отказва прием\", обясни Генчо Начев в \"Денят ON AIR\".\n                    \n                    \n                \r\nТой е категоричен, че публичните средства трябва да се разпределят само сред болници, които нямат печалба. \n\r\nСпоред него така ще се намали броят на болниците и  контролът над тях ще стане по-адекватен.\n\r\n\"Трябва да се вземе решение на политическо ниво, с което да се каже \"да - дотук беше\". Националната здравна карта трябва да стане задължителна и въз основа на нея - тази болница, която дава най-добри условия, да спечели и да вземе договора с Касата\", коментира директорът на \"Света Екатерина“ пред \r\n \r\nНачев беше категоричен, че трябва да има контрол, който да се осъществява от експерти. Той сподели, че вече се прави анализ на дейността на няколко болници и има уверение, че до края на месеца ще започне да се анализира и дейността на инвазивните кардиологии.\n\r\nСлед като държавата подписа споразумение с университетска болница във Виена, стана ясно, че наши лекари ще бъдат изпращани там и ще бъдат обучавани да извършват белодробни трансплантации. \n\r\nОсвен това по 5 пациенти, нуждаещи се от операция, ще бъдат транспортирани всяка година там, докато нашите специалисти вече могат да ги извършват. Проф. Начев обясни, че това, което ние трябва да осигуряваме, са донори.\n\r\n\"Мисля, че има позитивен ход на виждането за донорството. Мисля, че много хора разбраха, че това е може би върхът на дарителството и се увериха, че не могат да стават спекулации с него и не може да бъде оставен човек да умре, за да му бъдат взети органите. Мисля, че топката е в нас - специалистите по отношение на организацията на тази дейност\", сподели проф. Начев.", "date": "2019.01.28", "title": "Идея - пари от държавата само за болниците без печалби!"}
{"url": "https://www.dnes.bg/rusia/2019/01/28/lavrov-turciia-i-siriia-s-obshta-operaciia-po-granicata-si.400525", "text": "Русия смята за възможно Турция и Сирия да се договорят за гарантирането на сигурността по общата си граница след изтеглянето на САЩ. Това заяви днес руският министър на външните работи Сергей Лавров на обща пресконференция с казахстанския си колега Бейбут Атамкулов, предаде ТАСС. \n\n\r\n\"Проблемът със сигурността на сирийско-турската граница се породи преди всичко заради решението на САЩ да изтеглят от тези региони лоялните към тях подразделения, специалните си сили, своите военни съветници\", каза Лавров. Той добави, че подобна ситуация безусловно изисква незабавни стъпки, за да не се допусне вакуум.\n\r\n\"Смятаме за напълно възможно Турция и Сирия да използват за тази цел споразумението от Адана между тях от 1998 г.\", каза руският министър. \"Както разбирам, преди дни сирийското правителство е направило изявление, в което говори за готовност да се работи на основата на това споразумение, за да бъде гарантиран режимът на сигурност по границата\", заяви той.\n                    \n                    \n                \r\nНа пресконференцията с казахстанския си колега Лавров добави, че Русия е готова да помогне да се затвърди доверието и взаимното разбирателство в Централна Азия.\n\r\n\"Приветствахме положителната динамика в отношенията между страните от Централна Азия, предприетите от тях стъпки за укрепване на доверието и взаимното разбирателство и за уреждане на натрупалите се въпроси\", каза Лавров. \"Разглеждаме подобни усилия като важен фактор за гарантирането на регионалната сигурност. Днес подчертахме готовността на Русия да съдейства активно за тези усилия\", добави той.\n\r\nАтамкулов каза, че отношенията между Русия и Казахстан имат голям потенциал за развитие.\r\n\"Уверено мога да заявя, че проверените във времето отношения между Казахстан и Русия имат значителен потенциал за по-нататъшно развитие, затова предстои много съвместна работа\", каза Атамкулов. \"Между страните ни има интензивен политически диалог, изградени са дълбоки икономически отношения, ефективно се развива сътрудничеството във всички сфери. Между нас практически няма въпроси, които да не биха могли да намерят решение на основата на конструктивен диалог\", допълни той.\n\r\nАтамкулов съобщи, че е обсъдил с Лавров резултатите от работата на Казахстан в Съвета за сигурност на ООН и аспектите на двустранните отношения. \"Ключови теми бяха въпросите от търговско-икономическото, инвестиционното, транспортно-транзитното, горивно-енергетическото и военно-техническото сътрудничество. Разгледахме въпроса за взаимодействието в комплекса Байконур, превърнал се в ярък пример за стратегическо партньорство между Казахстан и Русия\", каза министърът.\n\r\nТой подчерта, че казахстанското ръководство е поставило на министерството му задачата да активизира икономическата компонента в двустранните отношения.\r\nАтамкулов добави, че е поканил Лавров да посети Астана.", "date": "2019.01.28", "title": "Лавров: Турция и Сирия с обща операция по границата си"}
{"url": "https://www.dnes.bg/notifikacii/2019/01/28/opasnite-zlini-zatlystiavaneto-i-nedohranvaneto.400535", "text": "Затлъстяването, недохранването и климатичните промени са трите лица на една и съща заплаха за човечеството и трябва да се води борба с тях в целия свят, увериха специалисти, цитирани от Франс прес.\n\r\nТези три злини имат общи задвижващи механизми - силни търговски интереси, недостатъчен политически отговор и липса на мобилизация в обществото. \n\r\nВ резултат решенията също трябва да са общи, смятат специалисти от университета в Окланд, Нова Зеландия, университета \"Джордж Вашингтон\" в САЩ и Световната федерация за борба със затлъстяването.\n\r\nЗаключенията са въз основа на публикуваните неотдавна в сп. \"Лансет\" резултати от изследване за връзката между храненето и околната среда. Авторите на изследването препоръчват да се намали два пъти консумацията на червено месо и захар и да се удвои консумацията на плодове, зеленчуци и ядки, допълва БТА.\n                \n                \r\nВ нов доклад, над който са работили 43-има специалисти от 14 страни, се заключава, че през последните две десетилетия затлъстяването, недохранването и климатичните промени са преценявани поотделно и че мудността на политическите отговори е неприемлива. В доклада се посочва също, че производството на храни, земеделските политики, начините на транспорт и урбанизацията са отделни брънки в една и съща верига, която задушава човечеството и планетата.\n\r\nЗатлъстяването и недохранването вероятно ще бъдат повлияни значително от климатичните промени, отбелязват специалистите. Екстремни климатични феномени, като суша, могат да лишат от храна някои популации хора и същевременно да повишат цените на плодове и зеленчуци.", "date": "2019.01.28", "title": "Опасните злини: Затлъстяването и недохранването"}
{"url": "https://www.dnes.bg/politika/2019/01/28/tiasno-mu-na-radev-na-dondukov-2-iskal-da-upravliava.400542", "text": "Президентът Румен Радев разкритикува остро работата на правителството и парламента при отчета на втората година от мандата си. \n\n\r\nДържавният глава поиска радикална промяна на политическата среда и стила на управление и определи ситуацията у нас като \"критична\". \n\r\n\"Радев учи добре наизуст, но му липсва политически рефлекс. Добър играч е когато има режисиран сценарий. Това проличава в живата връзка с журналистите. Той иска да бъде политик, но няма политическата интуиция. Той анонсира политическия си проект. Изцяло ми прилича на Първанов с АБВ. Корупцията сега е продукт на прехода. Тя е болест на демокрацията. Радев постоянно прокламира тезите на Путин за ЕС, за САЩ. На БСП ѝ е много трудно да спадне към християнската консервативна руска идеология. Говорим за сблъсък на олигарси и доктрини в БСП\", отбеляза политологът Цветанка Андреева. \n                    \n                    \n                \r\n\"Напоследък президентът се заявява като алтернатива на управлението. Иска му се да бъде коректив не само от президентската трибуна. Той иска да управлява. Комисията, която с негов декрет ще се формира, има функцията на коректив. БСП е обективна към момента – не могат да надскочат електоралния таван от 900 000 гласа. Хората биха гласували за Радев, ако се появи с нова партия с хора, които преди това не са били в парламента. Това ще бъде задължително в ущърб на БСП. Клиентелизмът и шуробаджанащината са маниер на обществото ни от векове. Това няма да се промени със смяна на управлението. Който и да дойде на власт – ще виждаме същите неща\", категоричен бе политологът доц. Стойчо Стойчев. \n\r\nТемата на разговора в \"Денят ON AIR\" обхвана и малката коалиция в управлението \"Обединени патриоти\". Според Андреева те доказаха, че действат ефективно в предизборно време. \"Там проблемът е по-скоро кой да оглави дружината на войводите\", поясни още тя. \n\r\n\"Социологическите изследвания не могат да уловят, когато хората гласуват за партията, от която е работодателят им. От 2009 г. насам, ГЕРБ не пада под милион гласа, а БСП не се качва над 900 000 гласа. Тази разлика може да се стопи, ако се случи много тежък проблем за цялата държава. Това в момента не го наблюдаваме. В България много трудно някоя партия би продала жена за политик – това ни е манталитета\", добави доц. Стойчев пред . \r\n ", "date": "2019.01.28", "title": "Тясно му на Радев на \"Дондуков\" 2, искал да управлява "}
{"url": "https://www.dnes.bg/zvezdi/2019/01/28/megan-markyl-otkaza-mesceto-vyrna-se-kym-veganstvoto.400526", "text": "Меган Маркъл неочаквано стана веган. Съпругата на принц Хари напълно се отказа от хранене с продукти от животински произход, съобщава The Sun. \r\nИзданието се позовава на източник от Бъкингамския дворец. Освен това, херцогинята настоява и нейният съпруг принц Хари да се отнася по-внимателно към това, което яде.\r\n \r\nВнукът на кралица Елизабет се вслушва в съвета на възлюбената си и вече е изключил месото от дневното си меню, като не съжалява за това.\r\n \r\nМаркъл неведнъж се е застъпвала за правата на животните. Странното е само, че е решила да направи тази крачка в момент, в който очаква своето първо бебе.\r\n \r\nСпоред официалните данни, малкото ще се появи на този свят през април тази година. Все още не е съобщено какъв е полът на детето.\r\n\r\n\r\n ", "date": "2019.01.28", "title": "Меган Маркъл отказа месцето, върна се към веганството"}
{"url": "https://www.dnes.bg/notifikacii/2019/01/28/biznesyt-ne-haresa-koncepciiata-za-spiashtite-akcii.400543", "text": "Правителството представи концепция за \"спящите акции\". Според нея всеки собственик на акции да ги прехвърли към избран от него инвеститор в рамките на една година. Ако не го направи, спящите книжа автоматично ще отидат в специално създаден фонд. \n\n Собствеността като дял във фонда ще се пази 5 години. Но ако и след това собственикът не си ги потърси, парите му ще се национализират и ще отидат в Сребърния фонд.\n\r\nПредседателят на Асоциацията на индустриалния капитал в България Васил Велев коментира пред , че в концепцията се тръгва от грешна презумция, че акциите непременно трябва да се махнат от регистъра. По неговите думи в момента за поддръжката на този регистър плащат предприятията, а на гражданите не им струва нищо.\n                \n                \r\n\"Ако гражданите ги преместят в регистър Б към инвестиционен посредник, те вече ще дължат такси за тяхното съхранение, което е в техен ущърб. Ако не ги преместят, според концепцията ще бъдат иззети. Това е разпореждане с чужда собственост. Ако това предложение се реализира, би довело до ощетяване на близо 3 млн. души\", смята Васил Велев.\n\r\nВ момента таксите, които трябва да се платят за прехвърляне на акциите, често пъти са по-големи или колкото тяхната стойност.\n\r\n\"Това, което ние посочваме като решение, е да се облекчи и поевтини управлението и унаследяването на тези акции трябва да е безплатно. Управлението на тези акции трябва да може да се извършва дистанционно\", обясни експертът в \"Денят ON AIR\".\n\r\nПо думите му голяма част от притежателите на акции са мигранти и няма да се върнат, за да прехвърлят акциите си от регистър А в регистър Б.\n\r\n\"Няма как държавата национализирайки, да произведе добри корпоративни практики\", категоричен е експертът.", "date": "2019.01.28", "title": "Бизнесът не хареса концепцията за \"спящите акции\""}
{"url": "https://www.dnes.bg/politika/2019/01/28/vyvejdame-evroto-a-koga-ne-zavisi-ot-izborite.400537", "text": "Според финансовия министър Владислав Горанов дори и да има предсрочни избори те няма да се отразят на сроковете за приемане на еврото.\n\r\n\"Сроковете могат да бъдат променени само ако ангажиментите, които сме поели за промени в законодателството и за тясно сътрудничество в банковия надзор, не бъдат спазени. Сегашното правителство е изявило желание това да се случи, но евентуално друго правителство може да желае друго\", обясни то, цитиран от БТА.\n\n\n\r\nГоранов все пак допълни, че ако обаче за известно време няма парламент и това не даде възможност за законодателни решения, все пак е възможно да се отдалечим от приемането на еврото.\n                    \n                    \n                \r\n\"Чух заявки от Левицата, че не трябва да се бърза с еврото и в този смисъл, политически рискове пред този процес винаги може да има\", допълни той.\n\r\nПо повод думите на президента Румен Радев от днес, че има срив в инвестициите, Горанов отсече, че те не само не са се сринали, а и растат.\n\r\n Според него тава се вижда с новите производствени предприятия.\n\r\n\"За съжаление, не отива на високопоставени политици да се подвеждат по сравнението на неокончателни с окончателни данни от статистиката, каза финансовият министър. Когато излязат окончателните данни за 2018 година ще се види, че инвестициите не само не са се сринали, но са и нараснали, така както през 2017 година са се увеличили спрямо 2016 година\", добави Горанов. \n\r\nФинансовият министър смята, че очевидно с думите си, че са нужни предсрочни избори, държавният глава заявява, че не одобрява сегашното правителство.\n\r\n\"Аз обаче мога да кажа много добри неща за сегашното правителство - като например, увеличението с 30 процента на Брутния вътрешен продукт за последните няколко години, имаме 40 процента повече данъчни приходи в бюджета и увеличение с 50 процента на минималната работна заплата и то до края на 2018 година. Това са все неща в полза на хората, но всеки има право на политическа позиция. Единственото което е сигурно е, че президентът има право на подобен коментар\", каза Горанов.\n\r\nТой увери, че няма нито един лев в разходната част на бюджета, който да надхвърля гласуваните със закона за държавния бюджет разходи.\n\r\n\"Не от вчера правителството има право да размества отделни разходи в бюджета - това го имаше и в закона за бюджета от 1996 година и тогава дори не се искаше решение на МС, а ставаше само с подпис на министър на финансите\", каза Горанов.\n\r\n\"С решение на първото правителство на Бойко Борисов приехме закон за публичните финанси и това се вменява в задължение на правителството\", уточни той. \n\r\nЗапитан за коментар за обвиненията от страна на президента за непрозрачност при избора на изпълнител на определени поръчки, по точно за изтребителите Ф16, Горанов каза, че изборът на Локхийд Мартин /производител на бойната машина/ е бил възможно най-прозрачен - с дебат и с решение в парламента. \n\r\n\"Друг е въпросът дали по какъв начин се вижда това от отделните заинтересовани стани, добави той . Ако гледате днес отчета на президента - думата \"изтребители\" фигурира много повече от думата \"политика\" и думата \"доход\", посочи финансовият министър.", "date": "2019.01.28", "title": "Въвеждаме еврото, а кога? Не зависи от изборите!"}
{"url": "https://www.dnes.bg/obshtestvo/2019/01/28/ne-ne-e-na-shega-tova-sa-portokal-portokalov-marulka-slaninkova.400521", "text": "Според Единната система за гражданска регистрация и административно обслужване на населението (ЕСГРАОН) в България съществуват най-различни лични имена, пише в. \"Монитор\". \n\r\nЕто някои от нетрадиционните: \n\r\n\r\nАвтономка Торимацова\r\nАвтономка Шестакова\r\nАнна Кокошкова\r\nАфрикан СимеоновБосилчо Кърков\r\nБратухчо Въчев Братухчев\r\nБрилянт Иванов\r\nБукетка Градинарова\r\nБуря Куртакова\r\nВаньоздрав Яназов\r\nВеликан Тодоров\r\nВеселазасмяна Тодорова\r\nВинету Келешев\r\nГенчо Бърборков\r\nГеорги Дришльов\r\nГеорги Макаронски\r\nГита Пътечкова\r\nГрафиня Скринска\r\nГуца Контопишева\r\nГъргурин Китов\r\nГьончо Горчев Гьоков\r\nДелчо Кукуряшков\r\nДжанка Таралингова\r\nДойничка Многознаева\r\nЕвроп Европов Кирилов\r\nЕтко Хвърчилков\r\nЕфремилия Сопаджиева\r\nЖана-Дарк Илиева\r\nЗлатохрист Месаров\r\nИдеал Тухчиев\r\nИзгрев Топков\r\nИзографил Яков\r\nИконом Иликьов\r\nИсперих Бурханларски\r\nИспиридон Вражалски\r\nКасиер Бранков\r\nКимирсен Зенгинов\r\nКинче Кривошапкова\r\nКокона Катърова\r\nКуцар Фенеров\r\nЛ\r\nЛаскар Възвъзов\r\nЛевент Кьоров\r\nЛимонка Крушовска\r\nЛука и Лушка Тъпанарови\r\nМарулка Сланинкова\r\nМенто Ментешев\r\nМечтати Андонов\r\nМочо Мочев\r\nМучачо Младенов\r\nНадежден Тошев\r\nНана Певецова\r\nНягул Тумангелов\r\nОбретен Негрилов\r\nОлимпия Първанова\r\nПаганини Канчин\r\nПартизан Миленков\r\nПатко Патков\r\nПатьо Пондьов Бътовски\r\nПатьо Самоходов\r\nПаун Четрафилски\r\nПаца Пачаръзка\r\nПацка Куртажова\r\nПеперудка Йоткова\r\nПерко Смърдански\r\nПетилетка Пенджакова\r\nПлутон Вакрилов\r\nПортокал Портокалов\r\nПульо Пулев\r\nРад Манавски\r\nРайна Точева-Клопова\r\nСалфетка Габровлиева\r\nСамолетка Първанова\r\nСемка Пройкова\r\nСимфония Младенова\r\nСлавка Кочеткова\r\nСолидар Кесьов\r\nСпасител Златков\r\nСтадион Колев\r\nСтанетко Пикянски\r\nСтенограф Николов\r\nСтихия Балканска\r\nСтолетник Стойков\r\nСтоман Каракашев\r\nСтоян-Клод Чуканов\r\nСърнела Докова\r\nТашо Мераков\r\nТелефонка Негритова Коритарова\r\nТинтява Мустакова\r\nТитко Педалов\r\nТодор Тъпчилещов\r\nТонет Въртунински\r\nТрендафил Кукуригов\r\nТрендафил Юрганчев\r\nТрифон Клатикрушев\r\nТрошка Пръндачка\r\nТрудолюб Монтянов\r\nУнчо Топчийски\r\nУтеха Яркова\r\nФото Костов\r\nФранчешко Колипатков\r\nХамомилия Васовa\r\nХаралампи Чукчуков\r\nХрабър Геройски\r\nХрабър Кобиларов\r\nХристо Лимонадов\r\nЦоликофер Недялков\r\nЧерешка Червенкова\r\nШумейкър Йорданов\r\nШунка Сапунджиева\r\nЩильон Щърбов\r\nЩраус Занов\r\nЯгода Вампирска", "date": "2019.01.28", "title": "Не, не е на шега, това са: Портокал Портокалов, Марулка Сланинкова..."}
{"url": "https://www.dnes.bg/obshtestvo/2019/01/28/gdpr-ski-vylneniia-jalbite-kym-kzld-sa-skochili-troino.400538", "text": "Почти тройно са се увеличили жалбите за злоупотреби с личните данни след влизането в сила на Европейския регламент за защита на личните данни. В края на миналата година в КЗЛД са постъпили над 800 жалби на потребители, а това е очакван отзвук след сериозната разяснителна кампания във връзка с GDPR. \n\n\r\nЕвропейският регламент промени значително начина, по който редица големи компании възприемаха личната информация на своите потребители. Впоследствие това доведе и до огромни санкции за технологичните гиганти. \n\r\nОколо 80% от жалбите за изминалата година са били основателни, но има и такива, които показва неразбиране в обществото - например къде да се потърси помощ при документни измами. От какво се оплакваме най-често - коментар в предаването “Директно” по телевизия  на Венцислав Караджов, председател на КЗЛД и Юлия Пригонча, председател на управителния съвет.\n                    \n                    \n                \r\n\"Най-честите оплаквания са за това, че дружествата, които предоставят различни комунални услуги, когато не е извършено съвременно плащане, наемат колекторни фирми\", заяви Караджов. \n\r\nПо думите му гражданите считат, че където е изтекла погасителната давност, администраторът – т.е. фирмата, няма право повече да им обработва личните данни. Но ние не се произнасяме за давност, а дали администраторът има право да им обработва данните, а той има, защото има интерес да възстанови тези средства, които е изразходил, за да им предостави услугата.", "date": "2019.01.28", "title": "GDPR-ски вълнения: Жалбите към КЗЛД са скочили тройно"}
{"url": "https://www.dnes.bg/notifikacii/2019/01/28/dvoinata-igra-na-orban-memorial-za-holokosta-razgnevi-ungarcite.400515", "text": "Нов мемориал на Холокоста разделя еврейската общност в Будапеща заради подозрения, че чрез него премиерът Виктор Орбан се опитва да омаловажи ролята на унгарците в Шоа.\n\r\n\"Къщата на съдбите\", помещаваща се в бивша жп гара, където струпани \"конски\" вагони напомнят за депортирането на стотици хиляди унгарски евреи през 1944 г., е завършен през 2015 г. \n\r\nДържавата е инвестирала в него 24 милиона евро. Но той така и не отвори врати, тъй като главната унгарска еврейска организация Мажихиш - Федерация на унгарските евреи, и международни експерти изразиха недоверие към нейния научен съвет, който включваше и представител на мемориала Яд Вашем, пише БТА.\n                Поводът - \"сериозни съмнения какво ще е историческото послание, което институцията носи\", обясни пред АФП председателят на Мажихиш\" Андраш Хейслер преди Международния ден на ООН в памет на жертвите на Холокоста.\n\r\nОколо 600 000 унгарски евреи са загинали в нацистките лагери, депортирани за няколко месеца, благодарение и на усърдието на унгарската администрация и полиция. Още през 1920 г. страната приема първия антисемитски закон в Европа между двете войни - по инициатива на адмирал Хорти, който става съюзник на Хитлер и остава на власт до 1944 г. Обаче почестите, които Орбан отдава на Хорти, и откриването през 2014 г. на паметник, който представя Унгария като невинна жертва на нацизма, са породили страхове. Дали музеят няма да представи мъгляв исторически разказ или да омаловажи участието на страната в Холокоста?\n\r\nОрбан, който се представя като първия бастион в Европа срещу \"мюсюлманското нашествие\", през последните години порави многобройни жестове за сближаване с израелския министър-председател Бенямин Нетаняху, когото посрещна през 2017 г. в Будапеща, а после посети Ерусалим миналото лято. В същото време обаче той организира широка кампания срещу американския финансист от унгарски произход Джордж Сорос, осъдена от Световния еврейски конгрес заради антисемитски акценти.\n\r\n\"Орбан играе двойна игра с еврейската общност, като същевременно угажда на националистическите чувства\" на своя електорат. Той е популист, който се стреми да събере максимален брой гласове, като изпраща сигнали към крайнодесните\", смята историкът Кристиан Унгвар.\n\r\nИзборът на една приближена на Орбан - Мария Шмид, за да проектира и управлява музея, потвърди страховете. Тази историчка на практика вече ръководи \"Дома на терора\" - спорен будапещенски музей, който според критиците приравнява комунистическите престъпления с тези на нацизма.\n\r\n\"Всички са съгласни, че тя не е авторитетен учен и се страхуват от нейните идеи и странните й исторически ракурси\", смята Хейслер.\n\r\nВ публикация през ноември, редактирана от Шмид, председателят на Мажихиш беше изобразен заобиколен от облак банкови книжа - изображения с антисемитски конотации..\r\nВъпреки всичко това Будапеща, която официално е обявила политика на \"нулева толeрантност\" срещу антисемитизма, се защитава, че проявява добра воля по отношение на еврейската общност в Унгария, най-голямата в Централна Европа със 100 000 членове. Правителството отбелязва по-специално поставеното ударение върху Холокоста в учебните програми. Както и инвестициите за ремонт и поддръжка на многобройните синагоги и еврейски гробища.\n\r\nВ опит да намери изход от задънената улица с музея, през септември то обяви, че прехвърля собствеността му на миноритарна еврейска организация - Обединена унгарска еврейска конгрегация (EMIH), свързана с ортодоксалното движение Хабад. Нейният ръководител равин Шломо Ковеш подчертава образователната роля, която трябва да играе музеят, който той се надява да привлича \"над 100 000 ученици годишно\".\n\r\n\"Днешните деца не знаят за Холокоста, включително еврейските деца. Те трябва да бъдат разтърсени и извадени от апатията\", каза той за АФП.\n\r\nНовата концепция на музея \"ще отразява вярно историята\" и институцията ще бъде управлявана по независим от правителството начин\", уверява той.\n\r\nМакар че правителството иска музеят да отвори врати от тази пролет, това едва ли ще се случи преди 2020 г., признава Ковеш.\n\r\nСпоред Кристиан Унгвар би било по-добре Будапеща да инвестира в съществуващия еврейски музей, вместо да упорства в създаването на една спорна структура. \"Няма нужда от два музея на Холокоста в един град\", смята той.", "date": "2019.01.28", "title": "Двойната игра на Орбан: Мемориал за холокоста разгневи унгарците"}
{"url": "https://www.dnes.bg/stranata/2019/01/28/20-godishen-obra-i-ostavi-jena-v-bezpomoshtno-systoianie.400511", "text": "20-годишен е задържан от полицията заради извършен грабеж. Мъжът е нападнал и обрал 39-годишна жена. \n\r\nПрестъплението станало на 26-ти януари, когато в полицията постъпил сигнал за човек в безпомощно състояние в с. Буковлък. На място веднага били изпратени екипи на МВР, а жената е била транспортирана до болницата в Плевен.\r\nЖената е била прегледана от медицински екип и е била освободена за домашно лечение.  Пред властите пострадалата разказала, че била на гости в селото, а когато се прибирала, била нападната на улицата от неизвестен мъж, който откраднал мобилния и телефон и таблета и.\r\nИзвършителят на кражбата бил установен малко по-късно, съобщават от .\r\n                    \n                    \n                Оказало се, че обиржидята е 20-годишен мъж от селото. Той е бил задържан за 24 часа.\r\nВещите са били предадени с протокол. По случая е уведомен прокурор от Плевен.\r\nНаказанието за подобно престъпление е лишаване от свобода за период от три до десет години. Разследващите полицаи продължават работа по случая. \n\r\n ", "date": "2019.01.28", "title": "20-годишен обра и остави жена в безпомощно състояние"}
{"url": "https://www.dnes.bg/balkani/2019/01/28/zaradi-mira-na-balkanite-cipras-i-zaev-nominirani-za-nobel.400539", "text": "Лауреатката на Нобелова награда за мир Уидед Бушамауи е номинирала официално премиерите на Гърция и Република Македония Алексис Ципрас и Зоран Заев за Нобеловата награда за мир за 2019 г., съобщи днес МИА, цитирана от БТА. \n\n\n\n\r\nВ писмо до македонския министър-председател Зоран Заев Бушамауи го е уведомила, че той и гръцкият му колега Ципрас са официално номинирани за това, че са осигурили \"модел на мирни и конструктивни решения на двустранни и многостранни разногласия между съседни държави, които могат да служат за пример на Балканите и в по-широкия регион\".\n\r\n\"Ратифицирането на Споразумението (от Преспа) от двете страни\", пише Бушамауи, \"е доказателство , че диалогът, позитивната енергия, космополитността, решимостта и добросъседските отношения са съществено важни за разрешаването на всякакви проблеми, независимо от националистическия натиск от двете страни\".\n                    \n                    \n                \r\nНобеловата лауреатка окачествява постигнатото като \"проява на смелост\", като по думите й това насърчава диалога и доверието и създава здрава основа за бъдещо сътрудничество между Република Северна Македония и Гърция в рамките на международните организации.\n\r\nВ събота Удо Булман, председател на Групата на Прогресивния алианс на социалистите и демократите в Европейския парламент, Ска Келер, съпредседател на групата на Зелените/Европейски свободен алианс и Габриеле Цимер от Европейската обединена левица/Северна зелена левица също номинираха двамата премиери за Нобелова награда за мир, напомня МИА.\n\r\n ", "date": "2019.01.28", "title": "Заради мира на Балканите Ципрас и Заев номинирани за Нобел "}
{"url": "https://www.dnes.bg/politika/2019/01/28/taino-bylgariia-kupi-unikalen-portret-na-batenberg-na-tyrg.400540", "text": "Българската държава, чрез министъра на културата, откупи портрет и ценни предмети, принадлежали на княз Александър I Батенберг, на търг, организиран от аукционна къща в австрийската столица Виена. \n\r\n\"Беше страхотна емоция. Всички сме в голяма еуфория. Огромна благодарност към премиера Бойко Борисов и министър Горанов“, коментира след приключването на наддаването ресорният Боил Банов, на което той присъства лично. \n\r\nМинистърът отбеляза, че на тях дължи и тактиката да не се оповестява участието на държавата в търга предварително. \n\r\nВиенската аукционна къща \"Доротеум\" поиска първоначална цена за портрета на княз Александър I Батенберг между 12 000 и 15 000 евро. \n                    \n                    \n                \r\nКартината е с размери 157 х 100 см и представя българския княз в униформа с медали. Рамката на портрета е с позлатена дървена резба, украсена със скиптър и императорско кълбо. \n\r\n\"Беше важно да придобием тези ценности за българската държавност, но беше важно това да се случи и на разумна цена“, обясни Боил Банов, цитиран от пресцентъра на МК.\n\r\nОсвен  най-известният оригинален портрет на Княза с царски инсигнии от художника Карл Дилиц, той е купил и три подноса, дарени от жителите на Русе, Ловеч и Берковица по повод началните години на неговото управление. \n\r\nПрез 2019 г. се навършват 140 години от избирането на Александър Батенберг от Великото Народно събрание за княз на България.\r\n ", "date": "2019.01.28", "title": "Тайно България купи уникален портрет на Батенберг на търг "}
{"url": "https://www.dnes.bg/balkani/2019/01/28/nesyvmestimite-prizvaniia-turchinyt-ahmet-imamyt-koito-sviri-rok.400488", "text": "\r\nАхмет Тюзер е местният имам в турското село Пинарбашъ. Според турския Дианет обаче той няма право да служи и Ахмет не получава заплата, въпреки че продължава да изпълнява задълженията си на духовен водач.\r\n\n\r\nНесъвместимото му с ислямските традиции поведение. А именно - Ахмет обича да свири рок.\r\n\"Това нямаше да се случи, ако онези, които ме обвиняват, ме бяха поканили в Анкара, за да видят какво мисля, в какво вярвам и какви визии и цели имам\", обяснява Ахмет пред \"\".\r\n                    \n                    \n                Той допълва, че за съжаление много хора не разбират правото за универсалния ислям.\r\nПроблемът му е, че той обича анадолския рок и е познат в Турция като \"имамът рокаджия\" и така си навлича гнева на Дианета, турската дирекция по вероизповеданията.\r\nСлед концерт на Ахмет от дирекцията изпратили човек, който да го разпита. Миналата година пък друг концерт станал повод Дианета директно да го отстрани.\r\nХората обаче смятат, че имамът е уволнен несправедливо.\r\n\"Когато имамът си върши добре работата, не би трябвало да има проблем, а той си я върши добре! Музиката е неговото хоби, със същия успех можеше да се интересува от гмуркане\", споделя жена пред изданието.", "date": "2019.01.28", "title": "Несъвместимите призвания: Турчинът Ахмет – имамът, който свири рок!"}
{"url": "https://www.dnes.bg/obshtestvo/2019/01/28/bejanci-kvoti-zastrashena-li-e-bylgarskata-identichnost.400506", "text": "Когато става дума за отхвърлянето на бежанци, българското правителство може да разчита на широк обществен консенсус, отбелязва авторът на публикацията в Дойчландфунк Мирко Шваниц. Той пояснява: \"Напомняйки за 500-годишното османско владичество, политиците отдавна предупреждават за някаква нова, мюсюлманска опасност, с което подклаждат прастарите страхове на българите.\"\r\nШваниц добавя, че много творци подкрепят тази гледна точка и цитира писателя и драматург Александър Секулов, който казва следното: \"Вярвахме, че след края на социализма ще живеем в една различна Европа. Но начинът, по който се постъпи по отношение на разпределянето на бежанците, показа, че нашето днес не е нищо друго освен мутирал вариант на социалистическо планиране.\"\r\n                    \n                    \n                Според автора на статията, изявите на българските интелектуалци в различни телевизионни дискусии и в печата пораждат впечатлението, че българите не се чувстват като равноправни европейци. Изявления като тези на Секулов подклаждат едно нарастващо антиевропейско настроение в обществото, коментира Шваниц и цитира още едно изказване на Секулов: \"Германия и Франция като големи икономически сили изсмукват по-малките икономики и крадат нашия биологичен потенциал. Потисканата от г-жа Меркел национална идентичност представлява грях. На всичкото отгоре тя покани голям брой мохамедани в Германия, а тръгвайки за там тази тълпа прегази 15 страни\", пише \"Дойче веле\".\n\r\nМирко Шваниц е разговарял с кураторката Светлана Куюмджиева, която е артистичен директор на \"Пловдив 2019\". Тя изразява загриженост от това, че именити творци като Секулов често пъти възприемат безкритично терминологията на европейските популисти. Куюмджиева казва още: \"За съжаление, болшинството от днешните български творци не се включва в политическите дебати на съвремието.\" Тези творци, според нея, размишляват твърде рядко над истинските проблеми на обществото и много по-рядко от останалите творци в Източна Европа проявяват активен социален и политически ангажимент.\n\r\n\n\r\nСъщото мнение споделя и писателят Георги Господинов, който казва: \"Има ясни белези за това, че българската култура се изолира от Европа. Тя е толкова погълната от самата себе си, че процесите на дезинтеграция в Европа изобщо не я интересуват. Възможно е подобно явление да се наблюдава и другаде в Европа, но процесът в момента се наблюдава най-ясно именно в българските културни среди.\", пише свой анализ .\n\r\nНай-лошата последица от това, според Господинов, е фактът, че въпросните интелектуалци на практика стимулират националистически и популистки тенденции. Ето какво казва още писателят пред Дойчландфунк: \"Расте броят на национално-историческите и дори националистически романи. Множат се и гласовете срещу чужденците, ромите и останалите малцинства. Има тенденция на засилващ се антихуманизъм. Смятам, че отговорността на писателя в подобна ситуация е да дава думата на онези, чиито гласове са потискани, и да разказва историите на онези, които мнозинството би предпочело изобщо да не слуша. Длъжни сме да покажем границата, отвъд която всичко човешко започва да се руши.\"\r\n \r\n \r\n", "date": "2019.01.28", "title": "Бежанци, квоти... Застрашена ли е българската идентичност? "}
{"url": "https://www.dnes.bg/tenis/2019/01/28/grigor-dimitrov-prodyljava-da-pada-veche-e-24-ti.400514", "text": "Най-добрият български тенисист Григор Димитров отстъпи на 24-ото място в световната ранглиста на АТП. \r\nХасковлията отпадна в четвъртия кръг на Откритото първенство на Австралия и загуби позиции в класацията, като активът му е 1620 точки.\r\n \r\nЛидер остава шампионът от Аустрелиън оупън Новак Джокович с 10955 точки, следван от Рафаел Надал (Испания) с 8320 точки и Александър Зверев с 6475. \r\n \r\nБившият номер 1 Роджър Федерер, който загуби в четвъртия кръг от Стефанос Циципас в Мелбърн, отстъпи на шеста позиция. \r\n \r\n\r\n \r\n1 (1). Новак Джокович (Сърбия) 10955 точки\r\n2 (2). Рафаел Надал (Испания) 8320 точки\r\n3 (4). Александър Зверев (Германия) 6475 точки\r\n4 (5). Хуан-Мартин дел Потро (Аржентина) 5060 точки\r\n5 (6). Кевин Андерсон (Южна Африка) 4845 точки\r\n6 (3). Роджър Федерер (Швейцария) 4600 точки\r\n7 (9). Кей Нишикори (Япония) 4110 точки\r\n8 (8). Доминик Тийм (Австрия) 3960 точки\r\n9 (10). Джон Изнър (САЩ) 3155 точки\r\n10 (7). Марин Чилич (Хърватия) 3140 точки\r\n \r\n\r\n24. (21) Григор Димитров (България) 1610 точки\r\n333. (333) Димитър Кузманов 76 точки\r\n482. (481) Александър Лазов 13 точки \r\n \r\n", "date": "2019.01.28", "title": "Григор Димитров продължава да пада, вече е 24-ти"}
{"url": "https://www.dnes.bg/sofia/2019/01/28/skeitbordisti-na-pricel-sdvr-gotovi-s-plan-za-globi.400508", "text": "Ръководството на СДВР ще пусне указания какво е каскада и къде не може да се кара скейтборд в София. Това се договориха на съвместно заседание общинските съветници от комисията по обществен ред и шефът на СДВР старши комисар Георги Хаджиев, съобщава \"\".\n\n\r\nПричината за срещата са случаите на глобени скейтбордисти, защото карали бордове в градината пред НДК с мотив за нарушение на новата наредба за обществения ред.\n\r\n“В наредбата има член, който забранява каскадите върху пейки, огради, бордове на фонтани и детски площадки. Никъде не е написано, че карането на скейтборд е забранено. Мисля, че текстът е напълно ясен”, обясни шефът на комисията по обществен ред Иван Илиев.\n                    \n                    \n                \r\nШефът на СДВР отговори, че в текста има неясноти - посочени са “и други места”, които не са уточнени, а какво точно е каскада било въпрос на преценка. Хаджиев добави, че при подаден сигнал полицаите са длъжни да реагират. Основно сигналите подавали търговци от подлеза. Имало обаче и оплаквания за каране на бордове по “Витошка”, ул. “Раковски” и дори в “Младост”.\n\r\n“Имат ли право в пешеходен подлез всеки ден по 20 човека да карат часове наред? Шумът е невъобразим, всички плочки са изпочупени, кошчетата - също”, оплака се Дафина Атанасова, представител на търговците от подлеза на НДК.\n\r\nОбщината е готова с 3 места за изграждане на скейт площадки - зад Паметника на Съветската армия, парка зад х-л “Хилтън” и в Северния парк.\n\r\nВече сме подали идеен проект за Княжевската градина, каза Делян Стефанов от “София скейт сити”.\n\r\nНапролет общинарите и СДВР ще имат ново заседание, за да анализират дали указанията към полицаите са достатъчни за решаване на проблема.", "date": "2019.01.28", "title": "Скейтбордисти на прицел! СДВР готови с план за глоби"}
{"url": "https://www.dnes.bg/stranata/2019/01/28/glutnica-chakali-be-razgromena-ot-lovci.400507", "text": "Тежък разгром на хищниците в равнината \"Златия\" нанесе ловната дружинка на северозападното село Игнатово. Само за ден стрелците повалиха 16 чакала и спасиха десетки птици и зайци от набезите на зверовете. Четата от Игнатово заедно с гости – общо 20 души, излязла в неделя на лов за фазани.\n\r\nВ тръстиките и гъсталаците край язовир \"Липница\" обаче ловджиите се натъкнали на цяло сборище чакали. \"Решихме да прекратим търсенето на птици и да се заемем с хищниците\", сподели шефът на дружинката Васил Борисов.\n\r\nЛовците обградили храсталаците и горичките и започнали тоталното им прочистване, съобщава в. \"Труд\". След пет гонки и няколко часа стрелба като във военна операция на полесражението останали 16 ликвидирани чакали.\n                    \n                    \n                \r\n\"Имаше поне още 2-3 паднали, но не можахме да ги открием в драките\", каза Борисов. Най-много хищници – пет, покосил синът на председателя Николай Василев. В стрелбата участвала и една дама – Ана Василева, която ловува заедно със съпруга си Юлиян Василев.\n\r\n\"Районът е пълен с хищници, които нанасят големи загуби на кроткия дивеч – фазани, яребици и зайци. Нападат и сърни. Чакалите са най-много, но има и вълци. Затова в средата на февруари ще организираме хайка на всички дружинки в равнината \"Златия\". Трябва да прочистим полетата си преди пролетното разселване на фазани\", заяви ловният надзирател Бранимир Видин. \n\r\nМиналата година дружинката в Игнатово пусна на свобода 80 фазана, а в близките седмици ще разсели още 60 от красивите птици.", "date": "2019.01.28", "title": "Глутница чакали бе разгромена от... ловци"}
{"url": "https://www.dnes.bg/sofia/2019/01/28/goranov-priemame-evroto-prez-2022-godina.400519", "text": "\n\"Най-оптимистичната заявка България да премине към еврото е от 1 януари 2022 г.\", заяви финансовият министър Владислав Горанов по време на разговор с гражданите, организиран от Европейската комисия в София. В него участва и вицепрезидентът на Европейската комисия, отговарящ за еврото Валдис Домбровскис.\n\n\r\n\r\nСпоред Горанов подготовката за влизането в чакалнята на еврото върви по план, и ако страните членки и Европейската централна банка (ЕЦБ) са доволни от течащите в момента проверки, ще получим покана през лятото.\n\r\nЗаради валутния си борд България няма да има нужда да изчаква в чакалнята повече от минималните 2 г, тъй като курсът й е фиксиран спрямо европейската валута, затова тя ще може бързо да излезе от нея и да възприеме еврото.\n                    \n                    \n                \r\nГоранов съобщи, че вече са избрани външните одитори, които ще направят оценка на стабилността на шесте най-големи български за ЕЦБ. Определени са експертите и са заделени пари за стрес тестовете. Финансовият министър получил уверения от Брюксел, че те ще приключат навреме до лятото и решението дали да се допусне България до валутно-обменния механизъм ще може да бъде предложено за гласуване на министрите от Еврозоната преди лятната ваканция.\n\r\nСпоред финансовия министър в момента няма други проблеми \"освен недодялания скептицизъм на някои анализатори\" и ниската самооценка на скептици в България. \"Не виждам други трудности. Всичко останало върви добре\", посочи той.\n\r\nФинансовият министър отхвърли съмненията, че приемането на еврото ще оскъпи допълнително живота и ще засили бедността.\n\r\nГоранов посочи, че преминаването към европейската валута е \"шок, който може да бъде управляван и има достатъчно механизми за минимализирането на подобни рискове\".\r\n\"Такива цени (по-високи) са очаквани, но те ще са свързани повече с конвергенцията на доходите, като промените в цените ще следват от тях\", посочи Горанов.\n\r\nТой добави, че не става дума за \"инфлационни процеси, дължащи се на спекула, а за естествени процеси\".\n\r\nВалдис Домбровскис изрази подобно мнение, като посочи, че в трите Прибалтийски държави инфлацията се е движела между 0,1 и 0,2 процента. Преминаването към еврото е намалило разходите за финансиране на икономиката, повишило е прозрачността на цените, намалило е значително таксите за превод и е привлякло чуждестранни инвеститори. Така трите държави, които са сред последните попълнения на Еврозоната, са останали на плюс от приемането на европейската валута.\n\r\nЕврокомисарят обаче добави, че макар, че ще подпомогне развитието на българската икономика, \"икономическия растеж сам по себе си не е достатъчен за увеличаване на доходите\", а изисква и целенасочена социална политика.\n\r\nБългария сред страните с най-голямо социално неравенство, наред с Прибалтика и Румъния, и намаляването на ножицата между бедни и богати ще изисква по-активна соицална политика, каза еврокомисарят.\n\r\nДомбровскис посочи, че България отговаря на почти всички формални критерии за еврото (с изключение на обменния курс), но от нея се иска едновременно да влезе и в Банковия съюз. Там страната има още работа, докато стане готова, подчерта еврокомисарят.", "date": "2019.01.28", "title": "Горанов: Приемаме еврото през 2022 година!"}
{"url": "https://www.dnes.bg/akoshtete-vqrvaite/2019/01/28/istinskiiat-maugli-3-godishen-se-gubi-v-gorata-spasen-e-ot-mechka.400482", "text": "\n\r\nКато истински сюжет, излязъл от страниците на любимата детска книга, звучи и историята на 3-годишно момченце от Северна Каролина. Действието обаче не се развива в джунглата, а в гората. Кейси Хатауей се изгубил и бил спасен от… мечка.\r\nМомченцето изчезнало в четвъртък. Детето било в задния двор на баба си с още две деца, но не се прибрало вкъщи. Навън температурите били изключително опасни - близо -30 градуса по Целзий, а момченцето не било облечено добре. Роднините му го търсили в продължение на около час преди да се обадят на 911. Къщата на бабата на Кейси се намирала в близост до гориста местност.\r\n                    \n                    \n                След като станало ясно, че 3-годишното момче липсва, екипи моментално започнали операция по неговото спасяване. В акцията били включени хеликоптери, дронове, гмуркачи и стотици доброволци. В издирването се включили и екипи на ФБР. \r\nУсловията били толкова сурови, че властите дори помолили доброволците да се отдръпнат настрана от спасителната операция.\r\nМомченцето прекарало два дни само в гората. Било намерено увито в бодливите храсталаци. Кейси бил подгизнал и премръзнал, но пък в безопасност. 3-годишното дете разказало на спасителите как в продължение на два дни за него се грижила американска черна мечка.\r\nПодобно нещо е трудно за вярване и може би е плод на въображението на детето, смятат спасителите. Факт е обаче, че в района на Северна Каролина има изключително много диви мечки и може би има известно преплитане на детското въображение и реалността.\r\nКейси разказал за новия си приятел дори на своята леля, която изрази благодарността си към \"изпратеният от съдбата приятел на Кейси\", който му помогнал. \r\nДетето било намерено с изключително малко наранявания. Отървало се само с няколко драскотини, а историята, която можеше да има фатален край заради лошото време, завършила щастливо.", "date": "2019.01.28", "title": "Истинският Маугли: 3-годишен се губи в гората, спасен е от... мечка?!"}
{"url": "https://www.dnes.bg/sofia/2019/01/28/dve-koli-se-udariha-na-cherni-vryh-dvama-sa-raneni.400534", "text": "Катастрофа затрудни движението на столичния бул. \"Черни връх\" днес. \r\nДва леки автомобила се сблъскаха и удариха други - паркирани коли, съобщава БНТ.\r\nПри инцидента са пострадали двама души.\r\nРанените са прегледани от лекар, нямат сериозни наранявания.", "date": "2019.01.28", "title": "Две коли се удариха на \"Черни връх\", двама са ранени"}
{"url": "https://www.dnes.bg/notifikacii/2019/01/28/staikov-mladshi-aha-da-se-predade-otvlekli-go.400528", "text": "Стайко Стайков се е прибрал снощи с такси между 20 и 21 ч, след това лекар го е прегледал в дома му, а сутринта е отишъл в \"Пирогов\", каза главният секретар на МВР Ивайло Иванов на брифинг за мистериозния случай с отвличането на сина на Миню Стайков.\r\nПреди да бъде откаран с таксито е бил на друг адрес, пише \"\".\r\nРазследващите все още не могат да го разпитат, защото здравословното му състояние не позволява това.\r\nИма рана на главата, която е зашита, синини и охлузвания по тялото.\n\n\n\r\nПрокурорът по разследването срещу Стайкови Ангел Кънев каза, че преди сигнала за отвличането на Стайко Стайков с него се свързал адвокатът му и е заявил, че той ще се предаде в сградата на прокуратурата.\r\n                \n                До този момент не е имало данни за отвличане.\r\nДнес преди обед стана ясно, че издирваният от Интерпол Стайков е бил отвлечен, пребит и захвърлен край София. Той беше приет в \"Пирогов\" с много травми по тялото.\r\nПрипомняме ви, че бащата на Стайко е в ареста от септември по разследване на прокуратурата и ГДБОП за производство на нелегални цигари, пране на пари и данъчни престъпления. Тогава Стайко Стайков не беше открит и го обявиха за издирване в Интерпол.\n\r\nСтайков-младши беше свързан с операция \"Захарно петле\", проведена в средата на декември 2012 година. Получатели на стоката били дружества от типа \"буфер\", които избягвали плащането на данъци, след като декларирали фиктивни сделки с неизяснен характер от фирми на типа \"липсващ търговец\".\n\r\nСлед това дружествата реализирали захарта на цена, много по-ниска от пазарната. Така групата избягвала плащането на дължимия ДДС и ощетила държавния бюджет с около 2 500 000 лв. от февруари до декември, твърдят от Темида.", "date": "2019.01.28", "title": "Стайков-младши аха да се предаде – отвлекли го!?"}
{"url": "https://www.dnes.bg/zvezdi/2019/01/28/chicho-charli-se-pohvali-bil-trezvenik-ot-godina.400523", "text": "Чарли Шийн разговаря открито за новия си живот на трезвеник в ексклузивно интервю за DailyMailTV. \r\nХоливудската звезда сподели, че се чувства „невероятно“, а здравето му е „по-добро от всякога“, след като отбеляза една година трезвост през декември.\r\n \r\nПреди 12 месеца 53-годишният Шийн категорично изхвърли от живота си алкохола, наркотиците и купоните. Той твърди, че към днешна дата си ляга до 21:00 часа, а времето си прекарва в работа, здравословно хранене, четене на сценарии и гледане на новините.\r\n \r\nЧарли взе решение да влезе в правия път през декември 2017-а, след като се уморил от объркания си живот.\r\n \r\nШийн признава: „Всяка вечер започваше с добри намерения, но винаги завършваше с достойни хора, които трябва да почистят бъркотията ми. Беше ми омръзнало да се извинявам за неща, които не си спомнях.“\r\n \r\nВ ексклузивното интервю звездата от хитовия сериал „Двама мъже и половина“ се заклева никога повече да не се приближава до порно актриси. Освен това Чарли се надява да съживи успешната си допреди няколко години филмова и телевизионна кариера.\r\n \r\n", "date": "2019.01.28", "title": "Чичо Чарли се похвали, бил трезвеник от година"}
{"url": "https://www.dnes.bg/notifikacii/2019/01/28/tankovete-i-dnes-sa-v-osnovata-na-vsiaka-moshtna-armiia-po-sveta.400456", "text": "\n\r\nНяма спор, че войните значително се промениха през последните десетилетия, тъй като повечето тактически цели се достигат чрез авиация и точни оръжия. Например със самонасочващи се и направлявани ракети. Експертите от различни страни нямат единно мнение, дали е достатъчно дадена армия да притежава само високоточни оръжия, дори и да са най-модерни и ефективни, за да постигне стратегическата цел – разгром и победа над противника. \n\r\nЕдва ли само това е единствено и достатъчно условие. Оказва се че старото правило – не стъпи ли крака на пехотинеца или веригата на танка на дадена територия, те не се счита за превзета, и днес е актуално. Това показва и опитът от войната в Сирия.\n                \n                \r\nСлед ударите на авиацията и ракетните залпове, срещу Ислямска държава тръгваха в настъпление танковите и механизираните пехотни части. Именно сирийската война доказа, че без значение колко големи и важни цели са постигнати с помощта на бомбардировачи и ракети “Калибър”, победа не може да бъде постигната без намесата на наземни войски. Във втората иракска война на САЩ Саддам Хюсеин бе свален от власт чак когато танковите колони нагазиха в иракските пустини.\n\r\nВсе още се счита, че танковете ще останат едно от основните оръжия в съвременната война. Защото едва след като се завоюва и задържи стратегическа позиция, може да се говори за успех на операцията. Причината е разбираема- бронираните средства са единственото оръжие, което дава възможност на армията да получи незабавна защита от вражески войски. Неслучайно и в момента танковете са в основата на всички мощни армии по света.\n\r\n\n\r\nГордостта на американската оръжейна индустрия M1 \"Еймбрамс\" е създадена през 70-те години и влиза на въоръжение в САЩ през 1980 г. Актуалната версия на танка е М1А2SEP, която тежи 63 тона. Американският танк, за разлика от повечето съвременни танкове, се задвижва от газотурбинен двигател с мощност от 1100 kW. Бронята е композитна, в състава ? има обеднен уран за засилване на здравината.\n\r\n\"Ейбрамс\" влиза в бой за първи при операция “Пустинна буря”, където се оказва несравнимо по-добър от остарелите иракски танкове, съветско производство, пише в. \"Труд\". \n\r\n\n\r\nСтава дума за най-новия модел на танка Т-90МС. Техническите решения в него никога не са били използвани преди това. Специалистите го определят като един от най-мощните в света. Под многослойната броня на Т-90МС се крият нови цифрови автоматизирани системи. Модернизацията е засегнала всички съществуващи с отчитане на особеностите на съвременните военни конфликти. \n\r\nНа танка е инсталирана дистанционна картечна установка. Т-90СМ е със съвършено нова защита на купола и корпуса – разглобяеми модули с динамичен пълнеж могат да се поставят в зависимост от обстановката. Бойните възможности на танка значително се увеличават от авангардната система за управление на огъня. \n\r\nПанорамният прицел на командира е с няколко канала, включва термовизор, позволяващ да се води кръгово наблюдение на местността във всякакво време, денем и нощем. Когато целта е захваната, системата за автоматично съпровождане вече не позволява да излиза от кръстчето на прицела. \n\r\nА най-новата функция “ловец-стрелец” дава на екипажа преимущество в скорост дори в бой против няколко танка. В съвременния танков бой всичко решават секундите. Командирът може да забрави първата цел и да продължи да “ловува” – започнатото ще го завърши стрелецът.\r\n\n\r\nГерманският \"Леопард\" 2A6M тежи 62 тона и е въоръжен с оръдие 120 mm/L-55. Прицелната система позволява да се поразява движещ се противников танк на дистанция 5 km, докато самият танк се носи с максималната си скорост. 21-тонният купол се задвижва с електрическа система и само за девет секунди може да се завърти на 360 градуса около остта си. Бронята е от пластове закалена с волфрам стомана, керамични елементи и полимери. \n\r\n\"Леопард\" 2 е най-експортирания модерен западен танк. Машината се намира на въоръжение в още 16 страни, сред които Швейцария, Швеция, Сингапур, Полша, Канада и Австрия.\n\r\n\n\r\nПолша връща на въоръжение съветските танкове Т-72. Няколко десетки стари танкове Т-72 от времето на Варшавския договор и са подготвени за модернизация и продажба в Йордания, по последно разпореждане ще останат в страната. След модернизация ще се върнат на въоръжение в армията. От държавната агенция за военно имущество са потвърдили косвено тази информация.  \n\r\nВеликобритания е представила отговор на руския танк \"Армата\" – прототип на новия танк \"Черна нощ\" е разработен на основата на бойната машина Challenger 2. Английските експерти наричат руския танк Т-14 \"Армата\" \"най-модерния боен танк в света\" и отбелязва, че заради появата му западните страни са започнали да разработват негов съперник, докато модернизират своя остарял парк от танкове.\n\r\n\n\r\nКитай изпитва самоуправляващи се танкове, които могат да бъда снабдени с изкуствен интелект. Става дума за танк Тип 59, управляван дистанционно. Китайската преса отбеляза, че за първи път китайски безпилотен танк е показан на обществен форум. Тип 59 е базиран на съветски модел от 50-те г. на XX век. Той е произведен в големи количества и отдавна се използва. Висш китайски военен е заявил, че голям брой танкове Тип 59 могат да бъдат превърнати в самоуправляващи се, ако бъдат оборудвани с изкуствен интелект. Те ще могат да работят с други самоуправляващи се технологии и интегрирана информация от сателити, самолети и подводници.\n\r\n\n\r\nМалцина знаят, че България е била на крачка да произвежда собствени танкове. В бившия военен научно-технически институт се е работело върху проект за наш лек плаващ танк. В Радомир се намираше Комбинатът за тежко машиностроене \"Червена могила\". Това бе супермодерен завод с японска и германска технология. Той можеше да произвежда оръдия, калибър над 100 мм. Имаше и огромен цех за сглобяване на бойни машини. \n\r\nПредвиждаше се именно там да бъде произведен и българският танк. Броня пък се правеше на няколко места у нас – в металургичния комбинат в Перник, във военно-ремонтния завод \"Хан Крум\" в Търговище, а и в завода \"Бета\" в Червен бряг, където от конвейера слизаха първите бронирани машини, родно производство. \n\r\nИдеята била българският танк да бъде лек, плаващ, с мощно въоръжение. Предвиждало се е двигателят да е с мощност около 600 к.с. Ориентацията била да е шведски. Танкът е щял да тежи 18 тона, екипаж 3 души. По суша да развива скорост от 60 м/ч., а по вода- 6 км/ч. Да е въоръжен с оръдие калибър 100 мм, а бронята да е “стелт” (трудно откриваема). Планът бил одобрен на най-високо държавно равнище, но събитията на 10 ноември 1989г. го провалили.", "date": "2019.01.28", "title": "Танковете. И днес са в основата на всяка мощна армия по света!"}
{"url": "https://www.dnes.bg/stranata/2019/01/28/vijdali-li-ste-nikolai-stoianov-izcheznal-e-ot-doma-si.400536", "text": "Полицията издирва Николай Стоянов на 47 години от шуменското село Пет могили. \r\nТой е напуснал жилището си на 22 януари три часа след полунощ и оттогава е в неизвестност. \r\nВисок е около 170 см, със слабо телосложение, кафяви очи, прошарена коса. Бил е облечен със зелено шушляково яке, носил е черен панталон, обут е с галоши. \r\nДо момента не е напускал дома си без да уведоми своите близки. \r\nОт полицията призовават всеки, които има информация за него да подаде сигнал чрез телефон 112 или в най-близкото управление на МВР.\r\n ", "date": "2019.01.28", "title": "Виждали ли сте Николай Стоянов? Изчезнал е от дома си "}
{"url": "https://www.dnes.bg/stranata/2019/01/28/gripyt-ne-si-otiva-epidemiia-i-vyv-vraca-i-montana.400516", "text": "От 28 януари РЗИ-Враца обявява грипна епидемия на територията на областта. \n\r\nОт утре ще бъде обявена емидемия и в Монтана и децата няма да ходят на училище до 4 февруари, съобщиха от МЗ. \n\n До второ нареждане в област Враца и област Монтана се преустановяват детските и женските консултации, свижданията в лечебните заведения за болнична помощ, плановите операции и провеждането на профилактични имунизации.\n\r\nРЗИ-Хасково удължава срока на предписаните противоепидемични мерки областта до 30 януари. \n\r\nНа заседание на Регионалната комисия за борба с грипа и ОРЗ РЗИ-Ямбол е взело решение за удължаване на грипната епидемия. Противоепидемичните мерки остават в сила. \n                    \n                    \n                \r\nПоради спадане на заболяемостта в тази възрастова група, е взето решение за възстановяване на учебната дейност от утре.\n\r\nКъм днешна дата грипна епидемия е обявена на територията на области Благоевград, Бургас, Варна, Велико Търново, Видин, Враца, Добрич, Кърджали, Кюстендил, Пазарджик, Плевен, Пловдив, Разград, Русе, Сливен, Смолян, Софийска област, София-град, Стара Загора, Хасково, Шумен, Ямбол, както и на територията на община Луковит.", "date": "2019.01.28", "title": "Грипът не си отива,  епидемия и във Враца и Монтана "}
{"url": "https://www.dnes.bg/obshtestvo/2019/01/28/nai-mnogo-turisti-u-nas-prez-2018-a-ot-rumyniia.400518", "text": "Пазар номер едно за входящ туризъм през миналата година е Румъния.  Посещенията от северната ни съседка са над 1,377 млн. и отчитат  нарастване от 20,9 на сто в сравнение с 2017 г., по данни на НСИ.\r\nГърция и Германия са  съответно на втора и трета позиция сред топ пазарите. Визитите от Гърция  надхвърлят 1,116 млн., а от Германия са повече от 850 хил.\n\r\nПовече от 9,273 млн. са чуждестранните туристически визити в България през 2018 година. Ръстът, който се отчита, е 4,4% спрямо година по-рано. \n\r\nЗа първи път чуждестранните туристически посещения у нас преминават 9 млн. и надграждат рекордните нива от предходните две години. Данните са стимул и отправна точка за още по-активна политика заедно с бизнеса да популяризираме дестинация България, коментира министърът на туризма Николина Ангелкова.\n                    \n                    \n                \r\nЧуждестранните посещения от Турция са повече от 625 хил., като страната се нарежда на 4-то място сред водещите пазари за входящ туризъм у нас. На 5-а позиция е Македония с близо 560 хил. визити, а веднага след нея се подрежда Русия – с над 511 хил. посещения.\n\r\nПрез 2018 г. пътуванията от Полша надвишават 425 хил., отчитайки нарастване от 7,9%. Пазар Сърбия е на 8-а позиция, достигайки над 421 хил. визити, с ръст от 7 на сто. Посещенията от Великобритания са близо 390 хил., като се увеличават с 15,2% спрямо година по-рано.\r\nУкрайна е 10-и пазар през миналата година с над 379 хил. визити и ръст от 24,4 на сто спрямо предходната година. Посещенията от редица други страни също отчитат нарастване. Пътуванията от Израел нарастват със 17,3 на сто, тези от Молдова – 11,3%, от Чехия се увеличават с 6 на сто, а от Франция с 3,3%.", "date": "2019.01.28", "title": "Най-много туристи у нас през 2018-а – от Румъния"}
{"url": "https://www.dnes.bg/eu/2019/01/28/papata-opasiavam-se-ot-kryvoprolitie-vyv-venecuela.400533", "text": "Папа Франциск заяви вчера пред журналисти, че се опасява от  кръвопролитие във Венецуела, но според думите му е прекалено рано да  взема страна, защото това може да навреди още повече, предаде Ройтерс.\n\n\n\r\n\"В момента подкрепям целия венецуелски народ, защото това са хора,  които страдат\", каза папата пред репортери в самолета си при своето  завръщане от Панама, където призова във Венецуела да бъде постигнато  справедливо решение и да се зачитат човешките права, пише БТА.\r\n\"Страдам заради случващото се във Венецуела\", каза той.\r\n\"Кое ме плаши ли? Кръвопролитие\", заяви Франциск.\r\n                    \n                    \n                \"Проблемът с  насилието е това, което ме плаши. След всичките усилия, които бяха  положени в Колумбия, случилото се в полицейската академия беше  ужасяващо. Кръвопролитието на решава нищо\", каза папата. Той визира  бомбения атентат срещу полицейската академия в колумбийската столица  Богота, при която загинаха 21 души. Колумбийското правителство обвини за  това бунтовническата групировка Армия за национално освобождение, която  беше започнала преговори за мир с предишната власт.\r\nФранциск каза всичко това в отговор на думите на мексикански  журналист към него, че венецуелците \"искат да чуят своя  латиноамерикански папа\".\r\nВенецуелският президент Николас Мадуро се сблъсква с безпрецедентно  предизвикателство за властта си, след като опозиционният лидер Хуан  Гуайдо се провъзгласи за временен президент. Той обяви, че  президентските избори са били манипулирани и че това е мотивирало  действията му и спечели широка международна подкрепа, отбелязва Ройтерс.\r\nВчера Израел и Австралия се присъединиха към страните, които  признават Гуайдо за президент, а правителството на президента на САЩ  Доналд Тръмп каза, че приема Карлос Алфредо Векио за дипломатически  представител на Венецуела в Щатите.\r\nАржентинският папа добави следното пред репортерите: \"Ако кажа  \"слушайте тези или онези страни\", ще се поставя в някаква роля. Той  допълни, че това би било неблагоразумие от негова страна и че по този  начин само ще навреди.\r\nВеликобритания, Германия, Франция и Испания заявиха, че ще признаят  Гуайдо, ако до осем дни Мадуро не обяви, че свиква избори. Русия  определи този ултиматум като \"абсурден\", а венецуелският министър на  външните работи - като \"детински\".\r\nСАЩ, Канада и повечето латиноамерикански страни, както и много от  европейските настояват, че Мадуро е \"откраднал победата си\" на изборите  през май, на които беше преизбран за втори мандат.\r\nПрез последните няколко години от страна на Ватикана и някои  европейски и латиноамерикански лидери имаше опити да посредничат между  Мадуро и опозицията, но всички бяха безуспешни.", "date": "2019.01.28", "title": "Папата: Опасявам се от кръвопролитие във Венецуела!"}
{"url": "https://www.dnes.bg/obrazovanie/2019/01/28/nasilieto-v-uchilishte-niama-mejduchasie.400522", "text": "Насилието в училище няма лице. За насилието в училище няма междучасие, няма почивка. Насилието в училище е реалността, в която са принудени да се обучават стотици и дори хиляди български деца. \n\r\nНасилието има различни форми – физическо, психическо, сексуално, кибернасилие, тормоз. Всяка от тях оставя своите белези върху детето – вреди на физическото и психичното му здраве и развитие, на способността му да учи и да изгражда отношения с други хора, да бъде пълноценен възрастен и родител. \n\r\nВ рамките на кампанията \"Заедно срещу насилието в училище\", УНИЦЕФ разработи специално анимирано видео (автор Аспарух Петров - Аси), което цели да повиши чувствителността към проблема. Защото не бива да си затваряме очите пред насилието над децата. \n                    \n                    \n                \r\nТормозът над подрастващите в училище протича под различни форми и не винаги е напълно явен за околните. Затова според УНИЦЕФ в основата на решението на този проблем стои именно възможността да разпознаем различните видове насилие. С видеоклип, който е част от кампанията, УНИЦЕФ обяснават какво представляват психическото, сексуалното насилие, тормозът и насилието над деца в интернет пространството.  \r\nОказва се в бързо развиващата се дигитална среда става все по-лесно да се осъществява тормоз над подрастващите. Той включва създаване и разпространение на обидни, заплашителни и подигравателни снимки и текстови съобщения, които уронват достойнството на детето или го унижават. \r\nМоже да става дума за снимането на дете с мобилен телефон и разпространяването на снимки или видеозапис без негово съгласие, кражба на самоличност/профили, обиди, разпространение на слухове в социалните мрежи и др. Тези действия са изключително травматизиращи, защото запечатват и популяризират акта на насилие. \r\nОнлайн тормозът нараства значително през последните години, а част от случаите се зараждат именно между съученици в училище. Случаите на тормоз в интернет през 2016 г. са 38% от общия брой на случаите на насилие, което е огромен скок от 25% в сравнение с 2010 г. \r\nУНИЦЕФ вярва, че всяка една форма на насилие над дете може да бъде предотвратена. Затова през следващите 3 години организацията, съвместно с МОН, ще създаде и приложи цялостна програма за превенция на насилието и създаване на сигурна учебна среда. Повече информация можете да намерите на .", "date": "2019.01.28", "title": "Насилието в училище няма междучасие! "}
{"url": "https://www.dnes.bg/notifikacii/2019/01/28/brat-i-sestra-dadoha-3960-lv-na-alo-izmamnici.400498", "text": "Брат и сестра от село Стожер дадоха общо 3960 лева на телефонни измамници, съобщиха от Областната дирекция на МВР – Добрич.\r\nСигналът е подаден на 26 януари около 16:00 часа от измамената жена. Тя е получила обаждане на домашния си телефон от непознат мъж, представящ се за служител на МВР.\r\nТой заявявил, че е необходимо съдействието ѝ за предотвратяване на телефонни измами.\r\nВ хода на разговора мнимият полицай успял да заблуди и брата на жената, който живее на същия адрес.\r\nМалко по-късно жената предала сумата от 1800 лева лични средства и сумата от 2160 лева, собственост на брат ѝ.", "date": "2019.01.28", "title": "Брат и сестра дадоха 3960 лв. на ало измамници"}
{"url": "https://www.dnes.bg/knigi/2019/01/28/bylgarski-razkaz-redom-do-tvorbite-na-edgar-alyn-po.400471", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРедом до Едгар Алън По, Хауърд Лъвкрафт и Айзък Азимов в учебниците по литература в САЩ се нарежда и един български разказ.\r\n\"Кръв от къртица\"на Здравка Евтимова първо бил публикуван отвъд океана под заглавието \"Кръв\" в литературното списание на университета Антиок. А след това  поместена и в антология на съвременни разкази, които съдържат под 2000  думи. Именно там издателите на учебника прочели разказа и решили да го  включат в помагалото за 8 клас.\r\n\"В Дания също учат този разказ. Предпочитат разказа, защото е къс, а самите изречения са лесно разбираеми за четящите. Дългите изречения често карат човек да не може да разбере каква идея се крие зад него\", обясни Здравка Евтимова пред .\r\n                    \n                    \n                Тя е категорична, че животът постоянно ни поставя пред пропасти и различни разочарования, на които трябва да погледнем като урок, не като упадък.\n\r\n\"След като стана ясно, че разказът ще се изучава от учениците в САЩ ми се обади моята издателка Божана Апостолова, която ме подкрепя от много години. Ако беше наблизо, можеше да ме удуши в прегръдките си. Още не съм готова да бъда в българските учебници. Този разказ е малко страшен и леко зловещ\", коментира авторката.", "date": "2019.01.28", "title": "Български разказ редом до творбите на Едгар Алън По"}
{"url": "https://www.dnes.bg/notifikacii/2019/01/28/operiraha-10-godishno-s-riadyk-tumor-okolo-aortata.400472", "text": "10-годишно дете с рядък тумор бе оперирано от екипи на ВМА и \"Пирогов\".\n\r\nИзключително сложната оперативна интервенция бе извършена от професор Никола Владов, ръководител на Клиника по чернодробно-панкреатична хирургия и трансплантология на ВМА, съобщават от лечебното заведение.\r\n \r\nСлучаят касае тумор (невробластом), разположен около аортата и основни нейни разклонения, а малкият пациент е опериран, благодарение добрата колаборация между ВМА и УМБАЛСМ \"Н.И.Пирогов\". В съвместния екип, ангажиран с лечението на детето, участваха и детските хирурзи доцент Христо Шивачев и д-р Стефан Стоилов.\n\r\nБлизо 3-часовата интервенция премина при минимална кръвозагуба, а сложността й идва именно от разположението на образуванието, характерно основно за детска възраст, и риска от животозастрашаващо кървене. \n                \n                \r\nТуморът бе отстранен радикално, като надеждата за дефинитивно излекуване е много голяма, коментира професор Никола Владов.\n\r\nМалкият пациент се възстановява нормално и предстои да бъде изписан.", "date": "2019.01.28", "title": "Оперираха 10-годишно с рядък тумор около аортата"}
{"url": "https://www.dnes.bg/kino/2019/01/28/chernata-pantera-s-nai-dobyr-aktiorski-systav.400489", "text": "Супергеройската продукция \"Черната пантера\" спечели водещата награда за най-добър актьорски състав на американската Гилдия на филмовите актьори, предадоха световните информационни агенции.\r\nТоп отличието на гилдията се равнява по значимост на наградата за най-добър филм на останалите професионални организации, предаде БТА.\r\nГолямата награда на Гилдията на филмовите актьори не означава непременно триумф и в топ категорията на \"Оскар\"-ите. Членовете на актьорската гилдия обаче съставляват най-голямата група сред имащите право на глас представители на Академията за кинематографично изкуство и наука, която определя носителите на водещите награди в света на киното, и изборът й често е индикация за оскаров успех.\n\r\n                    \n                    \n                Само един филм през последните 23 години - миналогодишният победител \"Формата на водата\", е печелил водещия приз на \"Оскар\"-ите, без преди това актьорският му състав да е бил номиниран за наградите на гилдията, отбелязва Ройтерс.\r\n\"Черната пантера\" е със седем номинации за отличията на киноакадемията, които ще бъдат раздадени на 24 февруари.\r\nЗатвърждавайки позициите си на фаворити в надпреварата за \"Оскар\", Рами Малек и Глен Клоуз спечелиха призовете за най-добър актьор и най-добра актриса. Малек беше отличен за превъплъщението си в образа на легендарния вокал на \"Куин\" Фреди Меркюри във филма \"Бохемска рапсодия\", а Клоуз - за ролята си в \"Съпругата\".\r\nПодобно на церемонията за наградите \"Златен глобус\", Рами Малек посвети приза си от актьорската гилдия на Фреди Меркюри.\r\nОчаквано наградата за най-добър актьор в поддържаща роля получи Махершала Али за превъплъщението си в образа на пианиста Дон Шърли в \"Зелената книга\".\r\nС наградата за най-добра актриса в поддържаща роля изненадващо беше отличена Емили Блънт за изпълнението й в \"Нито звук\". Актрисата се съревноваваше за още едно отличие - за главна женска роля за \"Мери Попинз се завръща\". Блънт изглеждаше шокирана, тъй като малцина очакваха тя да получи награда, още повече след като остана извън номинациите за \"Оскар\" в актьорските категории.\r\nВ телевизионните категории отличието за най-добър актьорски състав в драма за втора поредна година беше спечелено от поредицата \"Това сме ние\". В категорията за комедия беше отличен актьорският състав на сериала \"Удивителната госпожа Мейзъл\".\r\nПризовете за най-добър актьор в телевизионна драма и най-добра актриса в телевизионна драма бяха присъдени съответно на Джейсън Бейтман за \"Озарк\" и Сандра Оу за \"Убивайки Ийв\".\r\nЗа най-добра актриса в телевизионна комедия беше обявена Рейчъл Броснахан за \"Удивителната госпожа Мейзъл\". Поредицата донесе и наградата за най-добър актьор в телевизионна комедия на Тони Шалуб.\r\nДарън Крис получи приза за най-добър актьор в телевизионен филм/лимитиран сериал за ролята си в \"Убийството на Джани Версаче: Американска криминална история\". За изпълнението си в \"Бягство по учебник\" за най-добра актриса в телевизионен филм/лимитиран сериал беше обявена Патриша Аркет.\r\nНа състоялата се в \"Шрайн одиториъм\" в Лос Анджелис церемония за 25-ите си годишни награди, американската Гилдия на филмовите актьори почете с приз за цялостно творчество ветерана Алън Алда. Отличието му беше връчено от двукратния носител на \"Оскар\" Том Ханкс.", "date": "2019.01.28", "title": "\"Черната пантера\" с най-добър актьорски състав"}
{"url": "https://www.dnes.bg/eu/2019/01/28/8-mart-jenska-stachka-v-belgiia-bez-gotvene-pazaruvane.400486", "text": "На 8 март домакините в Белгия няма да заведат децата на училище, няма да чистят, готвят и пазаруват, защото ще стачкуват.\r\nПървата по рода си женска стачка в страната е насрочена за Международния ден на жената и цели да привлече внимание към насилието срещу жените, по-лошите условия за труд, по-ограничения достъп до образование, както и да настоява за повече емоционална подкрепа и да протестира срещу расизма.\r\nИнициативата е на синдиката CNE (La Centrale nationale des employés), откъдето се надяват жени от цялата страна да се присъединят към проявата. Синдикатът е един от големите в Белгия и има 167 000 членове, основно в южната част на страната и в Брюксел.\r\nВдъхновението идва от подобна стачка в Испания през 2018 г., когато 5 милиона жени стачкуваха, парализирайки страната.\r\n                    \n                    \n                Организаторите са готови да подкрепят и различни местни инициативи, но досега огласените действия включват отказ да бъдат заведени децата на училище, прекратяване изпълнението на домакинските задължения като чистене, готовене, пазаруване и др.\r\nЦелта на протеста е да покаже, че жените са незаменими в съвременното общество, съобщават белгийските медии.\r\nВместо пред печката на 8 март белгийските жени ще излязат по улиците на Брюксел, за да покажат решимостта си да извоюват равноправие и срещу насилието. Предвиждат се и паралелни семинари и дебати, на които да бъдат обсъдени проблемите на жените, живеещи в Белгия. В страната живеят над 4,5 млн жени.\r\n43% от работещите жени са заети на непълен работен ден и съчетават кариерата с грижите за семейството. За една и съща работа високообразованите жени в Белгия получават 91% от заплатата на мъжете - една от най-малките разлики в Европа.\r\n ", "date": "2019.01.28", "title": "8 март, женска стачка в Белгия: Без готвене, пазаруване..."}
{"url": "https://www.dnes.bg/sofia-film-fest/2019/01/28/moje-li-transeksualna-da-e-balerina-v-momiche.400495", "text": "Пълнометражният дебют \"Момиче\" на белгийския сценарист и режисьор Лукас Донт е разказ за мечтите и стремежите на 15-годишно транссексуално момиче да стане балерина. \n\r\n\"През 2009 година прочетох статия в белгийски вестник за момиче, родено в тяло на момче, което повече от всичко искаше да стане балерина. Историята толкова ме порази, че продължих да мисля и да се връщам към нея и след години. Влюбих се в това момиче.\r\nЗа мен тя беше пример за сила и кураж и тогава си казах, че ако направя игрален филм, искам той да бъде за нея, - разкрива идеята си за \"Момиче\" Лукас Донт. -  Когато с Анджело Тийсенс завършихме сценария, знаехме, че ще бъде изключително трудно да намерим някой, който да поеме предизвикателството на главната роля. Започнахме кастинг през май 2017 година и се срещнахме с над 500 младежи - момичета и момчета, но нашият човек не беше сред тях.\r\n                    \n                    \n                След това с хореографа Сиди Ларби Черкауи направихме кастинг с танцьори. И един ден през януари 2018 година в стаята влезе момче на име Виктор Полстър. Той притежаваше всички качества, които търсехме: невероятен танцьор, много естествен и елегантен и само на 15 години. „Момиче” е неговият първи актьорски опит.\n\r\nЗа изпълнението си във филма Виктор Полстър получи наградата за най-добър актьор в конкурсната програма \"Особен поглед\" на Кан, а филмът беше отличен и с приза на ФИПРЕСИ, както и с \"Queer Palm\".\r\nТогава \"Variety\" писа, че \"Момиче\" е \"поразителен дебют, както за режисьора Лукас Донт, така и за изпълнителя на главната роля Виктор Полстър\".\r\nФилмът получи признанието \"Европейско откритие\" на Европейските филмови награди и още 13 отличия на авторитетни кинофоруми в целия свят, а през март ще го видим в програмата и на 23-тия София Филм Фест.\r\n ", "date": "2019.01.28", "title": "Може ли трансексуална да е балерина в \"Момиче\""}
{"url": "https://www.dnes.bg/obshtestvo/2019/01/28/vseki-iska-da-e-pisatel-u-nas-pishi-ese-i-specheli-kyshta.400473", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОще в самото начало на 2019 г. в социалните мрежи се роди дума, която може да претендира за място в класацията на хитовете за годината - \"есе\". Опитите на стотици потребители да се включат в интернет експеримент, борейки се за къща на брега на езеро в Канада, единствено написвайки думата \"есе\", предизвикаха лавина от иронични коментари.\n\r\nВсичко това илюстрира неспособността на много хора да анализират поднесената им информация. Журналистът Васил Мавриков е на мнение, че неграмостността идва от абдикирането на образователната ни система. По думите му ние наистина не можем да продължим напред културно и духовно по европейския път.\n\n                    \n                    \n                \r\nВ \"България сутрин\" Мавриков посочи, че медиите са виновни за анонсирането на тази новина. Той отбеляза, че думата е била \"писмо\", а не \"есе\", което е формирало изкривена представа. Обществото пък я приело за даденост. Според него под статията са писали мързеливи хора, които не желаят да се развиват по никакъв начин и на които държавата им е виновна за всичко.\n\r\n\"Има криза във формирането на общественото мнение. Ние масово спряхме да мислим\", подчерта журналистът.\r\n\"Есе\"-то е прасето, поема всичко е афоризъм на Ламар. Писател, чието истинско име е Лалю Маринов\", уточни Ива Николова.\r\n\"Може ли да взимаш тема от Facebook, каква е тази простотия?! Проблемът е нивото на интелигентност и образование\", настоя още тя пред .\n\r\nНиколова изрази възмущението си от неграмотността в интернет пространството и посочи, че децата ни не разбират това което четат.\r\nСпоред Николова и Мавриков, проблемът идва от това, че се опитват да научат потребителите без да правят нищо да се сдобият с печалба. \"Това е ниво на интелигентност, на неграмотност, на образование, като този проблем не е от днес\", каза още Николова.", "date": "2019.01.28", "title": "Всеки иска да е писател у нас: Пиши \"есе\" и спечели къща..."}
{"url": "https://www.dnes.bg/sofia-film-fest/2019/01/28/v-sveta-na-decata-s-praseto-na-drago-sholev.400492", "text": "Последният филм на Драгомир Шолев - \"Прасето\" ще може да видим на предстоящото издание на 23-ия София Филм Фест.\r\nРежисьорът е познат с филмите \"Подслон\", документалният \"Сега и завинаги\", както и \"Преди живота, след смъртта\" – с награда Jameson на 9-ия София Филм Фест, както и с \"Посредникът\".\r\n\"Прасето\" е в основната конкурсна програма. Филмът разказва историята на един тринайсетгодишен младеж с прякор Прасето, подложен на всекидневен тормоз от страна на съучениците си. Самотен и затворен в себе си аутсайдер, той е свикнал с обидите и не им отвръща. Докато един ден, той инстинктивно нанася един единствен, може би фатален удар…\n                    \n                    \n                \r\n\"За мен е важно да разкажа историята на Прасето и лошите деца, - споделя режисьорът Драго Шолев. - Знам, че във всеки клас има по едно такова момче. Знам, че често допускаме грешки спрямо другите деца и че може да сме много лоши и жестоки спрямо тях. Също така знам, че в определен момент всеки един от нас може да се окаже Прасето\".\n\r\nОще на ниво проект \"Прасето\" привлича вниманието на продуцентите през 2015 година, когато е представен на SOFIA MEETINGS и печели Наградата за млад продуцент, осигурена от YAPIMLAB (Турция), впоследствие участва в престижната програма за развитие на сценарии Torino Film Lab, а развитието му като проект продължава с подкрепата на SEE Cinema Network и ИА „Национален Филмов Център“. През есента на 2016 година участва и в пичинг-форума на фестивала „Со Индипендънт“ и печели наградата „Дани Лернер“ на Nu Boyana Film Studios за най-добър проект.\n\r\nФилмът \"Прасето\" няма държавна финансова подкрепа за производство – продуциран е изцяло с частни средства от страна на продуцентите - българските компании \"Горила Филм\", \"Ню Бояна Филм Студиос\", B2Y, \"Скрийнинг имоушънс\" и \"Папийон филм\" (Румъния). Реализиран е с подкрепата на УНИЦЕФ. Заснет е в България през юни 2017 в рамките на три седмици.\n\r\n\"Историята няма връзка със специфичен обществен строй, модел или манталитет, а е общовалидна и обобщаваща определени социални и обществени нагласи, - разказва Драго Шолев, - „Прасето” е показателен и уличаващ прякор, изразяващ по един безпрекословен начин отношение. Налице е един типичен конфликт - човекът срещу обществото. Самотникът срещу групичките. Жертвата срещу глутниците.  Героят ни е сам срещу всички\", открехва завесата над филмовия герой Драго Шолев.", "date": "2019.01.28", "title": "В света на децата с \"Прасето\" на Драго Шолев"}
{"url": "https://www.dnes.bg/obshtestvo/2019/01/28/iotova-protiv-da-se-dava-grajdanstvo-sreshtu-investicii.400494", "text": "Вицепрезидентът Илияна Йотова смята, че целият Закон за предоставяне на българско гражданство се нуждае от много сериозен ремонт.\n\r\nНа отчетна пресконференция с президента Румен Радев за втората година от мандата, Йотова каза, че очаква предложенията на правосъдното министерство и изтъкна, че законът е кърпен много през годините.\r\nВицепрезидентът каза още, че е против да се дава българско гражданство за инвестиции и би подкрепила този текст. Промените пък трябвало да са във връзка с други закони за чужденците.\r\n\"Трябва ни национална визия за политическото влияние на България в европейските институции и първата крачка са предстоящите избори\", изтъкна още Йотова. Според нея двата мандата в европейските институции бележат 10 години безвремие.\r\n                    \n                    \n                \"Колкото по-добър е националният консенсус, толкова повече интересът на страната ни ще бъде защитен“, заяви Йотова.\r\nТя посочи, че голямата дилема е повече интеграция или повече суверенитет. \"Трябва да запазим и да показваме държавата си в ЕС с културната си памет – но това не направихме през шестте месеца на Българското еворпредседателство. Трябва да започнем кампания и за запазване на историята ни\", смята тя.\r\nЗа да се върнат българите в чужбина у нас, Йотова заяви, че е необходима икономическа разумна политика в следващите години.", "date": "2019.01.28", "title": "Йотова против да се дава гражданство срещу инвестиции"}
{"url": "https://www.dnes.bg/notifikacii/2019/01/28/vasil-se-sybudil-vidial-myrtvata-kalina-ne-pomnel-i-otishyl-za-pistolet.400500", "text": "Васил Василев, обвинен за смъртта на Калина Симова, твърди, че нищо не помни от нощта на убийството. На 16 януари се събужда около 13 часа, вижда на дивана приятелката си, която лежи гола. Момичето е мъртво, починало от задушаване. Василев е в шок - не знае какво да прави. Последното, което помни, е, че с Калина са пили предната вечер.\n\n\n\r\nПредният ден започва съвсем нормално за столичния готвач. Отива на работа в ресторант на бул. “Цариградско шосе”. След дългата смяна, според адвоката му Христо Чолаков тя е 14-часова, го болели краката и си взел два блистера успокоителни. Купил си и прахче за глава, което е доста силно и в чужбина се продава с рецепта. Чул се с Калина, с която живеел от 3 месеца, пише \"\".\n                \n                \r\nНанесли се в апартамент на родителите на момичето в столичния кв. “Банишора”. Любовта им била толкова силна, че красавицата, която е с 2 г. по-голяма от Васил, му предлага да се сгодят. Русенецът приема и дори купува пръстен. Въпреки че от профилите им във фейсбук не изглежда да са имали проблеми, в последните дни преди смъртта на Калина нещата между тях не вървели.\n\r\nСлед като се чува на 15 януари с годеницата си, Васил взема от магазина и бутилка уиски. След дългия работен ден не му се готви и Калина прави за вечеря полуфабрикат - паста. Васил се прибира и с Калина имат романтична вечеря, почти пресушават бутилката.\n\r\nПрез деня Калина е говорила във фейсбук от приятелката си Маргарита. Първото съобщение е получено около 17,30 ч.\n\r\nСимова споделя в чата с нея, че “нещата с Васко не вървят добре”. “Откъде ми пишеш”, пита приятелката, тъй като знае, че телефонът на Калина е на ремонт. “Имам и друг”, отговаря момичето. “Само не прави глупости”, съветва я приятелката ѝ, а Калина уверява, че няма. Последното изпратено от Маргарита съобщение е в 22,49 часа, а Калина не отговаря.\n\r\nСпоред разследващите именно тази чат комуникация е причината за смъртта на красавицата, която е бивш модел. Василев искал да види съобщенията, а Калина не му дала. Затова той я изревнувал и я удушил, разказаха на брифинг шефът на СДВР Георги Хаджиев и градската прокурорка на София Емилия Русинова.\n\r\nМладежът и адвокатът му обаче имат друга версия. “Не е имало спор за есемеси. Василев е знаел паролите от телефоните, компютъра и всички програми за комуникация на Калина. Не е имало повод за ревност”, заяви адвокат Чолаков.\n\r\nВерсията на клиента му е, че Калина си падала по нестандартния секс. Практикували връзване, като ползвали колан, както и душене. При него заради намаления приток на кислород към мозъка оргазмът е много по-силен.\n\r\nВасилев твърди, че именно така - по време на интимностите, е удушил приятелката си. Разследващите обаче се съмняват в показанията му, а и действията му след смъртта на момичето са доста странни. \n\r\nВ ранния следобед на 16 януари Василев е в шок от смъртта на приятелката си. Вместо обаче да се обади в полицията, излиза от апартамента. Отива до оръжеен магазин в близък квартал и си купува пистолет. Не боен, а въздушен. Иска да се самоубие с него.\n\r\nИзборът му на оръжие обаче е доста странен. При сега действащите правила Васил е можел да си купи много по-мощен въздушен пистолет или дори газов. Причината е, че за подобни оръжия не трябва разрешително от МВР. Вместо това до 14 дни след покупката се пуска уведомление до районното по местоживеене.\n\r\nТой купува пистолет с кинетична енергия под 24 джаула. Избира модел с метални сачми, явно мислейки, че с него ще може да се самоубие.\n\r\nПрибира се в апартамента, където е трупът на момичето, и праща есемес на баща си. Часът е 18:02. В съобщението пише, че Калина е мъртва и ще се самоубие. Валентин Славов веднага звъни в полицията.\n\r\nПодобен есемес получава и приятелка на Васил, но 40 минути по-късно. И тя също подава сигнал в полицията.\n\r\nЗаради двата сигнала полицаите разбиват входната врата на жилището. Намират Калина гола и мъртва. Има синини по тялото ѝ, но те са от нестандартния секс.\n\r\nВасил е в съседната стая. Прострелял се е 2 пъти с въздушния пистолет в шията. Няма сериозни травми, изплюва едната сачма на път за болницата. Според Чолаков другата още е в трахеята му.\n\r\nМомчето прерязало и вените на една от ръцете си. И тази травма обаче е повръхностна. При разпитите не признава за убийство, твърди, че не помни нищо и най-вероятно е инцидент по време на секс.\n\r\nДве съдебни инстанции обаче не кредитираха версията му. Имало показания на бивши гаджета на Калина, които не казвали нищо за нестандартен секс. Такива сведения дал само бащата на Васил. Той знаел за това от сина си, който го потърсил за съвет, тъй като за пръв път се сблъсквал с подобни ласки. Магистратите обаче смятат, че тези показания не стигат. Василев е в ареста, а адвокатът му се надява обвинението за умишлено убийство да падне.", "date": "2019.01.28", "title": "Васил се събудил, видял мъртвата Калина, не помнел... И отишъл за пистолет!"}
{"url": "https://www.dnes.bg/notifikacii/2019/01/28/staiko-staikov-otvlechen-i-prebit-sega-e-v-pirogov.400501", "text": "Издирваният от Интерпол Стайко Стайков е бил отвлечен, пребит и захвърлен край София, съобщи БНР.\r\nСега синът на Миню Стайков е в \"Пирогов\" с много травми по цялото тяло.\n\n\r\nКъм момента от МВР проверяват случая. Повече информация вероятно ще бъде дадена по-късно днес.\r\nПрипомняме ви, че бащата на Стайко е в ареста от септември по разследване на прокуратурата и ГДБОП за производство на нелегални цигари, пране на пари и данъчни престъпления. Тогава Стайко Стайков не беше открит и го обявиха за издирване в Интерпол.\r\nСтайков-младши беше свързан с операция \"Захарно петле\", проведена в средата на декември 2012 година. Получатели на стоката били дружества от типа \"буфер\", които избягвали плащането на данъци, след като декларирали фиктивни сделки с неизяснен характер от фирми на типа \"липсващ търговец\".\r\n                \n                След това дружествата реализирали захарта на цена, много по-ниска от пазарната. Така групата избягвала плащането на дължимия ДДС и ощетила държавния бюджет с около 2 500 000 лв. от февруари до декември, твърдят от Темида.\n\r\n ", "date": "2019.01.28", "title": "Стайко Стайков отвлечен и пребит! Сега е в \"Пирогов\""}
{"url": "https://www.dnes.bg/stranata/2019/01/28/policiiata-na-lov-za-nezakonni-taksita-v-sandanski.400493", "text": "Полицаите от Сандански хванаха три незаконни таксита по време на проверка в събота и неделя.\n\n\r\nТе били спрени в нощните часове - от 20:30 до полунощ. \r\nШофьорите, на възраст от 20 до 40 години, извършвали таксиметрова дейност без да имат необходимите удостоверения за таксиметров превоз на пътници, съобщиха от полицията.\r\nОбразувани са досъдебни производства за извършено престъпление срещу водачите на незаконните таксита. ", "date": "2019.01.28", "title": "Полицията на лов за незаконни таксита в Сандански "}
{"url": "https://www.dnes.bg/health/2019/01/28/bylgarskite-semeistva-otnovo-doveriha-zdraveto-na-decata-si-na-future-health-pyrvata-chastna-akreditirana-banka-za-syhranenie-na-stvolovi-kletki-v-evropa.400327", "text": "Към днешна дата в България действат 11 тъканни банки, от които 6 са български и 5 чуждестранни. Проучвания на Future Health показват, че всяко второ българско семейство избира да съхрани стволови клетки на детето си при тях.\r\n е първата частна акредитирана банка в Европа за съхранение на стволови клетки, разполага с две акредитирани лаборатории във Великобритания и Швейцария. Банката предлага услугите си на семейства в над 75 държави.\r\nМного родители си задават различни въпроси за стволовите клетки и каква е ползата им както за тях, така и за децата им. По този повод задаваме няколко ключови въпроса на административния директор на Медицински център \"Афродита\" и  за България – Вили Пеева.\r\n                    \n                    \n                \r\nОсновната задача на стволовите клетки е да се диференцират в други клетки в нашето тяло. Може да се каже, че те работят по \"доставката\" на новите клетки. При разболяването или раняването на човешкия организъм, нашите клетки започват постепенно да умират. И тук идва ролята на стволовите клетки – те се активират и служат като средство за регенериране на увредените тъкани или да заменят умиращите клетки с нови. По този начин нашите стволови клетки остават здрави и предотвратяват преждевременното стареене. Ако трябва да го обясним по по-прост начин – стволовите клетки са едно своеобразна армия от миниатюрни специалисти в лекарски престилки, които постоянно са на разположение на човешкия организъм.\r\n\r\nМного учени работят върху идеята за използване на стволовите клетки за лечение на различни заболявания. Те имат потенциала да лекуват някои от най-сериозните заболявания, които човечеството познава – сърдечно-съдови заболявания, рак, множествена склероза, Паркинсон, увреждания на гръбначния мозък, болестта на Хънтингтън, както и много други видове заболявания. Заради способността си да заменят болните или мъртви клетки в организма ни и да се диференцират в друг вид клетки, стволовите клетки могат да се използват за третиране или пълно излекуване на съответната диагностицирана болест.\r\n\r\nТе най-често се изолират от кръвта на плацентата и пъпна връв, които се вземат по време на раждане, млечните зъби и от костен мозък и мазнини, като трансплантацията се случва по напълно доказано безопасни методи, които са утвърдени сред медицинските среди. Точно по такава технология работи и Future Health, заради която имаме отразявани успешни трансплантации в различни световни медии. Любопитен факт е, че за приложението на стволови клетки и трансплантации сме единствената банка, наградена от Кралицата на Великобритания.\r\n\r\nЖивеем във времена на ниска раждаемост и намаляване населението в България. От самото създаване на Медицински център \"Афродита\" си поставихме като кауза да подкрепяме и насърчаваме раждаемостта и запазването на българското семейство. Като част от тези усилия въведохме медицински услуги, които да защитават и застраховат новия живот – регенеративни процедури, репродуктивна медицина, пренатална диагностика и най-вече съхранението на стволови клетки.\r\nОще през 2010 г. се свързахме с най-реномираната банка Future Health, която се гордее, че е най-акредитираната частна тъканна банка в света с доказано успешни трансплантации и отношенията ни се развиват отлично от тогава. За тези 8 години и повече успешният ни път бе съчетан с хъс, страст и много трудолюбие. Резултатите не закъсняха – медицинските ни услуги с отлично качество и конкурентни цени накараха българските семейства да ни предпочитат.\r\n\r\nИскам да им предам вярата си в сегашните и бъдещи възможности на стволовите клетки от пъпна връв и пулпа на зъб. Отдаваме толкова голямо значение на застраховката на техника, къщи и коли, а забравяме най-скъпоценния подарък в нашия живот – децата ни. Стволовите клетки са бъдещето на медицината, а каква по-добра и по-голяма застраховка за здравето на цялото семейство от всяка съхранена проба стволови клетки?", "date": "2019.01.28", "title": "Българските семейства отново довериха здравето на децата си на Future Health - първата частна акредитирана банка за съхранение на стволови клетки в Европа"}
{"url": "https://www.dnes.bg/zvezdi/2019/01/28/biliana-dol-izbiaga-ot-studa-pryska-char-v-dubai.400474", "text": "Биляна Дол избяга от снега и студа у нас и се е отдала на екзотична ваканция в любимия на много знаменитости - Дубай.\r\n \r\nПоловинката на футболиста Валери Божинов публикува съблазнителни снимки в Instagram от почивката си, които веднага събраха много лайкове и коментари.\r\n \r\nСръбкинята обаче е там без любимия си и е само в женска компания, ако се съди по фотосите.\r\n \r\nБиляна е написала на някои от кадрите: \"Дубай, ти притежаваш сърцето ми\", \"Дубай, ти ме вдъхновяваш да съм най-добрата версия на себе си\", \"Обичаната жена е щастлива жена\".\r\n \r\n", "date": "2019.01.28", "title": "Биляна Дол избяга от студа, пръска чар в Дубай"}
{"url": "https://www.dnes.bg/stranata/2019/01/28/mlada-jena-be-otvlechena-v-kyrdjali.400503", "text": "28-годишен мъж е отвлякъл 26-годишна жена, установиха криминалисти от РУ-Кърджали. \r\nМъжът е задържан за 24 часа на 26 януари в 21:50 часа след подаден сигнал, че върху жертвата е упражнено насилие.\r\nОбразувано е досъдебно производство. Работата по случая продължават сектор \"Криминална полиция\" и разследващ полицай под наблюдението на прокурор.", "date": "2019.01.28", "title": "Млада жена бе отвлечена в Кърджали"}
{"url": "https://www.dnes.bg/obrazovanie/2019/01/28/su-988-mi-v-sveta-sred-4000-visshi-uchilishta.400496", "text": "Софийският университет \"Св. Климент Охридски\" е на 988-мо място в Рейтинга за академичните постижения на университетите /URAP/ за 2018/2019 година. Алма матер е на 404-то място в Европа от 817-те европейски университета, съобщиха от висшето училище.\n\r\nСред основните индикатори, които определят позицията на Софийския университет, са броят на статиите, броят на цитатите, общият брой на научни документи, импакт факторът и международното сътрудничество.\n\r\nСистемата за класиране на URAP събира данни за 4000 висши училища в цял свят, оценява академичните постижения с основен фокус върху научната дейност на университетите и класира най-добрите 2500 висши училища в света. Това прави класацията URAP една от най-всеобхватните университетски рейтингови системи, представящи най-добрите 10 на сто от световните университети.\n                    \n                    \n                \r\nКласацията се извършва всяка година от Изследователската лаборатория за рейтинг на академичните постижения на университети, създадена като международен проект през 2009 г. в Института по информатика на Близкоизточния технически университет в Анкара, Турция.\n\r\nБазирана е изцяло на обективни данни, получени от библиометрични източници. Благодарение на системата повече университети имат възможността да наблюдават своя текущ академичен прогрес и могат да разработват стратегии за укрепване и продължаване на напредъка. Годишен световен рейтинг на университетите се публикува всяка година от 2010 г., информират от СУ.\r\n ", "date": "2019.01.28", "title": "СУ – 988-ми в света сред 4000 висши училища"}
{"url": "https://www.dnes.bg/notifikacii/2019/01/28/pustinnata-roza-na-damask-asma-asad-prebori-raka.400491", "text": "Първата дама на Дамаск - жена, смятана от мнозина за съпруга на тиранин, съпруга на диктатор. Жена, която трябва да се справя с \"трудния характер на съпруга си\" и понася множество критики, а едновременно да води най-тежката борба за живот - тази с рака.\r\nСъпругата на сирийския президент Башар Асад - Асма Асад беше успешно оперирана от злокачествен рак на гърдата във военната болница в Дамаск. Хирургическата намеса е приключила успешно, съобщават от \"Франс прес\".\r\nПрез август президентската канцелария информира за заболяването на 43-годишната първа дама, майка на три деца. Оттогава често качва в интернет нейни снимки, на които Асма Асад - със забрадка на главата, посещава деца, болни от рак, ранени през войната и сираци или пък участва в благотворителни акции.\r\n                \n                Наречена \"пустинна роза\" от американското сп. \"Вог\" и \"светлина\" от френски седмичник, преди да избухне вйната в Сирия през 2011 г.  Асма Асад впоследствие бе остро критикувана заради мълчанието си по повод кървавите репресии на режима срещу продемократичните демонстранти, после и срещу бунта в страната.\r\nТака \"пустинната роза\" се превърна в \"мажоретката на злото\". ", "date": "2019.01.28", "title": "\"Пустинната роза\" на Дамаск: Асма Асад пребори рака"}
{"url": "https://www.dnes.bg/index/2019/01/28/pet-epohi-ot-civilizaciiata-ojiviavat-v-muzei-na-otkrito.400448", "text": "Пет епохи от човешката цивилизация ще оживеят на родна земя в първия по рода си културно-исторически и развлекателно-образователен комплекс, който се шири на площ от 500 дка край Варна. На 33 км от града до с. Неофит Рилски в деня на лятното слънцестоене – 22 юни, ще бъде открит огромен Исторически парк. Създателите му твърдят, че той е най-големият в света, тъй като съществуващите по света подобни обекти или са възстановки на частично запазени крепости и дворци, или са изградени от бутафорни материали.\n\n\r\n“В нашия парк са използвани само автентичните за различните епохи камък, дърво, мрамор и керамика, дори входът и административната сграда представляват каменна реплика на средновековна крепост”, поясни пред в. “Труд” Ивелин Михайлов, инициатор на проекта и изпълнителен директор на “Исторически парк” АД. \n                \n                \r\nИкономистът, за който историята е страст и хоби, работи по идеята от 8 години, а преди 3 години я тества с малък прототип – неолитно селище, което вече се радва на голям интерес от страна на български и чуждестранни посетители и туроператори.\n\r\nСтартът на строителството на Исторически парк бе даден през 2017 г. Това лято ще бъде отворена първата от общо пет зони. Тя ще предлага пътуване назад във времето до неолита и халколита, когато прадедите ни са започнали да отглеждат домашни животни и културни растения, да ползват метални вместо каменни инструменти и оръжия и постепенно са заменили родовообщинния строй с държавно управление. \n\r\nВ наколни селища посетителите ще могат да видят оръдията на труда, облеклата, интериора и храната, с която са се препитавали древните. Там ще бъде изложени и символите на първата цивилизация – прототип на най-старото обработено злато в света, открито във Варненския халколитен некропол, както и първият златен жезъл – символ на царската власт.\n\r\nСъседна зона ще представя развитието на обществото през бронзовата и желязната ера, когато по българските земи е процъфтявала тракийската култура. В парка тя ще е представена чрез тюрзис /тракийски дворец/ с военни помещения, три гробници и пълноразмерна възстановка на храм на Богинята майка. Финалът на първия етап ще са укрепено славянско селище и прабългарски стан с всички характерни атрибути – от каруцата юрта до големите юрти, които се устройват в Плиска. \n\r\n“90% от обектите са готови, предстои озеленяване и оформяне на зоните за забавления, интерактивни игри и отдих край езерото. В деня на откриването ще има богата тематична програма на няколко сцени. Надяваме се с Исторически парк да променим начина, по който чужденците приемат българите и България, както и начина, по който ние самите възприемаме себе си. \n\r\nВисоко оцененият на световно ниво атракцион ще промени и типа туристи, които посещават страната ни, а в същото време ще създадем перспективен икономически отрасъл, който да даде възможност на много българи да правят международен бизнес”, обясни Ивелин Михайлов.\n\r\nДотук в реализацията на амбициозната идея са се включили 4000 души – археолози, писатели, музиканти, скулптори, занаятчии, възстановчици и историци. \n\r\nВ цялостен вид паркът трябва да бъде готов в края на 2022 г. Дотогава ще бъдат изградени останалите зони. Една от тях ще показва величието на Първото българско царство с възстановка на столицата Плиска, скрипториум, казарми, ранна православна църква, царска беседка, пазар и дворцов комплекс. \n\r\nТам акцент ще бъде поставен и върху създаването на българската азбука, като посетителите ще могат да пишат върху свитъци от овча кожа на глаголица и кирилица. Реплика на Царевец с царска православна църква, три типа бойни кули и дворцов комплекс ще показва културата на Второто българско царство. В автентичен болярски стил в съседство ще работи и Страноприемница, където туристите могат да похапнат традиционни български ястия и да пренощуват, тъй като подробното разглеждане на комплекса, когато бъде завършен, би отнело 2-3 дни.\n\r\nПоследна в огромния комплекс ще бъде изградена най-пищната зона – Рим. В нея ще има агора – открит площад с каменна крепостна стена, покрит с бял и черен мрамор, закрит театър и амфитеатър с ложето на императора, римска вила с басейн и мозаечни подове. Обектът ще отвори за посетители за сезон 2023 г., а идната пролет ще заработи и конната база “Величие”.", "date": "2019.01.28", "title": "Пет епохи от цивилизацията оживяват в музей на открито"}
{"url": "https://www.dnes.bg/cars/2019/01/28/tolpoliciiata-debne-prodavat-po-15-347-vinetki-na-den.400449", "text": "Почти двойно повече винетки са продадени за месец, показаха данните на Агенция “Пътна инфраструктура”. От 15 декември 2018 г. до 15 януари 2019 г. броят им е 460 416, докато преди година за същия период продажбите са били с 200 000 по-малко. Приходите са с близо 30% по-високи - над 23,2 млн. лева сега при 18,732 млн. преди година.\n\n\n\n\r\nСпоред експертите от АПИ ръстът в продажбите се дължи основно на пускането на пътя на т.нар. толполиция. От началото на годината освен Пътна полиция и 50 автомобила, оборудвани с камери, следят за винетки. Те снимат номерата на автомобилите, а проверката в системата дали има валидна винетка се прави веднага. Ако се установи липса, номерът на нарушителя се подава към Пътната полиция или друга кола на толполицията, която да спре нарушителя.\n                    \n                    \n                \r\nТова подействало дисциплиниращо на шофьорите и те станали по-изрядни при пътуването с винетка, твърдят специалистите.\n\r\nОт АПИ посочват, че мрежата за продажба на електронни винетки е значително разширена от началото на годината. Те могат да се купят от близо 4000 обекта в цялата страна. Има инсталирани и терминали за плащане с карта – общо 293 в цялата страна, от които 40 на 19 ГКПП-та, пише в. \"\". Покупка може да се направи чрез сайтовете www.bgtoll.bg, www.vinetki.bg и мобилно приложение.\n\r\nПредстои да бъдат монтирани терминали за самотаксуване и на ГКПП Стрезимировци и Варна-ферибот. За влизащите през пристанищата на Оряхово, Свищов и Никопол терминали за самотаксуване са разположени в бензиностанции в близост до граничния пункт.\n\r\nОт пътната агенция допълват, че очакват в края на януари и през февруари да бъдат купени много електронни винетки, тъй като тогава изтичат хартиените стикери на повечето шофьори. Като правят уговорката, че това важи при условие, че се спази установената в годините практика шофьорите да си купят нова винетка веднага след изтичане на старата.\n\r\nЗа да няма струпване на много заявки в електронната система, което да доведе до по-бавната обработка на данните, експертите съветват покупката да се направи по-рано. Системата е изградена така, че дава възможност винетка да се активира до 30 дни след плащането. По този начин тя може да се купи предварително, а да се зададе дата, от която да е валидна.\n\r\nПри покупка чрез сайтовете може да се плаща с банкова карта или банков трансфер, уточняват от АПИ.\n\r\nАко шофьорите изберат втората възможност, трябва да знаят, че са необходими 1-2 дни, за да се отрази плащането в системата и тогава винетката ще е валидна.\n\r\nВ останалите случаи може да се плати в брой. В рамките до 5 минути след покупката информацията се отразява в системата и винетката може да се ползва.\n\r\nТрябва да се посочи каква ще се ползва - уикенд, седмична, месечна, тримесечна или годишна. Системата сама изчислява коя е крайната дата за валидността. За улеснение в сайта и в мобилното приложение автоматично е посочена българска националност на регистрационния номер.\n\r\nПри въвеждане на регистрационния номер се изписват само главни букви и цифри.\n\r\nВ случай че има тире, точка или интервал, те не се въвеждат. Всички шофьори трябва да изберат категорията на автомобила.\n\r\nПо желание може да бъде посочена електронна поща, на която да се получи обратна разписка. Не е нужно тя да се разпечатва, нито да се носи в автомобила или да се представя на контролните органи.\n\r\nХората с увреждания получават безплатно винетка. За целта трябва да подадат заявление в дирекция “Социално подпомагане” по настоящ адрес, с писмо чрез лицензиран пощенски оператор или чрез имейл, но с електронен подпис.\n\r\nКонвертирането на хартиените винетки в електронни отпадна и шофьорите, които имат валидни стикери на стъклото, не е необходимо да го правят.\n\r\nГлобата за липса е 300 лв., има и компенсаторна такса от 70 лева.\n\r\nАко няма валидна електронна винетка, на нарушител ще му бъде предложено да заплати компенсаторна - така ще може да довърши пътуването си в рамките на деня и няма да бъде писан акт.\n\r\nКомпенсаторната такса може да бъде платена на място само с дебитна или кредитна карта и е съответно 70 лева за лек автомобил, 125 лева за камиони от 3,5 до 12 тона и 175 лева за тировете. При заплащане на компенсаторна такса на водача се издава документ, с който да удостовери плащането при последваща проверка на пътя.\n\r\nАко не бъде платена компенсаторната такса на място при толконтрола, тя ще може да бъде погасена по банков път, както и в пунктовете за продажба – в брой или чрез картово разплащане. На ГКПП ще бъде възможно и плащане в брой, отчитайки, че автомобилът не може да напусне страната в противен случай. При проверка от служителите на МВР няма да може да бъде плащана компенсаторна такса на място.\n\r\nСлед заплащане на компенсаторна такса пътуването може да продължи без винетка, но до края на астрономическия ден. На следващия липсата на винетка отново ще се смята за нарушение.\n\r\nВ случай че шофьорът не плати компенсаторната такса в 14-дневен срок, влиза в сила наказателно постановление, в резултат на което нарушителите ще дължат глоба – за леките автомобили е 300 лева, а за тежкотоварните над 3,5 тона - 1800 лв.", "date": "2019.01.28", "title": "Толполицията дебне, продават по 15 347 винетки на ден!?"}
{"url": "https://www.dnes.bg/obshtestvo/2019/01/28/v-chiprovci-tykat-kilim-za-papata-s-trikoliora-ni.400450", "text": "Красив килим с българския трикольор и с цветовете на Ватикана везат в Чипровци. Това ще е единият от подаръците, който ще бъде връчен на папа Франциск при посещението му в община Раковски край Пловдив този май.\n\r\nВ килима ще бъде втъкана карта с района на Балканите, както и две ръце, държащи земното кълбо. Край тях ще бъде \"изписан\" текст \"Мир на земята\" на български и на латински. Подаръкът трябва да бъде готов преди 5 май, когато започва визитата на главата на римокатолическата църква у нас. \n\r\nЗа да получи последни указания как да бъде посрещнат папата в Раковски, на визита в Рим наскоро бе отец Димитър от градчето край Пловдив. Заедно с папа Франциск ще пътуват около 70 човека: кардинали, журналисти и персонал. На 5 май главата на католическата църква ще бъде в София, където ще му бъде приготвена трибуна за богослужението. В Раковски папата ще посети два храма. В църквата \"Пресвето сърце Исусово\" ще има литургия и първо причастие, а в „Св. Архангел Михаил” ще има среща с католическата общност.\n                    \n                    \n                \r\nПредвидено е 200 деца католици да се причестят за първи път в Раковски в присъствието на папата. Няма как всички да приемат светото тайнство от ръката му, пише в. \"Монитор\". Затова най-вероятно с жребий ще бъдат избрани 20-ина деца, които ще имат честта да се докоснат до светия отец. Всички деца обаче се готвят отсега за посещението на папата. В определени дни от седмицата монахини ги събират и заедно учат молитви и песни.\n\r\nЗа визитата му в Раковски няма да бъдат майсторени специални тронове. Ще се използват тези, които са били направени през 2002г. за посещението на покойния папа Йоан Павел Втори. През февруари в Раковски се чакат пратеници на Ватикана, които ще дадат допълнителни указания относно посрещането на папа Франциск у нас.", "date": "2019.01.28", "title": "В Чипровци тъкат килим за папата с трикольора ни"}
{"url": "https://www.dnes.bg/obshtestvo/2019/01/28/radev-otkaza-letishte-sofiia-da-se-kazva-jeliu-jelev.400451", "text": "Летище София да не бъде преименувано на \"Желю Желев\". Това е решението на Комисията по наименуване на обекти с национално значение и населени места към президента Румен Радев.\n\r\nЧленовете ѝ са гласували единодушно да не подкрепят предложението на инициативния комитет за отдаване на почит и увековечаване на паметта на д-р Желю Желев, става ясно от отчета за работата на комисията през 2018 г. Той излезе дни преди държавният глава да отчете в понеделник втората година от мандата си.\n\r\n\"Министерството на транспорта, информационните технологии и съобщенията е принципал на \"Летище София\" ЕАД, което е и най-голямото международно летище на територията на нашата страна. Това обстоятелство налага инициаторите на предложението да се обърнат за становище относно смяната на името на летище София към МТИТС, както и към Столична община\", пише в мотивите на комисията. \n                    \n                    \n                \r\nЧленовете ѝ обясняват, че през последните години в публичното пространство е имало различни инициативи за именуване на летището, в т.ч. и предложения до комисията към президента, които обаче не са довели до обществен дебат и съгласувателни процедури, пише в. \"\".\n\r\nМиналата година инициативен комитет изпрати до Румен Радев петиция летището да носи името на първия демократично избран президент д-р Желев. Сред подписалите документа са членове на първия Национален координационен съвет на СДС от 1990 г. - Петко Симеонов, Димитър Луджев, Константин Тренчев, Александър Йорданов, Михаил Неделчев, както и известни имена като Емил Кошлуков и Соломон Паси. \n\r\n\"Вярваме, че д-р Желю Желев и неговото дело трябва да бъдат почетени. Това е начин да се създават и утвърждават личностните образци, които персонализират българската идентичност\", бе записано в петицията.\n\r\nАкцията за ново име на летището обаче започна още през 2009 г. Тогава идеята бе лансирана от известния журналист Петър Пунчев, но той не посочи конкретно име, с което да се замени \"Враждебна\", както фигурираше тогава летището в резервационните системи. През годините дискусията нееднократно се поставяше на дневен ред, а предложенията на читатели и общественици варираха от \"Слава\" през \"Васил Левски\" и \"Св. София\" до \"Асен Йорданов\".\n\r\nНа 7 ноември 2018 г. за инициативата и петицията до президента летището да се казва \"Желю Желев\", началникът на кабинета на Радев Иво Христов се изказа иронично за идеята: \"Защо не?! По времето на СДС започна масовата емиграция, старата сграда едва побираше куфарите на заминаващите, тъй че летището си струва да се свърже с това круширало трибуквие. Но пък по времето на БСП емиграцията заприлича на панически екзод и \"Позитано\" 20 също е добро име за летище.\n\r\nПо времето на НДСВ мракът продължи, но бе построен, а през 2006 г. пък бе въведен в експлоатация терминал 2. С него и досадният виц за двата изхода от българската безизходица - терминал 1 и терминал 2, - тъй че “Тройна коалиция” също е подходящо име за летището. Но според мен справедливостта изисква аерогарата да носи името на премиера Борисов.\n\r\nВсе пак той лично уважи откриването на мегалетището в Истанбул, което обрича софийското на нерадостно бъдеще. Пък ако успее и да го концесионира на някоя Гинка...\".\n\r\nНа въпрос дали президентът Радев споделя мнението на началника на кабинета си, от пресцентъра му ни изпратиха на 14 ноември позиция, че това е лично мнение, споделено в социалните мрежи. И обясниха, че държавният глава може да има позиция по темата едва след произнасянето на комисията за имената.\n\r\nКомисията към президента е отказала да се произнесе по искане за поставянето на паметник на Желю Желев в двора на СУ \"Св. Кл. Охридски\" и в община Кърджали, както и на паметна плоча в сградата на Профилираната езикова гимназия \"Н. Й. Вапцаров\" в Шумен с обяснението, че тези въпроси трябвало да се решат от университетите и местните власти.\n\r\nКомисията е отказала и да смени името на връх Шипка на Свети Никола, каквото искане е имало от инициативна група от Казанлък и от историческо дружество от Стара Загора. Смяната на името на върха трябва да е предшествана от широк обществен дебат, препоръчала президентската комисия.", "date": "2019.01.28", "title": "Радев отказа \"Летище София\" да сe казва Желю Желев"}
{"url": "https://www.dnes.bg/akoshtete-vqrvaite/2019/01/28/znaci-che-e-vreme-da-se-nauchite-da-kazvate-ne.400339", "text": "Понякога приисквало ли ви се е да тропнете с крак и да кажете „не“ на шефа си, на съпруга си, децата или родителите си?\r\nМного хора преминават през такива моменти, защото много от нас се страхуват от конфликти, критики, противопоставяне. Често избягваме битките и съревнованията, защото подсъзнателно искаме да бъдем харесвани от колеги, приятели, близки.\r\nТова чувство ни прави уязвими и ни кара да изпитваме все по-големи трудности в отказването в името на себе си. Няма значение дали сте мъж или жена, дете или възрастен, притеснението от конфликти и конфронтации го има и се оказва по-голям психически проблем, отколкото се смята.\r\nЗа да се съхрани човек е необходимо наистина да се научи да отказва, когато обстоятелствата го налагат за негово добро. Това прави тялото и психиката по-здрави, емоциите по-стабилни, а самочувствието по-високо.\r\n                    \n                    \n                Крайно време ли е да се научите да казвате: \"Не\"? Ето по какво да познаете.\r\n\r\nИскате да огреете навсякъде. Запълвате целия си график с работа, ангажименти, детски партита или пък такива за възрастни. Не си оставяте никакво време за себе си, такова, в което да се отдадете на релакс в рамките на няколко часа. Ако изникне нещо непредвидено, вие се съгласявате да помогнете или да се отзовете, просто защото нямате причина да откажете.\r\nВреме е да се научите да спрете да го правите и ако наистина имате нужда да откажете, да го направите. Постоянният стремеж да накарате другите да се чувстват добре, да изпълните ангажиментите си точно и навреме, както и да помогнете на всеки, който има нужда от вас, ще ви съсипе. Нивата на стрес в организма ви ще ударят червената зона на скалата на прегряването.\r\n", "date": "2019.01.28", "title": "Знаци, че е време да се научите да казвате: \"Не\""}
{"url": "https://www.dnes.bg/obshtestvo/2019/01/28/otchita-se-poskypvane-na-zelenchuci-mliako-i-sirene.400452", "text": "Цените на основните храни отчитат леко повишение, показват данни на Държавната комисия по стокови борси и тържища за цените на едро.\r\nИндексът, който отразява цените им на едро, се е повишил до 1,504 пункта, пише в. \"\".\r\nПрез изминалата седмица цената на кравето сирене се е повишила с 3,4% и килограм се търгува за 6,05 лв. Маргаринът и сиренето с растителни добавки са поскъпнали с 1,3 на сто. Същото повишение се отчита и при прясното мляко с 3% масленост.\r\nНай-много са поскъпнали морковите и вносните домати и краставици през изминалата седмица съответно със 17,8, 15,6 и 13,3%.\r\nС 6,7% по-евтини са били ябълките. Основната съставка за цитрусов фреш - мандарини и портокали, са поевтинели с 4,4 и 1,7%.", "date": "2019.01.28", "title": "Отчита се поскъпване на зеленчуци, мляко и сирене"}
{"url": "https://www.dnes.bg/akoshtete-vqrvaite/2019/01/28/sedmichen-liuboven-horoskop-za-28-ianuari-3-fevruari.400336", "text": "През тази седмица ще взимаме важни решения в любовта, но невинаги ще са правилни. Предстоящата промяна в позицията на Венера ще ни накара да търсим онази любов, която продължава цял живот. Повече за това какво ви очаква, вижте в любовния хороскоп на Az-jenata.bg\r\n\r\nНа представителите на зодията няма да им липсва ентусиазъм да постигат успехи в работата, но нещата може да не се случват според очакванията им. Как това ще се отрази на любовния им живот? Ще имате желание да се разтоварите от всички негативни емоции и партньорът ви ще понесе товара ви. Въпреки напрежението, не забравяйте за романтиката. Ако сте необвързани, организирайте си излизане с приятели в почивните дни. Има шанс за интересно запознанство.\r\n                    \n                    \n                \r\nВашата управляваща планета на любовта, Венера, ще промени подхода ви към романтиката до 1 март. Бъдете оптимистично настроени, но в известна степен и предпазливи. Вие сте тези, които ще създадете късмета си в любовта. Не губете време и възможности, особено ако сте необвързани. Има възможности за нови контакти. Обвързаните Телци ще се радват на хармония и преоткриване с партньора.\r\n\r\nПрез тази седмица Близнаците ще трябва да пазят любовния си живот от приятел. Той или тя може да се опита да повлияе на връзката ви по много начини. Фокусирайте се върху тези приятели, които излъчват положителни вибрации и не се опитват да попречат със „съветите“ си на любовта ви. Ако сте обвързани, в края на седмицата може да получите хубави новини за финансите на половинката ви.\r\n", "date": "2019.01.28", "title": "Седмичен любовен хороскоп за 28 януари – 3 февруари"}
{"url": "https://www.dnes.bg/index/2019/01/28/receptata-dnes-buter-sylzici-s-shokolad.400238", "text": "\r\n1 охладено бутер тесто\r\nтечен шоколад\r\n1 жълтък\r\n \r\n\r\n \r\nВърху набрашнен плот сложете охладеното тесто. Поръсете съвсем малко брашно върху него и леко го разстелете с точилка. Важно е да работите по-бързо с тестото, докато все още е добре охладено. Намажете го с течен шоколад от край до край.\r\n \r\nЗапочнете да завивате двата му края, така че да са равни, когато се съберат. С помощта на остър нож, нарежете рулото, което се е получило, на парчета с дебелина около 2 см. Подредете ги в тава върху хартия за печене и ги намажете с малко разбит жълтък. Печете в предварително загрята на 180 градуса фурна за около 15-20 минути. \r\n\r\n", "date": "2019.01.28", "title": "Рецептата Dnes: Бутер сълзици с шоколад"}
{"url": "https://www.dnes.bg/politika/2019/01/28/nad-130-partii-shte-meriat-sili-na-izborite-2019-a.400453", "text": "Над 130 партии могат да се явят на изборите тази година, показа проучване на в. \"Труд\", след като започнаха да се сформират многолюдни предизборни коалиции. През 2019 г. ще се проведат местен и европейски вот.\n\r\nЗа сравнение – за местните избори през 2015 г. документи в ЦИК подадоха 81 партии и три коалиции, съставени от общо 11 партии. Отказана беше регистрация на 10, останалите 82 взеха участие във вота.\n\r\n136 партии са вписани към момента в регистъра на Софийския градски съд (СГС). А 137 формации подадоха навреме и според изискванията годишни финансови отчети за 2017 г. в Сметната палата. Още 3 внесоха редовни документи със закъснение. Две партии подадоха отчети, които държавните одитори не признаха за отговарящи на изискванията за форма, съдържание и начин на представяне – управлявалата два мандата НДСВ и близката до Алексей Петров „Нова сила”.\n                    \n                    \n                \r\nСрокът за политическите формации да се отчетат за 2018 г. изтича на 31 март т.г. Годишните отчети, участие на избори поне веднъж на 5 години и провеждане на конгрес поне веднъж на 5 г. са единствените законови изисквания към партиите, за да се водят действащи.\r\nНачалото беше дадено с първата партия на Веселин Марешки – \"Национално движение за свобода и демокрация\" (НДСД), която нямаше дейност. Тя беше заличена по искане на прокуратурата след обжалване с решение на Върховния касационен съд от 7 февруари м.г. Марешки като лидер на две партии едновременно е в нарушение на закона.\n\r\nСлед този случай от държавното обвинение съставиха списък с 33 фантомни формации, които подлежат на закриване: 31 – заради неучастие в избори повече от 5 години и 2 – заради неподаване на годишни финансови отчети в Сметната палата две последователни години. Инициативата, подета след няколко години занемарен контрол, беше обявена на 31 юли 2018 г. и пет месеца по-късно е на финалната права. 29 партии от списъка вече не съществуват в правния мир, една извън набелязаните се самозакрива (виж таблицата долу).\n\r\nПоследните дни изтекоха и за четири от пенсионерските партии, които така и не успяха да се обединят – ”Движение \"Народен юмрук\", \"Единен пенсионерски съюз\", \"Обединена партия на пенсионерите в България\" и \"Партия Движение за социална солидарност\".\n\r\nЗаличена е свързаната с бившия депутат от ДПС Петър Ангелов и с покойния Павел Чернев – \"Партия за хората от народа\".\n\r\nПрез 2018-а дойде и краят на екзотични формации от 90-те години като \"Съюз на демократичните партии и движения ЕРА-3\", и на такива от новия век като \"Партия на либералната алтернатива и мира\" (ПЛАМ).\n\r\nПо закон при прекратяване от съда имуществото на партията се одържавява. Държавата отговаря за задълженията на закритата формация до размера на полученото имущество.\n\r\n\n\r\nСамо дванадесет от многобройните формации, регистрирани през 1990 г., когато беше възстановена многопартийната система, продължават да съществуват до момента. Това показват данните в регистъра на политическите партии на Софийския градски съд. Те са (по реда на вписване от съда): Демократическата партия, БСДП, Зелената партия, Радикалдемократическата партия в България (РДП), БСП, \"Български национален съюз нова демокрация\", БЗНС, \"Български демократически форум\" (БДФ), \"Политически клуб Екогласност\", ДПС, \"Българска комунистическа партия\" и \"Българска работническо-селска партия\".\n\r\nОт създадените в последното десетилетие партии 43 се водят действащи. Тенденцията в последните години е към намаляване: през 2013 г. и 2014 г. са регистрирани по 7 партии, през 2015 г. и 2016 г. – по 3, през 2017 г. – 2, през 2018 г. – 4.\n\r\n\n\r\nЧетири нови политически сили бяха регистрирани от СГС през 2018 г. – \"Подем\", \"Национална алтернатива родове общност държава\", \"Коалиция за теб България\" и \"ВОЛТ\".\n\r\nПрез февруари е регистрирана партията \"Подем\" с двамата председатели – Александър Цветков Богданов и Христофор Петков Дочев, общински съветник в Плевен.\n\r\nПрез юни м.г. е вписана партията \"Национална алтернатива родове общност държава\" (НАРОД) със седалище в Сливен и председател Георги Иванов Георгиев.\n\r\nПрез август е вписана \"Коалиция за теб България\" с председател Валери Методиев Григоров и заместници Александър Христов Филипов, Красимир Василев Гебрев и Людмил Борисов Туечки.\n\r\nСъщо през август беше регистрирана партията „Волт” на бившия депутат от Реформаторския блок (ДБГ на Меглена Кунева) Настимир Ананиев.\n\r\nПартията \"Синьо единство\", която Надежда Нейнски създаде със свои съмишлениц през 2013г. след като напусна СДС, е прекратена чрез ликвидация. Това е безпрецедентен случай за последните десетилетия. Вместо да се занимават със саморазпускане, създателите на партии със замряла дейност обикновено оставят институтциите да свършат тази работа вместо тях.\n\r\nПолитологът Христо Панчугов, който оглави партията, след като Нейнски стана посланик в Турция, се е заел лично да бъде ликвидатор на \"Синьо единство\".", "date": "2019.01.28", "title": "Над 130 партии ще мерят сили на изборите 2019-а"}
{"url": "https://www.dnes.bg/eu/2019/01/28/500-v-istoriiata-bankite-spirat-da-emitirat-banknotite.400454", "text": "17 от 19-те централни банки в еврозоната спират от днес да емитират банкноти от 500 евро, наричани \"Бин Ладенки\" заради обвиненията, че се ползват от трафиканти, тъй като 1 млн. евро в такива купюри тежи едва 2,2 кг, предаде АФП.\r\n \r\nОсвен това те се използват твърде малко във всекидневната икономика. Единствено Австрия и Германия, които са особено привързани към парите в брой във всекидневието си, ще продължат въпреки това да издават тези банкноти още три месеца, до 26 април, пише БТА.\r\n \r\nМалките лилави купюри от 500 евро ще останат в обращение и ще могат да се използват като платежно средство, уточнява Европейската централна банка (ЕЦБ), която взе решение за спирането им още през 2016 г. заради лошата им репутация. Те обаче постепенно ще бъдат изтегляни.\n                    \n                    \n                \r\nВ момента банкнотите от 500 евро са едва 2,4% от броя на евробанкнотите в обращение и малко над 20% от общата им стойност или около 261 млрд. евро, според статистически данни на ЕЦБ. През ноември в обращение са били близо 521 млн. такива купюри.", "date": "2019.01.28", "title": "€500 в историята... Банките спират да емитират банкнотите"}
{"url": "https://www.dnes.bg/stranata/2019/01/28/sled-agresiiata-gorna-oriahovica-bez-speshna-pomosht.400455", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗаради зачестилите случаи на агресия над 20 служители от Центъра за спешна помощ в Горна Оряховица са подали своите молби за напускане. Това прави реална опасността градът и съседните 4 общини да останат без спешно медицинско обслужване.\n\r\nЛекарите настояват за постоянна физическа охрана. До момента взетите мерки са свързани с поставянето на паник бутон, договор с охранителна фирма и бърз достъп до полицията, предаде репортер на .\n\n\n\n\r\nМеждувременно младежи от Горна Оряховица се организираха и вече две вечери дават дежурства със спешните медици. Следят за това да няма агресия срещу тях и дори ходят по адреси с линейките.\n                    \n                    \n                \r\n\"Първото нещо, което ни накара, е да дадем гласност на проблема. Има агресия от страна на доста граждани. Помагаме с нашата подкрепа към медиците. Когато влязат по-агресивни хора и видят, че лекарите не са сами, а има и странични участници, тонът им веднага се променя\", обясни доброволецът Николай Николов.\n\r\nМедицинският фелдшер Нела Радева потвърди, че оставките са подадени и ще станат ефективни, ако не бъдат взети мерки за гарантиране сигурността на медиците.\n\r\n\"Всявят респект, дежурството минава по-спокойно. Тяхното присъствие спира агресивното поведение\", коментира тя по повод доброволческите екипи.\n\r\nРадева подчерта още, че никъде по света външни лица нямат достъп до служителите в лечебните заведения.\n\r\n\"Лекарят имат нужда от пряк контакт с пациента, от наблюдение и информация за неговото състояние. Често придружителите изпреварват отговорите на пациента и преграждат пътя между персонала и пациента. Това пречи на работата\", обясни Радева.\n\r\n ", "date": "2019.01.28", "title": "След агресията... Горна Оряховица без Спешна помощ!?"}
{"url": "https://www.dnes.bg/kino/2019/01/28/rami-malek-s-nagradata-na-gildiiata-na-filmovite-aktiori.400457", "text": "Рами Малек спечели наградата на Гилдията на филмовите актьори за най-добър актьор, за филма \"Бохемска рапсодия\", в който се въплъщава в образа на Фреди Меркюри, съобщи Асошиейтед прес. Призът за най-добра актриса отиде при Глен Клоуз за филма \"Съпругата\".\r\nТелевизионният сериал \"Удивителната госпожа Мейзъл\" спечели първите три награди, връчени на церемонията в \"Шрайн одиториъм\" в Лос Анджелис, предаде БТА.\r\nДжейсън Бейтман и Сандра Оу получиха наградите за най-добър актьор в телевизионна драма. Бейтман беше отличен за ролята си в \"Озарк\" на Нетфликс, а Оу - за ролята си в \"Убивайки Ийв\".\r\nНаградите на Гилдията на филмовите актьори се смятат за добър индикатор за успех на \"Оскарите\", защото нейните членове са най-голямата група в Академията за кинематографично изкуство и наука.", "date": "2019.01.28", "title": "Рами Малек с наградата на Гилдията на филмовите актьори"}
{"url": "https://www.dnes.bg/stranata/2019/01/28/iaica-meso-sirene-hliab-cenite-rastat-govoriat-ekspertite.400462", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ първия месец от новата година цените на основните хранителни продукти се увеличиха. Показва го и анализът на Държавната комисия по стоковите борси и тържища. Според него бележим ръст от 2% само за изминалата седмица.\r\nС 20 ст. се е увеличила цената на кравето сирене на едро, с 10 ст. тази на кравето масло. Увеличение има и при зеленчуците.\r\nСпоред данните в някои градове са се увеличили цените на брашното, пилешкото месо и яйцата с около 10-15 стотинки. Всичко това не е изненада на фона на по-високите цени на тока и водата.\n\n\n\r\n\"Цената на хляба е производна на цената на суровините и труда. В България цените на всички продукти, участващи на пазара, се определят по конкурентни закони. Държавата има една единствена роля – да създаде конкурентоспособна среда. Тя трябва да регламентира контрола на качеството. С развитието на икономиката трябва да се покачват и заплатите на хората. Не можем да говорим за шоково поскъпване на хранителните продукти\", обясни Марияна Кукушева от Националния браншови съюз на хлебарите и сладкарите.\r\n                    \n                    \n                Тя подчерта в студиото на \"България сутрин\", че цената на хляба никога не е била въпрос на спекула. За нея дори да се коментира това е въпрос на политически демагогии, които не са коректни към потребителите.\r\n\"Цените се определят спрямо търсенето и предлагането. Има големи количества млечни продукти на пазара. Няма условия за покачване на цените на млечните продукти засега. Най-големият проблем в нашия сектор е цената на суровото мляко. Влезе наредба, която дава много по-големи пълномощия на държавата да следи за качеството на млечните продукти на пазара. Вървим напред. Дано държавата да си върши работата\", коментира Симеон Присадашки от Асоциацията на млекопреработвателите пред .\r\n ", "date": "2019.01.28", "title": "Яйца, месо, сирене, хляб... Цените растат! Говорят експертите"}
{"url": "https://www.dnes.bg/health/2019/01/28/7-hrani-za-po-dobro-kryvoobrashtenie.400338", "text": "Доброто кръвообращение е от съществено значение за здравето на сърцето и на целия организъм. Хората склонни към образуването на кръвни съсиреци, приемат специални лекарства, които разреждат кръвта.\r\nРедовната физическа активност и начинът на хранене са в основата на доброто кръвообращение. Вижте кои храни могат да ви помогнат по естествен начин да поддържате здраво тялото си.\r\n\r\nСуровият чесън е отлична превенция на атеросклерозата. Болестта се съпровожда от развитието на формации по вътрешните стени на съдовете, което пречи на нормалното кръвообращение. В допълнение, чесънът нормализира кръвното налягане, така че неговата полза за сърдечносъдовата система е незаменима.\r\n                    \n                    \n                Добавяйки чесън към ястията си може да намалите количеството сол, с което овкусявате блюдата си.\r\n\r\nАнтиоксидантите са необходими за нормалното функциониране на тялото. Те помагат за неговото прочистване от вредните токсини, които са причина за развитието на различни патологии. Боровинката е богата на естествени антиоксиданти, затова тя успешно пречиства организма, засилва имунната функция, облекчава възпалението и укрепва органите на сърдечносъдовата система.\r\nОсвен нея, ананасът е друг плод, който ще ви помогне да подобрите кръвообращението си. Хапвайте го пресен, не консервиран.\r\n", "date": "2019.01.28", "title": "7 храни за по-добро кръвообращение"}
{"url": "https://www.dnes.bg/muzika/2019/01/28/sofka-bulka-fyrga-buketa-na-24-i-mart-kuma-preslava.400459", "text": "Една от най-дългоочакваните сватби в родния попфолк най-сетне има своята дата.\r\nГласовитата Софи Маринов ще каже заветното \"Да\" на своя Гринго на 24-и март.\r\nВсъщност подписа ще е доста по-раничко, на 5 фeвруари, но голямото тържество ще бъде в края на пролетния март.\r\nЗа целта ромската перла и мъжа до нея са поканили цялото царско попфолк войноство - Галена, Азис, Анелия, Глория, Славка Калчева, Мария Илиева, \"Ку-ку бенд\".\r\n\"Аз съм казала на всички, че ако са на участие, няма да се сърдя, ако не дойдат. Казах им, няма да се сърдя, ако сте си на работа и не можете да дойдете. Съдя по мене си. Но им викам: Да си знаете, поканени сте да си хапнете, да си пийнете и така\", споделя Софка пред \"Труд\".\n\n\n\r\n                    \n                    \n                Но преди 24-и март, на 5 февруари тя и Гринго ще минат да ударят по един подпис в столична ритуална зала.\r\n\"Пак ще има снимчици. По-раничко, защото нали знаете, че на самата сватба се изиграва просто церемонията, предварително си ги направил тия неща. Така че ще бъдем на 5 февруари хубави - шаферките, кумовете, аз, Гринго, подписваме в София. Ще се нагласим хубави, сладки, ще има фотографче, ще си направим снимки...\".\r\nСлед като Гринго и заговорил за сватба, а организацията за тържеството тръгнала, двамата се сетили, че нямат кумове.\r\n\"За кумове не бяхме мислили. Започнахме с оркестри, ресторантчета и вече бяхме почти говорили за тази дата. Впоследствие Гринго ми вика: \"Ами за кумове няма ли да мислим?\". Тогава реших да звънна на Преслава дали няма да искат с Павел да са ни кумове, тя си е от нашия бранш, нали. Звъня аз на Преслава, казвам ѝ: Преси, ще си правим сватба на 24 февруари, искате ли с Павел да сте ни кумове? И тя вика: \"Мале, аз си ги знам тия дати наизуст, ще бъда в Лондон тогава, ако не сте дали капаро още, дай да направим сватбата на друга дата\". И започнахме да си отваряме тефтерчетата с нея и така се падна 24 март, като на 23-и и тя е на работа, и аз\", споделя тя.\r\nЧалгаджийката разкрива, че на сватбата си ще е с две рокли, ще има и четири шаферки: Дони Чачева - Мис баба, нейната дъщеря Роси, кметицата на Владая - Таня Иванова и дизайнерката София Борисова.\r\n\"Те викат: \"Мале, какви дърти шаферки си избра!\", пък аз им казвам: Що, бе, булката нали е дърта\", смее се Софка и споделя, че Гринго е поръчал и платил халките им: \"Много са хубави, златни, с черни диамантчета пише \"Гринго\" отвън на моята халка, а на неговата - пак е златна и без камъчета пише \"Софи\". Много готино. И двамата се вълнуваме много. Всичко двамката си правим и си ни е много сладко\".", "date": "2019.01.28", "title": "Софка – булка, \"фърга\" букета на 24-и март, кума – Преслава"}
{"url": "https://www.dnes.bg/sofia/2019/01/28/chervenata-viziia-za-bylgariia-shte-ni-struva-2-mlrd-lv.400461", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ събота се проведе 49-ят Конгрес на БСП. Вътрешната опозиция се събра, но запази добрия тон на разговора. Основната интрига остава листата за евровота, макар че тя не бе основна тема на обсъждане между делегатите.\n\n\n\n\r\nОт месеци между Корнелия Нинова и Сергей Станишев тлее напрежение заради различните позиции, които заемат двамата по европейски теми.\r\nНинова е против пакта за миграция и Истанбулската конвенция, докато Станишев го подкрепя. Това накара хората в средите в и извън БСП да заговорят, че Нинова ще се опита да лиши Станишев от мястото му в листата за евроизборите.\r\n                    \n                    \n                Според депутата от \"БСП за България\" Петър Витанов винаги партията се обединява, когато наближат някакви избори.\r\n\"Голяма част от БСП подкрепя Станишев. Доказвали сме, че каквито и конфликти да сме имали в партията, преди избори всичко се променя и се обединяваме около идеи, а не около личности\", категоричен бе социалистът пред .\r\nТой е на мнение, че няма как да се предвиди разлика от 1% на евроизборите между БСП и ГЕРБ.\r\n\"На нас сила ни дадоха срещите с хората за \"Визия за България\". Голяма част от вижданията в документа са на хората. Срещите ни бяха посетени от 40 000 души и имаше над 1000 предложения. БСП просто съумя да покачи своето влияние и одобрение за сметка на управляващите\", сигурен е \"червеният\" депутат.\r\nПо думите на Витанов идеите във \"Визия за България\" може да бъдат изпълнени само с 2 млрд. лв. ресурс, който може да се осигури сравнително лесно.\r\n ", "date": "2019.01.28", "title": "Червената \"Визия за България\" ще ни струва... 2 млрд. лв. "}
{"url": "https://www.dnes.bg/politika/2019/01/28/iz-stanovishte-na-mo-f-16-bie-gripen-po-mnogo-pokazateli.400446", "text": "Американският F-16 превъзхожда шведския Gripen по много показатели. Този извод е залегнал в становище на Министерството на отбраната във връзка с обществените консултации по проекторешението на МС за стартиране на преговори със САЩ за закупуване на ескадрила от нов тип изтребили за родните ВВС, което бе парафирано от парламента.\n\n\n\r\nВ отговор на въпрос за избора на страната ни да се насочи именно към най-масовия изтребител в Света F-16, а не например към Gripen, от силовото ведомство посочват, че комисията, която оценяваше офертите за освежаване на военния ни авиопарк, който все още разчита на старите руски МиГ-ове и отличи като фаворит предложението на САЩ за заводски F-16 от най-новото поколение Block 70 пред тези на Швеция и Италия за самолети Gripen и Eurofighter, не си е позволила никакви интерпретации по отношение на оперативните способности на машините извън подадените данни, за да бъде максимално обективна в изводите си.\r\n                    \n                    \n                В същото време спецификата на американското законодателство за международни военни продажби не позволявала предоставянето на пълната информация за предлагания от САЩ самолет на този етап от процедурата, подчертават от МО в изготвената във връзка с обществените консултации справка, която е публикувана на сайта на ведомството. \n\r\nВъпреки това с оглед на публичната информация, предоставяна например от специализирани и неутрални издания, не било трудно да се съпоставят F-16 и Gripen.\n\r\nДори сравнен с по-старата версия на F-16 Block 50, Gripen губи по основни оперативни показатели като боен радиус, натоварване на въоръжение, време за работа в района на мисията и много други подчертават от военното министерство, пропускайки да отбележат например, че и при ресурса ситуацията е подобна, като съотношението е 12 000 срещу 8000 часа във въздуха в полза на американските машини. \n\r\nПо отношение на цената пък от МО уточняват, че за Block 70 тя е обосновано по-висока, тъй като в него са вложени супермодерни системи, разработени за изтребители от 5-о поколение като F-35 и правят този модел най-съвременния от своя клас на 4-то поколение, както и че за разлика от шведската оферта към самолетите е включено т.нар. специално оборудване и въоръжение-Government Furniture Equipment (GFE). \n\r\nАко и към шведските самолети се прибавели тези екстри, цената им щяла да надвиши значително заложения първоначално съгласно проекта за модернизиране на ВВС бюджет от 1,8 млрд. лв., което на практика означава, че в шведската оферта по начало е заложено оскъпяване на машините, пише в.\"Монитор\". \n\r\nОт коментар на вицепремиера и военен министър Красимир Каракачанов по темата пък вече стана ясно, че офертата на САЩ, която страната ни ще опита да оптимизира в преговорите с Белия дом и така за разлика от шведската цената даже дори да намалее, е за около 300 млн. лв. отгоре.\n\r\n\"Наличието на неясноти и несподелена информация по параметрите на придобиване е логическата предпоставка, която направи процеса на оценка и вземане на решение по избор на изпълнител на проекта невъзможен и предопредели решението за промяна на подхода за реализацията му. Това е една от основните причини да се предложи на министър-председателя да създаде организация и преговорен екип за изготвяне на проект на международен договор и провеждане на преговори с правителството на САЩ за придобиване на нов тип боен самолет. Единствено в предложението на САЩ е включен пълният пакет на т.нар. GFE, което ще игнорира зависимостта на изпълнение на проекта от трета страна\", посочват от МО. \n\r\nОт ведомството са категорични също така, че избора на новите изтребители е стратегически за страната ни. \n\r\n\"Изборът на нов боен самолет не е едноличен акт, било на министър на отбраната, премиер или президент.\n\r\nБългария прави своя избор на основата на стратегически партньор и на стратегическото партньорство в рамките на Северноатлантическия пакт, където членува вече 15 години\n\r\nF-16 е основен боен самолет на страните от НАТО и това в изключителна степен определя оперативната съвместимост и използването му в операциите на Алианса\", категорични са от военното министерство.", "date": "2019.01.28", "title": "Из становище на МО: F-16 бие Gripen по много показатели!"}
{"url": "https://www.dnes.bg/temida/2019/01/28/bidon-kym-bivsha-tyshta-i-voenen-globen-s-600-leva-za-obidi.400447", "text": "Военен от Пловдив бе глобен от съда с 600 лева заради есемес обиди към бившата си тъща. Военните магистрати освободили от наказателна отговорност рейнджъра, защото приели, че в случая има реторсия, тоест – пострадалият е отвърнал със същото деяние на обвиняемия.\n\r\nДелото срещу военния било образувано след жалба на тъщата. 58-годишната Тодора Кирилова искала 3000 лева от бившия си зет, но съдът не уважил в цялост иска й. \n\r\nНиколай Динев ще трябва да плати обаче 1000 лева хонорар на нейния адвокат, пише в. \"Монитор\". Тя твърдяла, че след като младите се разделили, била намразена от бившия си зет. Цели седем месеца военният й пращал есемеси или й звънял по телефона. Позвъняванията достигали до 150 на денонощие и довели до блокаж на апарата. Тъщата била атакувана и по вайбър, както и с есемеси.\n                    \n                    \n                \r\nУниформеният и тъщата си разменяли взаимно обиди. В един от есемесите, който е приложен в кориците на делото, той я обиждал, че е \"бидон\", \"боклук дебел\", \"свиня\", \"психопат\". В отговор тя го наричала: \"тъпанар\", \"долен изрод\" и \"педофил\". \n\r\nНажежената обстановка между възрастните се отразила и върху детето. Майка и баба отказали свиждания на таткото с 5-годишния Ивайло. Мотивът им бил, че след свиждания с Николай детето се връщало разстроено у дома. \n\r\n\"Тате ми каза да рева, за да се върне той при нас, иначе ще ме бие\", обяснило детето на ошашавената си майка. Наложило се да водят малкия на психолог, за да се успокои. В същото време обаче бащата на рейнджъра свидетелствал пред съда, че е чувал Тодора да кълне зет си и да му казва, че детето не било негово.", "date": "2019.01.28", "title": "\"Бидон\" към бивша тъща и военен глобен с 600 лева за... обиди"}
{"url": "https://www.dnes.bg/health/2019/01/28/kiseloto-mliako-polezno-za-syrceto-i-metabolizma.400465", "text": "Консумацията на кисело мляко и други млечни продукти е свързана с по-здравословни навици за хранене и по-добър кардиометаболитен профил, съобщи Медикъл дейли, позовавайки се на американски изследователи.\n\n\n\r\nУчените от университета на Мейн изследваха връзката между консумацията на млечни продукти, начина на хранене, и физиологични показатели - индекс на телесна маса, обиколка на талията, кръвно налягане, кръвна захар, холестерол, както и навици като тютюнопушене и спорт. Те установиха, че млечните продукти, включително и киселото мляко, се отразяват добре на много от тези показатели, пише БТА. \n\r\nРедовната консумация на кисело мляко е свързана с общо по-здравословно хранене. Хора, които по-често го хапват, включват и повече плодове, зеленчуци, ядки и риба в ежедневното си меню, като в същото време ограничават подсладените безалкохолни, сладките и алкохола. Тези участници са били с по-ниска кръвна захар и по-малка обиколка на талията. Те също пушели по-малко и се движели повече.", "date": "2019.01.28", "title": "Киселото мляко – полезно за сърцето и метаболизма"}
{"url": "https://www.dnes.bg/kino/2019/01/28/i-pak-djako-nasilva-deca-v-da-napusnesh-nevyrlend.400458", "text": "Премиерата на филма \"Да напуснеш Невърленд\" на режисьора Дан Рийд за двама мъже, които твърдят, че като малки са станали жертви на Майкъл Джексън, бе почетена с овации и ставане на крака на кинофестивала \"Сънданс\", съобщава Асошиейтед прес.\r\nНа сцената излязоха и главните герои - Уейд Робсън и Джеймс Сейфчък. Те признаха за претърпените насилия от страна на Краля на попмузиката като възрастни, след неговата кончина през 2009 година.\r\nЧетиричасовата кинотворба разказва за травмата, преживяна от двете деца, предаде БТА. \r\nУейд Робсън е бил насилван от Майкъл Джексън от 7 до 14-годишна възраст. Не по-завидна била участта и на Джеймс Сейфчък. Съдбите на двете деца се кръстосали с тази на Джако на върха на славата му в края на 80-те и началото на 90-те години на миналия век. Дори и като възрастни, травмата от преживяното не ги напуснала.\r\n                    \n                    \n                В продукцията са включени и интервюта с майките на жертвите и с техните съпруги на по-късен етап от живота. Чува се и гласът на Майкъл Джексън чрез гласовите съобщения, оставени на Робсън, показани са и многобройни негови факсове до двете му жертви.\r\n\"Ние не можем да променим това, което ни се случи, заяви Робсън пред публиката в Парк сити. Не можем да направим нищо и за Майкъл. Нещата бяха такива, каквито са!\"\r\nСейфчък добави, че с Уейд не са получили пари, за да участват в документалния филм. Единствената им цел била техните истории да бъдат чути.\r\nФондацията, управляваща наследството на Майкъл Джексън, остро осъди филма. Според нейните представители Джексън още приживе е бил подложен на линч от страна на жълтата преса, а сега убийството му продължава и след кончината му.\r\nТе обвиниха двете жертви, че са клетвоотстъпници, тъй като навремето под клетва били свидетелствали, че не са били насилвани от Джексън", "date": "2019.01.28", "title": "И пак: Джако насилва деца в \"Да напуснеш Невърленд\""}
{"url": "https://www.dnes.bg/sofia/2019/01/28/vijte-kyde-niama-da-ima-voda-na-29-ianuari-v-sofiia.400469", "text": "На 29 януари 2019 г. (вторник), във връзка с подмяна на сградно водопроводно отклонение на ул. \"Нишава\" жк. \"Стрелбище\", се налага спиране на водоподаването от 10:00 до 17:00 часа на клиентите на \"Софийска вода”, живеещи в района на: ул. \"Кестенова гора\" от ул. \"Хайдушка гора\" до ул. \"Нишава\"; ул. \"Нишава\" от ул. \"Твърдишки проход\" до ул. \"Кестенова гора\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Нишава\" ъгъла с ул. \"Кестенова гора\".\n\r\nНа 29 януари 2019 г. (вторник), във връзка с монтаж на пожарен хидрант и спирателен кран на ул. \"Захари Круша\" кв. \"Крива река\", се налага спиране на водоподаването от 10:00 до 19:00 часа на клиентите на \"Софийска вода”, живеещи в района на: ул. \"Захари Круша\" от ул. \"Добрила\" до ул. \"Яков Крайков\".\n                    \n                    \n                \r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Захари Круша\" при бл. 15Б.\n\r\nНа 29 януари 2019 г. (вторник), във връзка с изграждане на полимерна шахта и монтаж на водомерен възел на ул. \"Хан Омуртаг\" жк. \"Яворов\", се налага спиране на водоподаването от 09:00 до 16:00 часа на клиентите на \"Софийска вода”, живеещи в района на: ул. \"Хан Омуртаг\" от ул. \"Бойчо войвода\" до бул. \"Михай Еминеску\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Хан Омуртаг\" №80. \n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.\n\r\n\"Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.01.28", "title": "Вижте къде няма да има вода на 29 януари в София"}
{"url": "https://www.dnes.bg/stranata/2019/01/28/v-sofiia-rabotiat-14-speshni-ekipa-a-triabvat-80.400463", "text": "Над 250 незаети места за лекари има в центровете за спешна помощ в страната и техните филиали. На практика те работят с наполовина по-малко медици, отколкото е необходимо. \n\n\n\n\r\nОт дефицита не е пощадена и София. \"В столицата липсват хора за 66 екипа. За град с тези мащаби те трябва да бъдат 80, но сформираме между 12 и 14\", казва говорителят на ЦСМП за София Катя Сунгарска.\n\r\n32 са лекарите в центъра в Добрич, като работещите там са общо 184 човека. Те отговарят и за филиалите в Балчик, Каварна, Тервел, Шабла и Генерал Тошево. \n\r\n\"Свободните места за доктори са 10\", поясни шефът на ЦСМП в Добрич д-р Огнян Господинов. По думите му натовареността на професията е причина за незаетите щатове. \"След като индексираха заплатите и облекчиха процедурата за специализации на младите лекари, кандидатите за работа в центъра се увеличиха\", уточни д-р Господинов. \n                    \n                    \n                \r\nСамо през 2018-а там са назначени 20 новодипломирани медици от Медицинския университет във Варна, съобщава в. \"Монитор\". От тях обаче вече са започнали да напускат заради неблагоприятните условия на труд. Младите доктори се задържат около година. Според шефа на ЦСМП Добрич по-голям проблем от незаетите щатове е текучеството.\n\r\nШефът на ЦСМП във Варна д-р Мая Рашева също смята, че текучеството на кадри създава сериозни трудности. Там също назначават млади лекари всяка година, но те се задържат за кратко. В спешния център на областта работят предимно пенсионери.\n\r\n\"Към настоящия момент имаме недостиг от 10 лекари, но при положение, че по щат са 126, успяваме да преодолеем липсата им. Това са горе-долу лекарите за екип и половина. Ако ги нямаше пенсионерите, нямаше да можем да изпълняваме ангажиментите си. Те са около 15 лекари и още толкова медсестри. Общо около 30 души, на които продължаваме да разчитаме\", коментира д-р Рашева. \n\r\nПроучване на кадровия състав в спешния център във Варна с филиалите му в областта показва, че повечето от медиците са в зряла и пенсионна възраст, като в общините Вълчидол, Дългопол и Провадия филиалите се обслужват само от пенсионери поради липсата на желаещи да работят в по-отдалечените райони. \n\r\nСега млад лекар започва работа във варненския спешен център със стартова заплата от 1236 лева, фелдшер – с 951 лв. и медсестра – с 866 лв.\n\r\nВ Търговище към момента има необходимост от петима лекари, разказа директорът на ЦСМП в града д-р Янка Андреева. Общият брой на работещите медици и обслужващ персонал е 121 човека. \"Независимо, че заплатите се индексират и в последно време хората получават добри пари, няма много желаещи да работят при нас, тъй като графиците са натоварени, работата е отговорна\", коментира още д-р Андреева.", "date": "2019.01.28", "title": "В София: Работят 14 спешни екипа, а трябват 80!"}
{"url": "https://www.dnes.bg/stranata/2019/01/28/vlak-blysna-i-rani-55-godishen-vyv-vidin.400468", "text": "55-годишен мъж е блъснат от влак на жп линията към ГКПП \"Дунав мост 2\", съобщиха от МВР – Видин.\n\n\r\nСигналът за инцидента е получен на 27 януари в 11:30 часа на тел.112.\r\nПътническа дизелова мотриса, движеща се в посока жп гара Видин, е ударила неправилно пресичащ железопътната линия пешеходец – 55-годишен видинчанин. \r\nПострадалият е в болница със средна телесна повреда. По случая в РУ-Видин е образувано досъдебно производство.", "date": "2019.01.28", "title": "Влак блъсна и рани 55-годишен във Видин"}
{"url": "https://www.dnes.bg/notifikacii/2019/01/28/venecuelskata-kriza-doide-li-kraiat-na-maduro.400464", "text": "Политическата криза във Венецуела изглежда достига точката на кипене, а усилията на опозицията да свали от власт действащия президент Николас Мадуро не престават. \n\r\nСлед масови протести срещу властите във Венецуела на 23 януари лидерът на опозицията Хуан Гуайдо се обяви за временен президент, а действащият държавен глава Николас Мадуро нарече това опит за преврат и скъса дипломатическите отношения със САЩ, които подкрепиха Гуайдо\n\r\nВенецуелското външно министерство съобщи, че има договореност за преговори със САЩ, насочени към отваряне на офиси в двете столици, \"които да се занимават с миграционните процедури и други теми от взаимен интерес при спазване на международното право\", пише руското издание “Независимая газета”, цитирани от БТА. \r\nРуски политически анализатори са на мнение, че макар създалата се политическа криза, Мадуро все пак има шанс да запази властта си и е твърде рано президентът социалист да бъде \"отписан\". \n\n\n\r\n                \n                \"За правителството му днес е критично важно да се задържи още няколко седмици\" - тогава \"протестът най-вероятно ще мине в бавнопротичаща форма\", твърди Дмитрий Розентал, експерт по Латинска Америка. \n\r\nПо негови думи, обаче, напрежението ще бъде потиснато временно и след време проблемът отново ще ескалира. Изявленията на висши военни в подкрепа на Мадуро не му обещават стопроцентова лоялност от страна на армията, която е твърде нееднородна, смята Розентал. \n\r\nДействащият президент има подкрепа сред народа - близо 30 на сто от избирателите. Това е \"доста сплотен електорат\", докато избирателите на опозицията са повече на брой, но разединени. А при сегашната продоволствена криза и тотална липса на стоки от първа необходимост разпределител на благата в страната все още е действащата власт. Това е доста силен лост, за да запази Мадуро народната подкрепа, изтъква експертът.\n\r\nСпоред него във Венецуела \"са невъзможни\" нови избори, за каквито приканват ред европейски страни, тъй като подобен вот не е предвиден в конституцията на страната. Въпросът обаче \"не е в това как ще минат изборите, а кой ще ги провежда, кой ще ги наблюдава\", затова за Мадуро ще е крайно трудно да се разбере с опозицията и международната общност, пояснява руският експерт. \n\r\nСамият Мадуро официално заяви, че европейските страни трябва да се откажат от ултиматума за насрочване на извънредни избори във Венецуела.\n\r\n\"Европа отново прави грешка спрямо Венецуела. Те игнорират нашата история, независимо от 200-годишната ни свобода. Ние се гордеем с нашата свобода, в нас тече кръвта на нашите освободители. Те са длъжни да се откажат от ултиматума, никой не смее да ни поставя ултиматуми\", заяви Мадуро пред турската телевизия “Си Ен Ен Тюрк”.\n\r\n По думите на руския анализатор Розентал американците най-вероятно няма да се решат на пряка военна намеса във Венецуела . \n\r\n\"В момента на практика всички страни от региона се обявяват против подобни действия. В Латинска Америка е натрупан голям опит от американска интервенция и отношението към тези събития там е категорично отрицателно. Пък и защо им е на САЩ да се карат с целия регион?\", риторично пита руският американист.\n\r\nСлед скъсването на дипломатическите отношения официален Каракас няма да запорира дипломатическата собственост на САЩ и принудително да експулсира американските дипломати. Това заявява в интервю за \"Известия\" посланикът на Венецуела в Русия Карлос Рафаел Фариа Тортоса. \n\r\n\"САЩ търсят какъвто и да било повод за конфликтна ситуация - те ще чакат да дадем повод за обвинения, че нападаме техни дипломатически служители\", пояснява той и заяви, че категорично отхвърля възможността сегашното венецуелско ръководство да подаде оставка. \n\r\nПо думите му страната не е докарана до това положение от самия президент МАдуро, а напротив - именно президента социалист заедно с правителството си е подготвил план за икономическо възграждане, разработван заедно с експерти от Русия, Китай и Турция. \n\r\nДипломатът обвинява за създалото се положение \"безпрецедентното влияние и натиск на САЩ, които са собственик на международната финансова система\". \n\r\nНазначаването на Гуайдо за президент бе задължително условие, за да могат САЩ да минат към втората фаза от своя план - създаване на успоредно правителство, казва посланикът. Идеята е била те да признаят Гуайдо за президент, всички ресурси да се насочат към него, а те да запазят за себе си богатствата на страната. \n\r\n\"Армията и въоръжените сили остават основна опора на властите. Това означава, че независимо от неутешителните резултати от политиката му режимът на Мадуро може би ще запази способността за съпротива срещу промените\", прогнозира пред \"Комерсант\" Харолд Тринкунас, експерт от Центъра за международна сигурност към Станфордския университет. \n\r\n\"В политически план Мадуро може да се задържи още няколко седмици, но все едно ще изгуби играта\", смята обаче политологът Даниъл Хелингър от Уебстърския университет.", "date": "2019.01.28", "title": "Венецуелската криза: Дойде ли краят на Мадуро?"}
{"url": "https://www.dnes.bg/obshtestvo/2019/01/28/globa-ot-2000-lv-ako-dokosnesh-policai-zashtita-ili-bezsmislena-miarka.400466", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n2000 глоба при неправомерно докосване на полицай. Това обмислят от МВР като мярка да защитят служителите на реда от посегателства на улицата. Ще се търси и начин работата на терен да бъде по-качествена.\n\r\nАдвокат Людмил Рангелов е на мнение, че включването на такава глоба ще доведе до огромни усложнения при прилагането ѝ, тъй като е сложна за тълкуване от правна гледна точка. По думите му съставеният акт ще подлежи на обжалване и в съда ще се спори дали докосването е нарочно или случайно.\n\r\nНа същата позиция е и бившият главен секретар на МВР Николай Радулов, който посочи пред , че нормата ще затрудни полицията, защото МВР ще трябва да доказва какво се е случило.\n                    \n                    \n                \r\n\"Респектът към полицаите няма да бъде повишен от това, че физическата неприкосновеност е защитена с глоба. Постоянните промени на закона, без да се изпълнява от качествени хора, няма да доведат до добри резултати. За 5 години Законът за МВР е изменян над 20 пъти. Някой да е усетил подобряване на работата на полицията?\", коментира адвокат Рангелов.\r\n\"Зависи от конкретния казус. Представете си как това би могло да заработи, когато става дума за групови мероприятия. Глобата е приложима само когато става дума за граждански вълнения. Ще спорим има ли докосване и това докосване какво е\", каза от своя страна Николай Радулов.\r\nБившият главен секретар на МВР подчерта, че полицията не е достатъчно добре подготвена. Според него насоката на работа трябва да е насочена към по-добра подготовка и комуникация между самите полицаи.\n\r\n\"Последните 4-5 години кандидатите за МВР са на много по-ниско ниво от нормалното изискване. Всички полицаи на ръководни длъжности трябва да са с кристална биография\", каза още Радулов.\r\n ", "date": "2019.01.28", "title": "Глоба от 2000 лв., ако докоснеш полицай. Защита или безсмислена мярка?"}
{"url": "https://www.dnes.bg/zvezdi/2019/01/28/djesika-biil-ne-triabvashe-da-pokazvam-tialoto-si-tolkova.400478", "text": "Джесика Бийл съжалява, че се е обличала прекалено секси, когато е била по-млада. 36-годишната актриса призна, че си е избирала такива тоалети за червения килим, които добре да показват тялото ѝ. \r\nТя посочва, че това е типично за човек, който е около 20-те си години, но ѝ се иска да е експериментирала повече със стиловете.\r\n\"Иска ми се да бях пробвала рокли с друга форма, не постоянно да държа да съм толкова секси. Не всичко трябваше да бъде, за да показва тялото ми. Знам, че много хора се чувстват така, когато са млади\", обясни Джесика пред списание \"In Style\".\r\n \r\n", "date": "2019.01.28", "title": "Джесика Бийл: Не трябваше да показвам тялото си толкова!"}
{"url": "https://www.dnes.bg/stranata/2019/01/28/siracheto-shinka-i-zestrata-ot-diado-pop-istoriia-s-80-godishna-davnost.400460", "text": "Преди Коледа в кметството в Широка лъка пристига писмо с нетрадиционна молба. Изпращача, 75-годишната Величка Петрова, моли да бъде отслужена литургия в памет на свещеник, отгледал нейната свекърва. Така започва сглобяването на трогателната история за сирачето Шинка и отгледалия протойерей Дамян Лука Каров. \n\r\nШинка е родом от смолянското село Кремене, на 20-ина километра от Широка лъка. Останала сирак като невръстно дете, след като починала майка ѝ. Баща ѝ се оженил втори път и я дал на работа като домашна прислужница в дома на свещеника в Широка лъка през 1932-33 г., пише \"\".\n\r\n\"Дядо поп имал къща в селото и в гр. София. През лятото живеел в Широка лъка, а през зимата в София. Шинка била много добро, послушно и работливо момиче. Работела при чорбаджиите си, те я хранели, обличали и се отнасяли добре с нея. Порасло момичето и станало красива мома за женене. Видял я Ангел, който бил с два занаята - фотограф и бояджия. Харесал я и казал на майка си, че ще се ожени за нея, въпреки че няма зестра. Обичал я! Направили сватбата през 1938 г. На сватбата бил и дядо поп като баща на булката. На сватбата той направил жест към младата булка.\n                    \n                    \n                \r\n“Исках Шинка да се ожени с мерак за човек, който я обича. Искам да ви кажа, че Шинка има зестра. Ние ѝ давахме храна, облекло и пари за харчлък, но аз съм ѝ открил спестовна книжка и от първия месец на работата ѝ при нас редовно съм ѝ внасял заплатата, която ѝ се полага като домашна прислужница. Ето това са парите на Шинка.” И ѝ дал спестовната книжка”, разказва историята снахата.\n\r\nСвекърва ѝ казала, че за 6-7 години работа в се била натрупала добра сума. Тя завинаги останала благодарна на дядо поп, който ѝ дал спокойствие и благословия в живота. Освен писмото Величка изпраща в плика до кмета на Широка лъка Васил Седянков и 20 лв. Тя настоява със сумата да се отслужи служба в памет на неизвестния дядо поп в църквата “Успение на Света Богородица” в селото, където е служил някога дядо поп.\n\r\n“Където и да е духът на този човек, нека знае, че Шинка го почиташе като баща до края на живота си”, казва снахата.\n\r\n“Описвам ви историята на този благороден човек - свещеника, чието име не знам и майка ми (свекърва ми) не ми го е казвала. Винаги казваше “дядо поп”. В църквата може би има имената на тези, които са служили по това време. Дано се открие името му, но дори това да не стане, Господ си знае работата. Това, което е направил за майка ми, е толкова благочестиво”, разказва снахата на Шинка. \n\r\nНе след дълго името на свещеника, помогнал на сирачето, става ясно. Неговият внук Георги Каров, който днес е на 81 години, разказва за своя дядо, че е бил фин и достолепен човек, начетен не само в духовните дела. \n\r\n\"Бил съм на 8 години, когато е починал. Няма да забравя, когато бях първолак, той ми подари малък чин, който доскоро пазех”, казва внукът му. По-късно слушал дълго разкази за свeщеника от баба си Ефимия.\n\r\nСвещеникът се родил през 1887 г. в семейството на Лука и Рада, известни просветни и читалищни дейци.\n\r\nСлед като завършил Пловдивската духовна семинария, той служи в родното си село, след което е назначен за учител в Пловдивската духовна семинария. Със съпругата му Ефимия имат пет деца: двама синове- Лука и Васил, и три дъщери- Мария, Рада и Стефания. Заради многолюдната челяд се наложило да си вземат за помощник вкъщи сирачето Шинка. През 1922 г. митрополит Стефан (бъдещият екзарх Стефан) изтегля свещеника от родното мусело в София, където поп Дамян отговарял за църквите “Покров Богородичен” и “Св. Спас”.", "date": "2019.01.28", "title": "Сирачето Шинка и зестрата от дядо поп: История с 80-годишна давност"}
{"url": "https://www.dnes.bg/balkani/2019/01/28/konfiskuvaha-ton-i-polovina-heroin-v-turski-kamion.400481", "text": "Турската полиция конфискува над 1,5 тона хероин, скрит в камион, при акция в източния окръг Ерзурум, съобщи валийството на Ерзурум, цитирано от Анадолската агенция. \n\n\n\r\nОбщо 1 тон и 535 килограма хероин е бил открит в камион, който пътувал от Иран за Истанбул на 24 януари. Наркотиците били разпределени в 17 чувала, скрити сред мраморни камъни в ТИР-а, информира вчера валийството на Ерзурум.\r\nТова е най-голямото количество дрога, иззето при една антинаркотична операция в Турция, отбелязва БТА.\r\nШофьорът на камиона е задържан. Полицията е задържала още трима души в Истанбул, които трябвало да получат хероина.\r\nПо данни на турската полиция през 2018 г. турските сили за сигурност са иззели общо 17,3 тона хероин и са арестували над 1500 души, заподозрени в търговия с наркотици.", "date": "2019.01.28", "title": "Конфискуваха тон и половина хероин в турски камион"}
{"url": "https://www.dnes.bg/obshtestvo/2019/01/28/radev-s-ostri-kritiki-poiska-radikalna-promiana-na-vlastta.400485", "text": "\nПрезидентът Румен Радев разкритикува остро работата на правителството и парламента при отчета на втората година от мандата си.\r\nДържавният глава поиска радикална промяна на политическата среда и стила на управление и определи ситуацията у нас като \"критична\". Той смята, че въпросът пред предсрочните избори не е \"дали\", а \"кога\", но смята, че трябва реформа в изборните правила. \r\nПрезидентът призна, че не вижда база за партньорство със сегашния курс на управление и обвини правителството, че нарушава баланса при властите. Радев каза, че би подкрепил и нов политически проект, ако той работи за модернизацията на България.\r\n                    \n                    \n                Президентът апелира прокуратура, МВР и комисии да навлязат и в \"старателно отбягвания периметър на властта\".\r\nРадев обяви и че ще формира Съвет за стратегическо развитие на България с участието на интелектуалци и висококвалифицирани специалисти, които да предложат алтернатива на \"институционалния блокаж, на икономическия и идеен застой, в който се намира страната\". Съставът му ще бъде обявен с указ в следващите дни.\r\nКорупция, скандални обществени поръчки, лобистко законодателство, липса на промяна на живота на хората към по-добро, растящи бедност и неравенство, чувство за безпътица, демографска катастрофа, бяха само част от неговите критики.\r\n\"Българската демокрация ускорено губи позиции, свободата на словото е обект на преследване, последните критични гласове в българския ефир се притискат с инструментите на властта. Доверието в парламента достигна критично ниско ниво, все повече закони се изменят кардинално с преходни и заключителни разпоредби и се избягва общественото обсъждане\", заяви президентът, според когото законадателният процес елиминира гражданското участие.\r\n\"Сривът на доверието и противоречията в управляващата коалиция блокират възможностите за конструктивни реформи. Липсата на прозрачност, отчетност и отговорност в управленските решения се разшири и като обхват и размер на разпределяне на публичните средства\", разкритикува още президентът.\r\nПо думите му 2018 г. е катастрофа за чуждестранните инвестиции, а затварянето на предприятия е трайна тенденция.\r\nСпоред него през изминалата година президентската институция често е била последната бариера за лобисткото законодателство и безотговорни политически действия.\r\nПрезидентът заяви още, че властта не само не ни приближава до влизане в Шенген и в еврозоната, но ни отдалечава и от критериите за членство в ЕС.\r\nЗа своята работа през годината Радев отчете успехи във външен и вътрешен план. Президентът заяви, че е задълбочил диалога с всички балкански лидери, а във всички европейски формати е отстоявал принципите на ЕС и интересите на българската страна. \n\r\n\"Българското общество очаква правителството да материализира огромния потенциал в двустранните отношения“, подчерта президентът.\n\r\nТой акцентира и на процесите в Българската армия, където критиките му бяха свързани с недостатъчна липса на модернизация и с конкурса за избор на нов изтребител, който определи като \"бутафорен\". \n\r\n\"Докато порочната комисия за изтребителя в НС от 2017 г. блокира модернизацията за дълъг период, последните решения на управляващите окончателно я опорочиха“, каза президентът. Според него има уместни, но недостатъчни стъпки за преодоляване на некомплекта на личен състав, а трите проекта за видовете въоръжени сили не могат да решат дълбоките проблеми на армията, които изискват \"всеобхватен подход“.\r\nРадев каза, че е наложил вето на 7 закона през годината. \"Ветото не е акт за противопоставяне на Народното събрание, а възможност за постигане на ефективно и справедливо законодателство\", каза той. Парламентът се е съобразил само с едно от тях – промените в закона за приватизация, но това спести огромни средства на българските данъкоплатци, изтъкна държавният глава. \"Пет пъти сезирах Конституционния съд. В два от случаите НС само отмени тихомълком атакуваните разпоредби\", изтъкна той.\r\nСпоред президента единението изисква надмогване на партийния егоизъм и личните амбиции в името на национални цели. На въпрос за пропуските в работата му, Радев благодари за подкрепата на българските граждани, която му давала сили да продължава напред.", "date": "2019.01.28", "title": "Радев с остри критики, поиска радикална промяна на властта "}
{"url": "https://www.dnes.bg/obshtestvo/2019/01/28/izostavenite-deca-imat-nujda-ot-vnimanie-obich-podkrepa.400467", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Филмът на BBC за дома за деца в Могилино показа ужасяващи кадри за условията на живот на българските деца с тежки психически и физически проблеми. Тези кадри поставиха началото на реформа, след която броят деца в домове намаля от 7000 на 680.\r\nОстаналите деца бяха изведени от тези домове и бяха приведени в близка до семейната среда в институция или приемни семейства. С тази задача бяха ангажирани редица фондации, сред които и Фондация \"Сийдър\". Проучване на \"Алфа Рисърч\" показа, че 1 на всеки 5 българи е готов да заведе дете от институция на семеен обяд или вечеря.\r\n\"Направихме проучване за проблемите в сектора. То показа, че голям процент от хората одобряват извеждането на децата от институциите. Но хората, които биха поели отговорност за това са малко. В два центъра от семеен тип се грижим за над 60 такива деца. Когато решихме да строим тези центрове, хората в населените места се уплашиха и дори имаше протести. Сега обстановката се промени. Хората започнаха да разбират, да проявяват емпатия. Но децата нямат нужда от допълнителни дрехи и играчки, а от внимание. От шанс да се развият\", подчерта изпълнителният директор на Фондация \"Сийдър\" Александрина Димитрова в \"България сутрин\". \n                    \n                    \n                \r\nТя отбеляза пред  че за тези деца е трудно както вътре в центровете, така и извън тях.\r\n\"Това са деца, които са преживели редица изоставяния, а това води до поведенчески проблеми. Служителите в тези центрове работят на много ниска заплата и задържането на кадрите е трудно\", споделя още Димитрова.\r\n ", "date": "2019.01.28", "title": "Изоставените деца – имат нужда от внимание, обич, подкрепа"}
{"url": "https://www.dnes.bg/muzika/2019/01/28/predstaviat-nai-dobroto-ot-muzikata-vyv-filmite-za-djeims-bond.400483", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМузиката от филмите за героя от романите на Иън Флеминг Джеймс Бонд оживява на сцена. Музикалната опаковка на поредицата за тайния и непобедим агент през годините е поверявана на изпълнители като Том Джоунс, Тина Търнър, Адел.\r\nСофийската филхармония заедно с популярни български изпълнители ще покажат на 10 февруари в Зала \"България\" най-доброто от музиката на шпионската поредица. \n\r\n\"Подбрали сме най-емблематичните песни от филмите с Джеймс Бонд. Наблюдавам, че и старите парчета са доста лирични\", отбеляза певецът Живко Станев в студиото на \"България сутрин\". \n\r\n\"Когато се гледа филм с Бонд, всичко в него излъчва класа. Има и доста драма в музиката. Представяме музика на Алиша Кийс, Джак Уайт, Тина Търнър. Оставяме хората да се потопят в музиката от филмите, за да могат да чуят симбиозата между класика, джаз и модерна музика. Всичко се върти около любовта\", сподели певицата Криста пред \r\n ", "date": "2019.01.28", "title": "Представят най-доброто от музиката във филмите за Джеймс Бонд "}
{"url": "https://www.dnes.bg/usa/2019/01/28/amerikancite-ne-haresvat-vynshnata-politika-na-trymp.400487", "text": "Мнозинството от американците не харесват начина, по който президентът Доналд Тръмп ръководи външната политика на САЩ и около половината от тях смятат, че позицията на страната в световен мащаб ще се влошава,, предаде Асошиейтед пес.\n\n\n\r\nТова показват данните от ново допитване на изследователски център на АП, което установява също, че има разделение по въпроса да се сражават ли американски войници в чуждестранни войни.\r\nКато цяло, 35 процента подкрепят начина, по който президентът ръководи външната политика, а 63 на сто не го одобряват. Стряскащо е партийното разделение. Докато 76 процента от републиканците одобряват външната политика, едва 8 на сто от демократите казват същото, пише БТА. \r\nОколо 39 процента подкрепят изтеглянето на американските войски от Сирия, а 41 на сто казват, че би било добре и тези от Афганистан да се върнат у дома.", "date": "2019.01.28", "title": "Американците не харесват външната политика на Тръмп"}
{"url": "https://www.dnes.bg/balkani/2019/01/28/stoltenberg-nato-syvsem-skoro-priema-makedoniia.400497", "text": "Генералният секретар на НАТО Йенс Столтенбелг заяви, че присъединителният протокол за влизането на Македония в НАТО ще бъде подписан в близко време, съобщи МИА, цитирана от БТА.  \n\r\n\"Ще подпишем присъединителния протокол в НАТО и това можем да направим бързо\", подчерта Столтенберг, предаде БТА.\n\n\n\n\r\nЗа ратификацията ще бъде необходимо повече време, всичко зависи от 29-те парламента, заяви Столтенбелг за \"Политико\". Възможно е тази седмица посланиците на страните-членки на НАТО да подпишат протокола. \n\r\n\"Някои страни-членки като Словения вече получиха залена светлина за това\", както заяви словенският посланик Йерлко Кацин.\n                    \n                    \n                \r\n\"Щом подпишем присъединителния протокол, Скопие ще седне на масата\", каза Столтенберг. \n\r\nТова означава, че Македония ще участва като страна наблюдател във всички ключови формати на срещите на алианса, но ще стане пълноправна членка след като всички 29 парламента ратифицират присъединителния протокол. Миналия път ни трябваше една година, заяви генералният секретар на НАТО, коментирайки влизането на Черна гора в НАТО през 2017г.\r\n ", "date": "2019.01.28", "title": "Столтенберг: НАТО съвсем скоро приема Македония!"}
{"url": "https://www.dnes.bg/obshtestvo/2019/01/28/69-ot-bylgarite-bedni-i-bogati-ne-sa-ravni-pred-zakona.400475", "text": "Близо 63% или почти две трети от българите смятат, че имущественото неравенство в България се увеличава. Само 7% са на обратното мнение, а всеки четвърти (26%) предполага, че социалните разлики остават на същото ниво.\r\nДанните са от национално представително проучване на Агенция АФИС, проведено между 14-19 януари 2019 година.  Интервюирани в домовете им са 1010 българи.\r\nВъзприятието за растящо неравенство е обратно пропорционално на доходите. То изцяло потвърждава \"народната социология\", според която \"ситият на гладния не вярва\", изтъкват анализаторите.\r\nСред хората с до 150 лв. месечно на човек от домакинството, нагласата, че неравенството расте, обхваща далеч по-голям дял, отколкото е средният за страната – 81%.\r\n                    \n                    \n                В тази подоходна категория само 10% смятат, че различията остават на същото ниво и нито един не споделя мнението, че имуществената ножица се затваря.\n\r\nТъкмо обратното се забелязва при хората, които разполагат с 1000 лв. или повече месечно. Те виждат далеч по-слаба динамика, отколкото забелязва населението като цяло. Само 48% в тази категория отбелязват растящо разслоение, 33% не виждат промяна, а 17% (или два и половина повече пъти от типичния дял) смятат, че неравенството намалява.\r\nСпоред Евростат в периода 2012-2016 разликата между доходите на най-богатите и на най-бедните 20% от българите се увеличава от 6.2 до 7.9 пъти. Данните за 2017 показват, че тя надмина 8 пъти. А най-заможният 1% от заетите получава колкото най-зле платените 50%. Ако допреди 15-години често се поставяше проблемът \"уравновиловка\", то днес страната заема точно обратния полюс с това, че е най-неравната в ЕС, цитира изследването. \n\r\nНа въпрос за кого работи политическата система в България, само 7% преценяват, че нашата демокрация изразява интересите на всички еднакво. Доминира отговорът, че статуквото работи за богатите (71%). Само 2% смятат, че работи за бедните, а други 2% допускат, че установените порядки обгрижват с предимство \"средната класа\". 11% избират междинен отговор – че днешната система не работи за никого.\n\r\nЗапитани равни ли са пред закона бедните и богатите в България, само 4% отговарят \"да\", 25% - в някои случаи, 69% - \"не\".\n\r\n39% оценяват зависимостта на бизнеса от властта като \"силна\", докато на обратното мнение са само 7%. А 38% виждат зависимост, заличаваща разграничението между двете. Те избират грубо-реалистичния отговор: \"Властта е бизнес, бизнесът е власт\", посочват социолозите от АФИС.", "date": "2019.01.28", "title": "69% от българите: Бедни и богати не са равни пред закона!"}
{"url": "https://www.dnes.bg/obshtestvo/2019/01/28/ananiev-obeshta-vsichki-novi-lineiki-s-panik-butoni.400509", "text": "С цел подобряване сигурността на спешните медици новите линейки ще бъдат оборудвани с паник-бутони. Това заяви във Варна министърът на здравеопазването Кирил Ананиев.  Той каза още, че с проекта за Спешната помощ в страната ще има 237  точки за центрове и филиали. \r\nВ момента се уточнява как да бъдат разпределени 400-те нови линейки, които ще бъдат доставени по линия на големия проект за модернизация на Спешната помощ, стана ясно от думите на Ананиев. Министърът съобщи, че държавата работи и за осигуряването на възможност в спешната помощ да работят парамедици.\n\n\n\n\r\nФилиалът на спешна помощ в Горна Оряховица вече ще бъде с 24–часова  физическа охрана, съобщи още министърът по повод нападението над фелдшер  през миналата седмица, цитиран от Министерството на здравеопазването. \r\n                    \n                    \n                \"Не мога да си обясня как могат да  бъдат атакувани медици, които помагат на хора, изпаднали в тежко  здравословно състояние. Затова се обръщам към всички – нападението над  медицински лица е деяние, което не трябва да се случва повече“,  коментира здравният министър. Кирил Ананиев отново осъди посегателствата  спрямо медицински специалисти и изрази надежда прокуратурата да действа  бързо и ефективно в такива случаи.\r\nНационалната здравна информационна система ще бъде готова най-късно в началото на 2020 г., посочи още здравният министър. Ананиев обясни, че обжалвания на част от обществените поръчки по отделните компоненти са забавили реализацията на системата. За повечето лотове от системата вече са в ход обществени поръчки, в това число и за електронната карта, електронното досие и електронната рецепта.\n\r\nПо отношение на белодробните трансплантации министър Ананиев заяви, че по-голямата част от обучението на медицински специалисти във Виена ще завърши през тази година. В средата на следващата година се очаква България  вече да има свои специалисти, които да извършват трансплантация на бял дроб. Дотогава, всяка година, до пет души ще могат да бъдат трансплантирани във виенската болница.\n\r\nВ отговор на журналистически въпрос здравният министър съобщи, че вече е готова новата Наредба за специализациите. Министерството на здравеопазването ще финансира придобиването на специалност, ще може да прави политика както по отношение на специалностите, които са дефицитни, така и по отношение на регионите, в които има недостиг на медици. Тази Наредба е очаквана, защото тя ще реши и въпроси, свързани с договорите, с начина на провеждане на конкурсите за кандидат-специализантите, както и други проблеми, които години наред са пренебрегвани, коментира Кирил Ананиев.\n\r\nПо отношение на казуса с починалото през изминалата седмица в Плевен дете министърът съобщи, че незабавно е разпоредил Изпълнителна агенция „Медицински одит“ да извърши проверка.", "date": "2019.01.28", "title": "Ананиев обеща: Всички нови линейки с паник-бутони"}
{"url": "https://www.dnes.bg/akoshtete-vqrvaite/2019/01/28/vezni-vodolei-4-zodii-koito-izprashtat-smeseni-signali.400480", "text": "Някои личности по-трудно показват чувствата си и не са готови веднага да разкрият какво мислят.\r\nПо-предпазливи са и внимават какво говорят, затова често изглежда така сякаш изпращат смесени сигнали.\r\nС тях в началото никога не може да бъдете сигурни дали наистина ви харесват. Ето и кои са тези зодии.\r\n\r\nТези зодии обичат да има баланс. Те са най-балансираните и дипломатични зодиакални знаци. Ако няколко дни са напълно отдадени на работата и нямат свободно време, на следващите няколко дни ще релаксират, ще прекарат цял ден на дивана, гледайки филми и хапвайки вкусни храни. Понякога са спокойни, друг път нервни. Често са нерешителни и мненията им за хора и ситуации се менят бързо. Затова не може веднага да се разбере дали са сериозни към вас и колко точно ви харесват. В началото самите те не знаят.\r\n \r\n\r\nЛюбопитство е думата, която най-добре описва какви хора са Водолеите. Те мислят оригинално и различно, фокусирани са, обичат да разсъждават. Отдават се на каузи, искат да променят света, проучват много неща, запознават се с различен тип хора, обикалят света. Разчитат повече на логиката и разума, затова трудно изразяват емоциите си и рядко ще ви описват чувствата си. Идеалисти са и много време избират подходящ партньор. Полагат го на изпитания, за да са сигурни в него. А и искат да преживеят повече неща и да опознаят много хора.  Затова често не знаят как да процедират с някого, с когото се срещат едва от няколко месеца и как да заявят какви са намеренията им към него.\r\n \r\n", "date": "2019.01.28", "title": "Везни, Водолей... 4 зодии, които изпращат смесени сигнали"}
{"url": "https://www.dnes.bg/stranata/2019/01/28/prokuror-otmykna-18-000-leva-ot-baba-ot-teteven.400505", "text": "67-годишна жена от Тетевен доброволно се лиши от над 18 000 лева, които дала на телефонни измамници. \r\nСутринта в неделя потърпевшата отишла в РУ-Тетевен и се оплакала, че за интервала от 18 часа до полунощ на предходния ден е станала жертва на измама.\n\n\r\nНепознат мъж й позвънил на телефона и се представил за прокурор от местната Районна прокуратура. Той поискал от жената всички нейни налични ценности и пари за нуждите на течащо разследване.\r\nЖертвата се хванала на въдицата и според указанията поставила на бравата на входната врата на жилището си 13 600 лева, 2500 евро и златен пръстен. \r\nПо случая е образувано досъдебно производство и работата продължава", "date": "2019.01.28", "title": "\"Прокурор\" отмъкна 18 000 лева от баба от Тетевен"}
{"url": "https://www.dnes.bg/snimka-na-denia/2019/01/28/otnovo-valeji-ot-dyjd-i-sniag-temperaturite-okolo-2-c.400502", "text": "През следващото денонощие облачността ще е значителна. След полунощ от запад ще започнат валежи, които през деня ще обхваната и централните райони от страната. На много места валежът ще е от дъжд, над около 1000 метра ще вали сняг, по-съществени ще са валежите в Югозападна България.\r\nВ Рило-Родопската област и на места в планинските райони на Западна България снежната покривка ще се увеличи още.\r\nВ Източна България и на места на север от Стара планина ще духа умерен, временно до силен южен вятър и дневните температури там ще се повишат и ще остане почти без валежи. Минималните температури ще са минус 2-3 градуса, в Югоизточна България 5-8 градуса. Максималните температури ще са между 3 и 8 градуса, в Източна България - между 11 и 14 градуса, сочи  на НИМХ.\r\n                \n                Атмосферното налягане е по-ниско от средното за месеца и ще остане без съществена промяна.\r\nПо Черноморието облачността ще е по-често значителна, но валежи не се очакват. Ще духа умерен, временно до силен южен вятър. Максималните температури ще са от 8 до 13 градуса. Температурата на морската вода е 6-7 градуса. Вълнението на морето ще бъде 2-3 бала.\r\nВ планините облачността ще е значителна и в масивите от Западна и Централна България ще вали сняг, под 1000 метра - дъжд. В Рило-Родопската област валежите ще са значителни. Ще духа умерен до силен югозападен вятър.\r\nМаксималната температура на височина 1200 метра ще е около 2 градуса, на 2000 метра - около минус 1 градус.\r\nДинамично и сравнително топло за края на януари и началото на февруари ще се задържи времето и през следващите дни. В сряда отново ще има превалявания, предимно от дъжд, над 900 метра - от сняг, повече като количество в западните райони и Рило-Родопската област.\r\nВ Северозападна България са възможни поледици. В Източна България вятърът ще е от юг-югоизток, умерен и там дневните температури ще са високи: над 10 градуса, на места до 14 градуса; по ниски ще остават в Западна България - между 3 и 8 градуса. През нощта срещу четвъртък облачността временно ще се разкъса, но в четвъртък отново ще се увеличи.\r\nПревалявания от дъжд ще има на повече места в Южна България, в планините там - от сняг. Минималните температури ще са между минус 2 и 3 градуса, в югоизточните райони до 5-6 градуса, максимални - между 4 и 9 градуса, в Югоизточна България - до 12 градуса. \r\n ", "date": "2019.01.28", "title": "Отново валежи от дъжд и сняг, температурите около –2°C"}
{"url": "https://www.dnes.bg/stranata/2019/01/28/zaloviha-telefonnite-izmamnici-ot-dobrich.400512", "text": "Полицията в Добрич задържа мъже, взели пари при телефонни измами, съобщиха от областната дирекция на МВР. \n\n\r\nЗа 24 часа е задържан 57-годишен мъж от добричкото село Крушари, на когото възрастна жена дала 3960 лева. Потърпевшата /74 г./ от село Стожер повярвала на непознат по телефона, който се представил за служител на МВР и поискал съдействието й за предотвратяване на измама. На \"сценария\" се хванал и братът на жената, който предоставил част от средствата. Парите са иззети и са върнати на собствениците им, посочват от полицията.\r\nВъзрастна жена в Генерал Тошево ден по-рано предала на същия мъж и на негов 31-годишен съучастник 800 лева, вярвайки че помага на полицейски инспектори да заловят телефонни измамници. И по-младият участник в схемата е задържан, пише БТА.", "date": "2019.01.28", "title": "Заловиха телефонните измамници от Добрич "}
{"url": "https://www.dnes.bg/zvezdi/2019/01/28/mat-leblank-pitaha-dali-sym-bashtata-na-djoui.400477", "text": "Мат Лебланк е бил попитан дали не е баща на Джоуи Трибиани - персонажа, който той играеше в \"Приятели\".\r\nСериалът се излъчваше от 1994 г. до 2004 г., но продължават да се излъчват много повторения на епизодите и дори младата публика познава сюжета.\r\n\"Изглежда, че всяка година има ново поколение, което гледа сериала. Един ден си вървях по улицата, беше преди няколко години, и едно дете, което беше на около 13-14 г., каза: \"О, Боже, ти си бащата на Джоуи!\"\", разказа актьорът в предването \"Live! with Kelly & Ryan\".\r\nМат преди е казвал, че не мисли, че може да има нови серии на \"Приятели\", тъй като той се чувства прекалено стар, за да играе отново това. \r\n", "date": "2019.01.28", "title": "Мат Лебланк: Питаха дали съм бащата на Джоуи!"}
{"url": "https://www.dnes.bg/sofia/2019/01/28/dvama-dushi-postradaha-pri-katastrofa-v-sofiia.400517", "text": "Двама души пострадаха при катастрофа на бул. \"Ботевградско шосе\" в София. Пострадали са шофьорите и на двата автомобила. \n\r\nЕдиният от водачите е откаран в ИСУЛ, информира Нова телевизия.\r\nПричините за инцидента се изясняват.", "date": "2019.01.28", "title": "Двама души пострадаха при катастрофа в София "}
{"url": "https://www.dnes.bg/usa/2019/01/28/moshtno-tornado-se-razvihri-iz-kuba.400499", "text": "Най-малко трима души са убити и 172-ма ранени от торнадо, връхлетяло Хавана през нощта срещу понеделник. Това съобщи кубинският президент Мигел Диас-Канел, цитиран от Франс прес. \n\n\r\n\"В момента оглеждаме местата, засегнати от интензивното метеорологично явлние в Регла\"- югоизточен квартал на Хавана, написа Диас-Канел в Тwitter.\r\n\"Щетите са големи; засега оплакваме трима загинали и сме преброили 172 ранени\", посочи кубинският лидер и допълни, че спасителните екипи са започнали работа.\r\n", "date": "2019.01.28", "title": "Мощно торнадо се развихри из Куба "}
{"url": "https://www.dnes.bg/obshtestvo/2019/01/28/ombudsmaia-za-spiashtite-akcii-da-ne-se-otnemat-prava.400504", "text": "Омбудсманът Мая Манолова не е съгласна с концепцията за раздвижване на т.нар. \"спящи\" акции от масовата приватизация.\n\nКонцепцията за личните сметки на физически и юридически лица, водени от \"Централен Депозитар\" АД в т.нар. Регистър А, е публикувана за обсъждане на интернет страницата на МФ.\n\r\nВ становище до финансовото министерство общественият защитник излага аргументи срещу мерките, заложени и в проекта, с които държавата възнамерява да разреши многогодишния проблем.\n\r\nДокументът предвижда отнемане на собствеността върху акциите без съгласие на собствениците и без компенсация, е прочитът на омбудсмана.  \n                    \n                    \n                \r\n\"Без да отричам наличието на проблем и необходимостта от неговото разрешаване, не смятам за конституционосъобразно и справедливо отнемането на правата на милиони акционери върху акциите им от масовата приватизация, без компенсация и без да им се даде възможност за участие (достъп) до очакваните финансови ползи от процеса на \"събуждане\" на акциите\", пише в становището си Манолова.\n\r\nПроблемът със \"спящите акции\" от масовата приватизация засяга близо 2,5 млн. миноритарни акционери, а номиналната стойност е около 2-3 млрд. лева.\n\r\nВ подкрепа на позицията си срещу механизма за \"събуждане\" на \"спящите\" акции омбудсманът изтъква и десетките жалби на граждани до институцията, в които сигнализират за липса на достъпна информация, остро критикуват приложената финансова система за раздържавяване на икономиката в България и настояват за институционална подкрепа.\r\nМанолова подкрепя провеждането на информационната кампания, която да посочи реални действия за издирване на титулярите на лични сметки. Според нея обаче трябва да се определи достатъчно дълъг срок, като предлаганият от една година не е достатъчен.\r\nСпоред омбудсмана стимулите трябва да имат за цел премахването на номиналното/ безгласното присъствие на собствениците на \"спящи\" акции, мотивирането на притежателите им сами да ги събудят, като се облекчи за тях режимът на управление на акциите.\r\nНо едновременно са наложителни комплексни мерки, които да позволят достъп на миноритарните акционери до финансовите облаги от притежаваните от тях акции, което би било сигурен стимул за тяхното активизиране.\r\nЕто защо разрешението на проблема със спящите акции би следвало да се търси не в изключването на миноритарните акционери от капиталовия пазар, а чрез подходящи форми за включване в него, в това число и с институционална подкрепа, смята общественият защитник.", "date": "2019.01.28", "title": "ОмбудсМая за \"спящите\" акции: Да не се отнемат права!"}
