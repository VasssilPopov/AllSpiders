{"url": "https://www.dnes.bg/akoshtete-vqrvaite/2018/10/14/chuvali-li-ste-za-zakona-na-pareto-bydete-po-uspeshni.390407", "text": "Искало ви се е да бъдете по-продуктивни, печеливши? А чували ли сте за Закона на Парето? Той е от края на 19 век. По онова време италиански икономист на име Вилфредо Парето, забелязва, че 20% от италианските семейства притежават 80% от всички пари в страната. Тогава икономистът започва да прилага това правило 20/80 за всичко около себе си.\r\nДнес този закон е приложим към всяко обстоятелство и във всеки случай или обяснено на по-ясен език, 20% от нашата работа носи 80% от резултата; 20% от инвестицията носи 80% от печалбата; 20% от хората създават 80% от проблемите и загубите.\r\nВ началото, когато се опитвате да следвате Закона на Парето, може да сте леко объркани, но ето един прост пример. Ако за деня трябва да направите 10 неща в работата, 8 от тях не са толкова важни.\r\n                    \n                    \n                Всичко, което трябва да направите, е да определите кои са тези две най-важни неща и да започнете с тях. Ако не се съсредоточите върху 20-те процента, ще загубите 80% от времето си. Замислете се за годините в училище, университета. Преподавателите винаги ви задаваха най-сложните и важни въпроси, нали? Това са тези 20%, тъй като те нямат време да ви изпитат върху целия урок.\r\n", "date": "2018.10.14", "title": "Чували ли сте за Закона на Парето? Бъдете по-успешни "}
{"url": "https://www.dnes.bg/notifikacii/2018/10/14/hss-zagubi-mnozinstvoto-si-v-parlamenta-na-bavariia.390528", "text": "Християнсоциалният съюз, главният консервативен съюзник на Ангела Меркел, претърпя днес исторически провал на регионалните избори в Бавария и отслаби допълнително правителството на германската канцлерка, предаде Франс прес.\r\nНа регионалните избори баварските избиратели наказаха съюзниците на Меркел, посочва Асошиейтед прес. ХСС - сестринската партия на Християндемократическия съюз (ХДС) на Меркел и неин коалиционен партньор във федералното правителство - бе доминиращ в провинцията от 50-те години на миналия век.\r\nДнес той получи 35,5 на сто от гласовете и остава първа политическа сила, но с 12 процента по-малко в сравнение с изборите през 2013 г. и губи абсолютното си мнозинство в регионалния парламент. Това е най-лошият резултат на ХСС в Бавария, в чийто парламент партията имаше абсолютно мнозинство през последните 56 години (с изключение на пет) и управляваше процъфтяващата германска провинция в продължение на 61 години.\r\n                \n                Сега ХСС ще трябва да търси некомфортна коалиция с една или повече други партии. \"Това е горчив ден за Християнсоциалния съюз\", каза неговият генерален секретар Маркус Блюме.\r\nЛоша новина за г-жа Меркел е, че и другият й партньор в германската управляваща коалиция - социалдемократите, понасят удар с получените 9-10 процента от гласовете, отбелязва АФП.\r\nПечеливши от изборите са Зелените, които стават втора политическа сила с 18-19 на сто от гласовете, и крайнодясната Алтернатива за Германия, която е против Меркел и против имиграцията и получава 11 на сто от гласовете. Независимите консерватори - Свободните избиратели на Бавария, взимат 11,5 процента, а последни са Свободните демократи с 5 на сто.\r\nВъзможни партньори на ХСС са Свободните избиратели - местна дясноцентристка партия, и Свободните демократи, прогнозира Асошиейтед прес. Друга възможност са Зелените, които по традиция са опоненти на ХСС, имат по-либерален подход към миграцията и поставят акцент върху екологичните проблеми.\r\nПредстои да се види дали и как резултатите от изборите в Бавария ще се отразят на стабилността на правителството на Меркел. \"Вторичните трусове\" от тези избори могат да се забавят, защото на 28 октомври ще има регионални избори и в съседната провинция Хесен, добавя АП. (БТА)\r\n ", "date": "2018.10.14", "title": "ХСС загуби мнозинството си в парламента на Бавария"}
{"url": "https://www.dnes.bg/index/2018/10/14/seksi-kalendar-goli-pojarnikari-i-mili-jivotinki.390529", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        С настъпването на есента и все по-хладните октомврийски дни дойде и любимото време на милиони жени по света – ежегодният календар на горещите и сексапилни пожарникари от Австралия. \r\n \r\nТе се грижат за безопасността на хората и техните домове. Винаги са в готовност да откликнат на всяка спешна ситуация. За тези, които са спасили, те са своеобразни герои.\n\r\nИ не само... За поредна година австралийските пожарникари участват в снимките на секси календар за предстоящата година. А освен че разпалват страстите на почитателките си с провокативни снимки, на които демонстрират перфектен тен, изваяни мускули и божествени тела, те разтапят и сърцата. \n                \n                \r\nНа снимките техни партньори са миловидни животинки, сред които малки кученца, пухкави котенца, любопитни сурикати и други зверчета, предаде .\n\r\nПожарникарите обаче не свалят униформите си току така – инициативата е изцяло с благотворителна цел. Тази година събраните чрез продажбата на календара средства ще отидат в подкрепа на австралийската зоологическа градина за диви животни.\n\r\nТрадицията започва още през 1993 г. и всяка следваща година верните почитателки на австралийските пожарникари чакат с нетърпение да излезе новият секси календар.\n\r\n\r\n ", "date": "2018.10.14", "title": "Секси календар: Голи пожарникари и мили животинки"}
{"url": "https://www.dnes.bg/notifikacii/2018/10/14/oficialno-niama-sdelka-za-brexit-razgovorite-prodyljavat.390530", "text": "На посланиците на 27 страни в ЕС днес бе казано на среща в Брюксел, че все още не е постигната сделка с Великобритания по условията за излизането й от Европейския съюз, предаде Ройтерс, като се позова на два дипломатически източника.\nПосланиците на страните в ЕС, без Великобритания, бяха свикани на среща днес и някои предположиха, че се очертава сделка.\r\nНо европейски служители казаха, че сделка все още няма и че ще са необходими още срещи, добавя Ройтерс. \r\nПреговарящите от ЕС и Великобритания не успяха днес да постигнат окончателно споразумение по условията за Брекзит заради въпроса за ирландската граница, съобщи главният европейски преговарящ Мишел Барние, цитиран от Франс прес.\r\n                \n                \"Въпреки интензивните усилия някои ключови въпроси все още не са уредени, включително т. нар. \"мрежа за сигурност\", с която да се избегне твърда граница\" между Северна Ирландия и Република Ирландия, написа Барние в Туитър след среща с британския преговарящ Доминик Рааб в Брюксел.\r\nЕС настоява Великобритания да даде гаранции, че ако бъдещите преговори не доведат до търговско споразумение между Обединеното кралство и ЕС, в британската провинция Северна Ирландия ще останат в сила икономическите правила на ЕС. Британската министър-председателка Тереза Мей и съюзниците й в Белфаст не са съгласни с това, посочва Ройтерс.\r\nБарние каза, че ще информира останалите 27 страни в ЕС и Европейския парламент за преговорите за Брекзит в сряда на вечерята на лидерите на ЕС, преди срещата им в четвъртък с Тереза Мей.\r\nПреговарящите обявиха днес пауза в преговорите в Брекзит и ще изчакат резултата от срещата на върха на ЕС през седмицата, преди да ги подновят, предаде Ройтерс.\r\n(БТА)", "date": "2018.10.14", "title": "Официално: Няма сделка за Brexit, разговорите продължават"}
{"url": "https://www.dnes.bg/notifikacii/2018/10/14/edin-brutalen-sviat-na-shpionaj-represii-ubiistva.390388", "text": "От неубедителни алибита като посещаване на катедрали до публично разкриване на техни лични данни, ново поколение руски и други убийци и шпиони все по-често биват публично изобличени и често вземани на подбив. \n\r\nНяма обаче нищо смешно в странното им поведение, нито в това как все по-голям брой държави като че ли нехаят, когато техни агенти бъдат изобличени. \n\r\nВсе по-репресивните диктатури по света - не само Русия, а Китай, Саудитска Арабия и други - затягат хватката си у дома и в чужбина, а шпионажът и убийствата заемат все по-централно място на политическата сцена, пише Питър Апс* за Ройтерс.\n\r\nМеждународният шпионаж и поръчковите убийства винаги са били инструменти, използвани от правителствата. Но въпреки спиращите дъха спекулации в шпионските романи и журналистическите дописки тези дейности традиционно са стриктно контролирани. Има негласни споразумения убийствата да се свеждат до минимум, особено на чужд терен. След седмица, през която бе отвлечен или убит саудитски журналист в Турция, изчезна безследно високопоставен китайски представител, оглавяващ Интерпол и западни държави разобличиха дейности на руското военно разузнаване, правилата се променят бързо.\n                \n                \r\nСлед колебливо начало Западът се опитва да отговори на това предизвикателство.\n\r\nПо-стриктното наблюдение и информационната революция в по-широк аспект направиха така, че операциите под прикритие да бъдат по-лесни за проследяване и разкриване. Миналата седмица бяха публикувани видимо координирани британски, холандски и американски правителствени доклади за руски кибершпионаж и други видове шпионски дейности. Холандският доклад, разкриващ детайли за явните опити на четирима руски агенти да пробият информационните системи на Организацията за забрана на химическите оръжия - бе особено подробен. Той съдържаше включително регистрационни номера на автомобили и документи за самоличност. Журналисти и други представители на гражданското общество, занимаващи се с проучвания, имат повече достъп до данни от когато и да било. Базираният в Обединеното кралство разследващ уебсайт \"Белингкет\" събра вече достъпни в публичната сфера информации, за да установи самоличността и на двамата предполагаеми участници в отравянето на бивш руски шпионин в английския град Солсбъри.\n\r\nНо целите на този тип шпионаж също се разширяват и променят. Традиционно - и не без основание - САЩ и съюзниците им се притесняват най-вече, че чуждестранни шпиони могат да откраднат техни държавни тайни. Това остава голяма заплаха, тъй като кибератаките позволяват сдобиване с невъобразими навремето количества данни. Но разузнавателните служби са все по-обезпокоени от изкривяването на демократичните процеси и създаването на фалшиви истории с политически цели. За шпионите на автократичните държави като че ли няма нищо по-важно от това да гарантират техните правителства да могат да се доберат, да сплашат, а понякога и да убият, вътрешни врагове, търсещи убежище в чужбина.\n\r\nТова явление, изглежда, е сред най-бързо разрастващите се. Демонстрирането на дългата ръка на Кремъл - и следователно сплашването на други руснаци зад граница, в това число олигарси, дисиденти и други бивши шпиони - се смята от мнозина за основен мотив за нападението с нервнопаралитичното вещество Новичок срещу бившия двоен агент Сергей Скрипал и дъщеря му в Солсбъри по-рано тази година.\n\r\nТо бе предшествано от редица смъртни случаи на руски емигранти, някои от които също се подозираше, че са свързани с разузнавателните служби на Москва. Русия неизменно отрича подобни обвинения. Макар че руският президент Владимир Путин може би е най-често виненият световен лидер за подозрителни смъртни случаи в чужбина, други все по-често се сблъскват с обвинения за подобни дейности.\n\r\nВластите в Турция казаха, че според тях известният саудитски журналист Джамал Хашоги е бил убит на 2 октомври в саудитското консулство в Истанбул от екип агенти, пристигнали в страната в същия ден и заминали си може би с разчлененото му тяло.\n\r\nСаудитски представители отрекоха страната им да е замесена в убийство, но на кадри от камери за видеонаблюдение, излъчени по турската телевизия, се вижда как журналистът влиза в сградата и повече не се появява.\n\r\nАвтократичните държави, изглежда, все по-малко ги е грижа дали някой вярва на опитите им за опровержение, нито дали са достоверни. Даже напротив - като че ли разпространяват посланието, че никой не е в безопасност да бъде следен от тях или да бъдат предприети преки действия срещу него, особено собствените им граждани.\n\r\nТова не означава непременно убийство - понякога сплашването има по-меки форми. Китайските власти отдавна опитват да запушат устите на дисиденти зад граница, особено от мюсюлманското уйгурско малцинство, чрез заплахи към семействата им в Китай. Това лято няколко чуждестранни активисти, базирани в Хонконг, и техните семейства във Великобритания и в други страни получиха анонимни писма със заплахи, явно от някой \"прокитайски\" настроен, както може да се предположи. В други случаи Пекин опитва да сътрудничи с чужди правителства при изземането на активи, принадлежащи на китайски длъжностни лица и хора от бизнеса, обвинени в различни форми на корупция.\n\r\nВластта и престижът дават само ограничена закрила. Китайският представител по сигурността и президент на Интерпол Мън Хунвей изчезна при посещение в Китай. На 7 октомври китайското правителство разкри, че го държи под стража и че срещу него се води разследване за \"закононарушения\". Това стана в същата седмица, в която се случиха и няколко други неща, всички от които бяха видимо свързани с охлаждане на отношения и недоволство, включително отказването на виза за високопоставен редактор на \"Файненшъл таймс\" в Хонконг.\n\r\nЖурналистите, изглежда, често са изложени на известен риск. Двама руски репортери бяха убити в Централноафриканската република по-рано тази година, след като, както се твърди, са водели разследване за компанията \"Вагнер\" - базиран в Москва частен военен подизпълнител. Малтийската репортерка Дафне Каруана Галиция бе убита миналата година с кола бомба, след като е разследвала корупция, която според твърдения, е свързана с Русия. Дали такива действия са ръководени от руското правителство, организираната престъпност, бизнеса или и от трите, далеч не е ясно, но експерти, следящи темата отблизо, казват, че те често са тясно свързани.\n\r\nЗападните държави още обмислят как да постъпват при такива действия, също както в случаи на предполагаема намеса в избори, хакерски атаки и разрастващ се спектър от шпионски дейности.\n\r\nГовори се, че се обсъждат различни варианти, не на последно място мерки срещу прането на руски, китайски и други чуждестранни пари чрез големите финансови центрове като Лондон. По-конкретно британският и холандският доклад за предполагаемите руски дейности навеждат на мисълта, че тези страни смятат публичното оповестяване на тайни операции като друго мощно оръжие.\n\r\nДали това е достатъчно да доведе до промяна в поведението на тези страни на международната сцена, е друг въпрос. Засега авторитарните държави по света изглежда знаят точно какво искат да направят. И въпреки че отричат с половин уста, те искат всеки да знае какво вършат.\n\r\n\r\n \r\n/БТА/\r\n ", "date": "2018.10.14", "title": "Един брутален свят – на шпионаж, репресии, убийства... "}
{"url": "https://www.dnes.bg/zvezdi/2018/10/14/kogato-makiajyt-ti-se-otdava-grimiorka-s-imitacii.390422", "text": "Много жени обичат да се гримират, но онези, които се справят отлично с това, са малко. Поставянето на очна линия или яркочервено червило е предизвикателство за някои дами. На тях им трябват часове, за да постигнат желаната визия, но не и за една американка, станала известна в интернет с превъплъщенията си в популярни личности. \r\nГримьорката Промис Таманг Пфан е родена в Непал, но от 15-годишна възраст живее в Калифорния. Тя има добре развит профил в Instagram и собствен канал в YouTube с над 4 милиона и половина последователи. Прозвището ѝ е \"Human Chameleon\" – заради уникалната ѝ работа.\r\n \r\nАнджелина Джоли, Джони Деп, Скарлет Йохансон, Майкъл Джексън, Кейт Мидълтън, Меган Маркъл, Ким Кардашян, Адриана Лима, Селена Гомес и Лейди Гага, са сред най-известните ѝ трансформации.\r\n \r\nПфан често споделя стъпка по стъпка как се гримира, за да заприлича на някоя звезда. Видео, в което постига визията на Карди Би, е едно от най-гледаните ѝ. Ако си пуснем края на клипчето и не сме виждали талантливата жена преди, ще си помислим, че срещу нас наистина стои рапърката.\r\n \r\nБлогърката обича да комуникира с последователите си в социалните мрежи. Понякога \"попива\" от критиката им или ги пита грим на коя известна личност биха искали да видят в канала ѝ. \r\n\r\n\r\n ", "date": "2018.10.14", "title": "Когато макиажът ти се отдава... Гримьорка с имитации"}
{"url": "https://www.dnes.bg/notifikacii/2018/10/14/jilishtata-ni-poskypvat-po-byrzo-ot-srednoto-za-es.390532", "text": "Минимално покачване на лихвите по потребителските заеми отчитат последните данни на БНБ. \r\nСпоред прогнозите от средата на следващата година ще започне и плавно поскъпване на ипотечните заеми, предаде bTV.\r\nДанните на Евростат поставят България на шесто място по ръст в цените на имотите в Европейския съюз за последната година.\r\nЖилищата у нас са поскъпнали със 7.5% на фона на средно 4,3% в Европейския съюз.\r\nНай-високи остават цените в столицата. Покупката на 7 от 10 апартамента в София става с ипотека, показват анализите.\r\nНай-малък е делът на сделките с ипотечни заеми в Пловдив. Именно жилищата под тепетата обаче са поскъпнали най-много в страната с близо 10% за последните девет месеца.", "date": "2018.10.14", "title": "Жилищата ни поскъпват по-бързо от средното за ЕС"}
{"url": "https://www.dnes.bg/notifikacii/2018/10/14/holandiia-obiavi-v-informacionna-voina-s-rusiia-sme.390531", "text": "Холандската министърка на отбраната Анк Бейлевелд заяви, че страната й е в информационна война с Русия след предотвратяването на руска кибератака през април, предаде Франс прес.\r\nВ началото на месеца холандското разузнаване обяви, че през април е експулсирало четирима руски агенти, които подготвяли кибератака срещу Организацията за забрана на химическите оръжия (ОЗХО) в Хага.\r\n\"Станалото е наистина опасно\", заяви Бейлевелд за обществената телевизия НПО 1.\r\nНа въпрос дали сегашното положение между Холандия и Русия може да се определи като кибервойна, министърката отговори: \"Да, така е.\"\r\nМосква отрече да е искала да хакне ОЗХО и в понеделник заяви, че експулсирането на четиримата руснаци се дължи на недоразумение.\r\n                \n                \"Хората се опитват да се месят по различни начини в нашето всекидневие, да влияят на демокрацията ни. Трябва да спрем да сме наивни в това отношение и да вземем мерки\", заяви Бейлевелд и добави, че затова е било важно да се съобщи публично за опита за кибератака на руските агенти.\r\nОпитът е станал в момент, когато ОЗХО е разследвала отравянето в Англия на бившия руски двоен агент Сергей Скрипал, което според Лондон е извършено от агенти на руското военно разузнаване. Москва категорично отрече да е замесена.\r\nОрганизацията също е разследвала твърдение за химическа атака в сирийския град Дума, която западняците приписват на подкрепяните от Русия сирийски правителствени сили.\r\nХоландската министърка на отбраната съобщи, че министерството й е заделило повече средства за киберсигурността след тези събития.", "date": "2018.10.14", "title": "Холандия обяви: В информационна война с Русия сме!"}
{"url": "https://www.dnes.bg/akoshtete-vqrvaite/2018/10/14/astrolozite-dobri-roditeli-li-sme-spored-zodiiata-ii-chast.390380", "text": "Родителството е едно от най-хубавите неща, което се случва на една двойка. Всеки казва, че лесно се правят деца, но по-трудната част идва с тяхното оглеждане и възпитаване.\n\r\nАко имате дете, сигурно ви е познато изтощението в някои дни. Вие сте изморени от работа и не можете да му отделите достатъчно време, а то иска своето. Тогава се питате: \"Добър родител ли съм?\". \n\r\nВъпреки че няма обективен начин за измерване на успеха на родителите, може да се почувствате удовлетворени и имате спокойни старини, ако помогнете на децата ви да поемат правилната посока в живота. \n\r\nЗнаете ли, че зодиакалните знаци определят в някаква степен какви родителите сте? След като ви представихме , ето и останалата част от зодиака. \n                    \n                    \n                \r\n\n\r\nПредставителите на този знак държат на това децата им да получат добро образование и морал. За тях те водят до успешното им бъдеще. Подобно на Рибите, те са много строги и не уважават мнението на своите наследници. Така може да им забранят да се занимават с любимия спорт, защото не го харесват или имат други планове за свободното им време. \n\r\n\n\r\nХората с тази зодия се управляват от планетата Марс. Те са ясно изразени като личности и искат да имат решаваща роля в развитието на своето дете. Скорпионите са чувствителни, но не го показват и искат да изглеждат строги пред наследниците си. Не приемат оправдания и дори имат определени правила, които те трябва да спазват. \n\r\nРазбира се, като всеки добър родител, те правят подаръци на своите малчугани, но само ако са заслужили, за да не ги разглезят прекалено. \n\r\nДецата, чийто родители са със зодия Стрелец, ги смятат за много готини. Те наистина са такива, защото гледат да са либерални и им дават пълна свобода. Стремят се да им предадат своята любов към пътуванията и нови култури, да са добре информирани за онова, което ги очаква. Тоест да ги подготвят за това, че животът не е само \"цветя и рози\".\r\n", "date": "2018.10.14", "title": "Астролозите: Добри родители ли сме според зодията? (II част) "}
{"url": "https://www.dnes.bg/notifikacii/2018/10/14/kosovo-moje-da-ima-armiia-do-kraia-na-noemvri.390523", "text": "Косовският вицепремиер Фатмир Лимай заяви, че тази година със закон ще бъде формирана косовска армия, уточнявайки, че това може да стане до края на ноември, съобщи косовската телевизия РТК, цитирана от БТА.\n\r\n\"Има три неща, които очакваме - либерализация на визите, формиране на армия и членство в Интерпол\", каза Лимай.\n\r\nВ началото на месеца косовското правителство внесе в парламента три законопроекта, свързани със Силите за сигурност на Косово, един от които се отнася за трансформирането на леко въоръжените Сили за сигурност в пълноценна армия.\r\nПредположението на Лимай, че законопроектът може да бъде гласуван до края на ноември, бе потвърдено и от депутата от управляващата Демократическа партия Мергим Лющаку, който определи като краен срок датата 28 ноември, празнувана като Ден на албанското знаме.\n                \n                \r\nПрез последните месеци напрежението между Косово и Сърбия се повиши значително. Белград настоява за повече права за косовските сърби и се опасява от опит те да бъдат прогонени от своите селища, докато Прищина вижда в случващото се опит за реванш след конфликта от края на 90-те.\n\r\nЕдин от вариантите за туширане на напрежението в по-дългосрочен план е размяна на територии между двете страни т.е. провинциите с косовски сърби да отидат в Сърбия, а компактно албанските райони на западната ни съседка да станат част от Косово. Има обаче политическите кръгове и от двете страни на границата, които са категорично против.", "date": "2018.10.14", "title": "Косово може да има армия до края на ноември "}
{"url": "https://www.dnes.bg/index/2018/10/14/tri-mln-britanci-gledali-svatbata-na-princesa-iudjini.390518", "text": "Британската принцеса Юджини и съпругът й Джак Бруксбанк разпространиха официални снимки от сватбата си, съобщи Би Би Си.\r\nСнимките са направени от фотографа Алекс Бремъл. Едната от тях е черно-бяла - двойката се целува по време на обиколката с карета. На друга снимка принцеса Юджини и съпругът й са във вечерно облекло на път за сватбения прием.\r\nПринцеса Юджини и Джак Бруксбанк сключиха брак в кралския параклис \"Сейнт Джордж\" на Уиндзорския замък. На церемонията присъстваха кралица Елизабет Втора и съпругът й принц Филип, принц Чарлз, родителите на булката - херцозите на Йорк принц Андрю и Сара Фъргюсън, сестрата на булката принцеса Биатрис, принцеса Ана, принц Едуард, принцовете Уилям и Хари със съпругите си и други членове на британското кралско семейство, много знаменитости.\r\n                \n                На друга официална снимка младоженците са със шаферите, а на четвърта - с кралица Елизабет Втора, принц Филип, родителите си, шаферите, брата на Джак Бруксбанк и принцеса Биатрис. На нея принц Филип и Сара Фъргюсън са един до друг въпреки старата им вражда. Снимката е направена в Бялата всекидневна на Уиндзорския замък.\r\nСватбената церемония, излъчвана от Ай Ти Ви, предизвика голям интерес сред зрителите. Тя беше гледана от около три милиона души - най-добрия рейтинг за този времеви отрязък на телевизионния канал след сватбата на принц Уилям и Кейт Мидълтън през 2011 г.  (БТА)", "date": "2018.10.14", "title": "Три млн. британци гледали сватбата на принцеса Юджини"}
{"url": "https://www.dnes.bg/obshtestvo/2018/10/14/cvetanov-siguren-vot-na-nedoverie-za-zdraveopazvaneto-niama-da-uspee.390524", "text": "За всички е ясно, че вотът на недоверие на тема \"Здравеопазване\" няма да мине. Това каза шефът на депутатите от ГЕРБ Цветан Цветанов.\n\nПо думите му самото искане за вот е част от парламентарните процедури, от които опозицията се възползва.\r\n\"Няма нищо лошо да се иска вот на недоверие, защото така винаги може да се обсъжда и да се води един смислен дебат в българския парламент. Въпросът е, че вотът и обсъждането на вот на недоверие за бъдещи намерения в сферата на здравеопазването го превръща малко в несериозно отношение от страна на опозицията\", коментира той в интервю за Радио \"Фокус\" - Пирин.\r\n                    \n                    \n                Според него социалистите не правят реален анализ дали това е най-подходящият период и най-подходящата тема, която може да бъде обсъждана и \"то в днешните условия, когато действително държавата е стабилна, въпреки истерията, която искат да създадат представителите на БСП\".\r\nЦветанов допълни, че вътрешните проблеми на БСП допринасят за по-агресивното поведение, за по-обидните квалификации към политическите им опоненти.\r\nСпоред него това по никакъв начин не показва, че може да има разумно бъдещо управление от тяхна страна.\r\n\"Това е така, защото когато спориш, когато обсъждаш една тема, то ти трябва да предлагаш алтернативни решения. Аз досега не съм чул БСП да предложи някакво алтернативно решение. Единственото, което правят в момента, ще дам и пример, свързан с тема \"Здравеопазване\" - в тяхната програма \"Визия за България\" те предлагат бюджетно здравеопазване. Това, което знаем, че е най-доброто и се прилага в развитите демократични общества, е осигурителният модел, който е най-подходящото решение\", коментира Цветанов.\r\nПо думите му опозицията се старае да създаде нервност в обществото и да дестабилизира институциите в България.\r\n\"Най-важното е, че управлението дава своите резултати както в приходната част на бюджета, така и в проектобюджета за 2019 година, където ще имаме възможност както да увеличим доходите в бюджетната сфера, но и да изпълняваме ангажиментите си по секторните политики. Тук, разбира се, водещ ще бъде секторът, свързан с образованието на българските деца\", каза още Цветанов.", "date": "2018.10.14", "title": "Цветанов сигурен: Вот на недоверие за здравеопазването няма да успее!"}
{"url": "https://www.dnes.bg/notifikacii/2018/10/14/tri-jertvi-v-germaniia-sled-katastrofa-na-malyk-samolet.390525", "text": "Най-малко трима души загинаха, а още 8 бяха ранени, след като малък самолет \"Чесна\" се разби в западната германска провинция Хесен, предаде Ройтерс.\r\nСред загиналите има и дете.\r\nСпоред в. \"Билд\" машината е захождала за кацане, като пилотът е загубил контрол над нея и тя е ударила група хора, които са били на летището.\r\nИнцидентът край град Фулда е станал в късните следобедни часове местно време. Атмосферните условия са били добри.\r\n ", "date": "2018.10.14", "title": "Три жертви в Германия след катастрофа на малък самолет"}
{"url": "https://www.dnes.bg/index/2018/10/14/stivyn-hoking-se-strahuval-ot-poiavata-na-svryh-hora.390526", "text": "Английският физик Стивън Хокинг, който почина преди седем месеца, е предсказвал, че в бъдеще ще се появят свръх хора с изменена ДНК, които биха могли да станат реална опасност за човечеството, съобщи ТАСС.\r\nЗа това свое опасение Стивън Хокинг пише в последната си книга, която ще бъде публикувана на 16 октомври. \r\nВ труда \"Кратки отговори на сериозни въпроси\" Стивън Хокинг предполага, че богатите хора скоро ще могат да изменят своите макромолекули, отговарящи за реализирането на генетичната програма. \r\nМодифицирайки своята ДНК и своите деца, те биха могли да засилват паметта и интелекта си, да повишават съпротивлението си на болести, да удължават живота си. \r\nПодобно развитие носи риск за хората, които няма да подобрят генетичното си ниво. Те няма да бъдат конкурентоспособни и или ще измрат, или ще станат по-незначителни, пише Стивън Хокинг. \r\nСтивън Хокинг почина на 14 март в дома си в Кембридж. (БТА)", "date": "2018.10.14", "title": "Стивън Хокинг се страхувал от появата на свръх хора"}
{"url": "https://www.dnes.bg/notifikacii/2018/10/14/sled-sreshta-v-briuksel-ima-li-sporazumenie-za-brexit.390527", "text": "Преговарящите за Брекзит са постигнали споразумение за излизането на Великобритания от ЕС, съобщи сайтът \"Политико\", който се позовава на трима пожелали анонимност дипломати от ЕС, предаде Ройтерс.\r\nДруги запознати с хода на преговорите източници обаче заявиха, че сделка все още няма и са необходими допълнителни преговори, отбелязва Ройтерс.\r\nВисокопоставени преговарящи от ЕС отказаха коментар на въпроса на Ройтерс дали има постигнато споразумение по Брекзит.\r\nИзточник от канцеларията на британския премиер също не потвърди информацията за постигнато споразумение между преговарящите от Великобритания и ЕС, предаде ТАСС. \"Не бих препоръчал да се вярва на тези публикации. Не мога да ги нарека достоверни\", каза той. (БТА)\r\n ", "date": "2018.10.14", "title": "След среща в Брюксел: Има ли споразумение за Brexit?"}
{"url": "https://www.dnes.bg/usa/2018/10/14/za-2-g-v-oon-niki-heili-stana-populiaren-diplomat-a-sega-nakyde.390379", "text": "Ники Хейли зае поста на най-високопоставения американски дипломат в ООН без никакъв външнополитически опит, но за по-малко от две години си създаде много приятели, дори сред посланиците на страни, които не са съгласни с политиката на правителството на Тръмп.\n\r\nВнезапното съобщение във вторник, че до края на годината тя ще напусне, отекна като гръм в централата на ООН. Мнозина изразиха шок, а някои - тъга и изумление, пише Асошиейтед прес.\n\r\n\"Това беше изненада, не много приятна лично за мен\", каза руският посланик в ООН Василий Небензя, чиято страна се сблъсква с американските позиции, включително за Сирия, Иран и израелско-палестинския конфликт.\n\r\nПосланиците в могъщия Съвет за сигурност на ООН, работили отблизо с Хейли, я похвалиха, което е свидетелство за нейните умения и успех като дипломат, въпреки че страните на много от тях, включително традиционни съюзници на Америка, имат сериозни несъгласия с външната политика на нейното правителство.\n\n\r\n                    \n                    \n                Когато пристигна в ООН на 27 януари 2017 г., Хейли беше бивш губернатор на Южна Каролина и начинаеща в международните въпроси, но побърза да обяви нов начин, по който САЩ щяха да действат.\n\r\nЦелта на правителството на Тръмп е да покаже силата на САЩ, да говори открито и да защити своите съюзници, а на страните, които са против Америка, \"си записваме имената\" и ще отговорим съответно, каза тя.\n\r\nХейли се придържаше към тази цел, но също така усъвършенстваше дипломатическите си умения, които бяха признати от шестима членове на включващия 15 държави Съвет за сигурност, когато те отидоха на закрито заседание във вторник следобед за химическите оръжия в Сирия.\n\r\nНебензя каза, че той и Хейли имат \"добри работни и лични отношения въпреки всички различия, които сме имали и имаме\".\n\r\n\"Тя е харизматична личност\", каза той. \"Тя беше приятел на всички нас и извън вратите на Съвета за сигурност ние като група бяхме много приятелски настроени.\"\n\r\nБоливийският посланик в ООН Саша Лоренти Солис каза, че Съветът за сигурност \"е като семейство - понякога зле функциониращо семейство, но въпреки това ние сме загрижени един за друг и аз наистина много харесвам Хейли\".\n\r\nДобрите лични отношения обаче в никакъв случай не биха могли да прикрият острите различия по множество въпроси - от американската политика към Сирия до изтеглянето на Тръмп от ядрената сделка с Иран, Парижкото споразумение за климата и Съвета за правата на човека на ООН. Решенията на Вашингтон за спиране на финансирането за агенцията на ООН за палестинските бежанци и за преместване на американското посолство в Израел в Ерусалим също разтревожиха някои членове на съвета.\n\r\nЛоренти Солис изтъкна отделянето на личните отношения от различията по политиката.\n\r\nТой повтори казаното от боливийския президент Ево Моралес, който отправи остри критики срещу политиката на САЩ към Иран, Близкия изток и имиграционната политика на Тръмп на заседание на Съвета за сигурност, председателствано от американския президент на 26 септември, на годишното събиране на световните лидери в ООН.\n\r\nШведският посланик в ООН Олоф Ског каза, че \"има свързани с ООН въпроси, по които невинаги сме напълно съгласни помежду си, но с Ники винаги е имало много близки отношения, изпълнени с уважение и много искреност\".\n\r\nТой каза, че речите на Хейли в Съвета може понякога да са \"много твърди\", но членовете на Съвета често са канени след това в нейния апартамент.\n\r\nФренският посланик в ООН Франсоа Дьолатър, който се е срещал с Хейли, когато тя е била губернатор на Южна Каролина, а той - посланик във Вашингтон, каза, че \"макар да не сме били съгласни за всичко, бяхме изградили особено близки и конструктивни работни отношения, основани на доверие\". \"Ники Хейли е сред най-талантливите, най-надеждните американски правителствени служители, които съм срещал\", каза той.\n\r\nХейли заяви пред репортери на събитие в Белия дом, седнала близо до Тръмп в Овалния кабинет, че шестте й години като губернатор, последвани от почти две години в ООН, са били \"напрегнат период, а аз вярвам във времевите граници\".\r\n\"Дала съм всичко от себе си през тези последни осем години\", каза тя. \"Мисля, че трябва да си достатъчно самоотвержен, за да знаеш кога да се оттеглиш и да позволиш на някой друг да върши работата.\"\n\r\nТръмп й каза: \"Да се надяваме, че ще се върнеш в някакъв момент.\"\r\n46-годишната Хейли, която е дъщеря на индийски имигранти и няма лично богатство, намекна в писмото със своята оставка до Тръмп, че се насочва към частния сектор. Като бизнесмен Тръмп ще оцени \"моето усещане, че връщането от правителството към частния сектор не е стъпка надолу, а е стъпка нагоре\", написа тя.\n\r\nЩо се отнася до това кой ще я замени, Тръмп заяви пред репортери в президентския самолет, че обмисля петима кандидати и след две-три седмици - или може би по-скоро - ще бъде определен приемник. Тръмп каза, че сред обмисляните личности е бившата съветничка по националната сигурност Дина Пауъл.\n\r\nТръмп заяви пред репортери, че е чул името на неговата дъщеря Иванка Тръмп да се обсъжда за поста, но каза, че ако я избере, ще бъде обвинен в семейственост, а по-късно тя изключи тази възможност в изявление в Тwitter.\n\r\nИмето на американския посланик в Германия Ричард Гренел също е споменавано за поста, но Тръмп намекна, че предпочита да го остави на сегашната му длъжност, \"защото той върши такава добра работа\".\n\r\nВ неофициални разговори мнозина дипломати изказват мнение, че Хейли ще се кандидатира за президент, въпреки че във вторник тя, без да бъде попитана, изключи възможността да се кандидатира през 2020 г. и каза, че ще агитира в подкрепа на Тръмп.\n\r\n\"Тя е млада, енергична, амбициозна\", каза Небензя. \"Мисля, че ще я видим, след като тя си вземе този доста заслужен отдих, за който говореше\" в изявлението си в Белия дом. \r\n \r\n/БТА/\r\n ", "date": "2018.10.14", "title": "За 2 г. в ООН: Ники Хейли стана популярен дипломат. А сега накъде?"}
{"url": "https://www.dnes.bg/index/2018/10/14/rekord-nad-500-000-samo-za-edna-butilka-vino.390512", "text": "Бутилка вино \"Романе-Конти\" от 1945 г. беше продадена за рекордната сума от 558 000 долара на търг на \"Сотбис\" в Ню Йорк, съобщи БТА като се позова на АФП.\n\r\nЦената, която включва комисионата и таксите, надхвърли 17 пъти горната граница на предварителната оценка - 32 000 долара.\n\r\nБутилката с изцапан етикет е един от 600-те броя, произведени през 1945 г., преди имението \"Романе-Конти\" да изскубе лозите си, за да засади нови. \n\r\nНяколко минути по-късно още една бутилка \"Романе-Конти\" от 1945 г. беше продадена за 496 000 долара - втората най-висока цена за вино на търг.\n\r\n\"Романе-Конти\" често се представя като най-доброто бургундско вино. Лозята са на терен от по-малко от два хектара (20 декара) и от тях се произвеждат от 5000 до 6000 бутилки годишно.\n                \n                \r\nДосегашният рекорд за стандартна бутилка вино беше 233 000 долара за \"Шато Лафит Ротшилд\" от 1869 г., продадена в Хонконг през 2010 г.\n\r\nПри по-големите бутилки рекордът е от 2007 г. за трилитрова \"Мутон Ротшилд\" от 1945 г., продадена в Ню Йорк за 310 700 долара.\n\r\nПродадените на вчерашния търг в Ню Йорк бутилки са от личната колекция на Робер Друен, който ръководи от 1957 г. до 2003 г. винарната \"Жозеф Друен\". Тя е и ексклузивен дистрибутор на \"Романе-Конти\" за Франция и Белгия от 1928 г. до 1964 г. Имението \"Жозеф Друен\" притежава 73 хектара лозя. \n\r\nТри бутилки магнум \"Романе-Конти\" (1,5 л) от 1937 г. бяха продадени за по 310 000 долара на същия търг.", "date": "2018.10.14", "title": "Рекорд! Над $500 000 само за една бутилка вино"}
{"url": "https://www.dnes.bg/world/2018/10/14/svetovnata-banka-dava-1-mlrd-na-indoneziia.390513", "text": "Световната банка заяви в неделя, че ще предостави заем в размер до 1 млрд. долара на правителството на Индонезия като помощ в усилията за възстановяване на двата острова, които бяха ударени от цунами, съобщава агенция Ройтерс, цинитарана от .\n\r\nБанката ще предостави и 5 млн. долара субсидия за техническа помощ, за да е сигурна, че възстановителният процес протича гладко. \n\r\nГлавният изпълнителен директор на международната финансова организация Кристалина Георгиева посети в петък град Палу, който беше разрушен от земетресение с магнитуд от 7,5 по Рихтер и последвало цунами на 28 септември. Повече от 20 хил. човека загинаха тогава, както в града, така и в околностите.\n                    \n                    \n                \r\nВ близкия остров Ломбок около 500 човека бяха убити от серия земетресения през юли и август.\n\r\nИндонезия е домакин на годишните срещу на Световната банка и Международния валутен фонд (МВФ) в Бали, който се намира западно от Ломбок.\n\r\nОт Световната банка заявиха, че предварителният ѝ доклад показва, че щетите от бедствието при инфраструктурата, жилищната и нежилищната собственост възлизат на около 531 млн. долара. Тя отбелязва, че в доклада не са взети предвид загиналите хора, засегнатите площи земя и нарушаването на икономическия баланс чрез загубата на работни места.\n\r\nПакетът от заеми може да включва парични преводи за най-бедните 150 хил. души, засегнали от стихиите в период между половин и една година, заявиха от банката.\n\r\n ", "date": "2018.10.14", "title": "Световната банка дава $1 млрд. на Индонезия"}
{"url": "https://www.dnes.bg/notifikacii/2018/10/14/kryvta-voda-ne-stava-sinyt-na-shumaher-s-titla-ot-formula-3.390514", "text": "Синът на легендата Михаел Шумахер – Мик върви по стъпките на баща си и според Мерцедес може да стане един от най-големите в спорта, след като спечели титлата във Формула 3, съобщи .\n\r\nСлед 5 поредни победи 19-годишният пилот имаше аванс от 49 точки преди последния кръг на пистата „Хокенхайм“. Той отпадна в първото състезание след катастрофа в първата обиколка, но във втората надпревара си гарантира титлата, след като завърши втори.\n\r\nПрез миналия сезон той завърши едва 12-и в крайното класиране, но сега не остави шансове на конкуренцията, за да стигне до върха, като се очаква догодина да кара във Формула 2.\n                \n                \r\n\"Трудно ми е да опиша с думи какво чувствам. Наистина съм благодарен, че мога да преживея този момент, тази мечта. Хората, които са зад мен ми помогнаха да се фокусирам върху състезанията и съм невероятно благодарен за подкрепата, която получих“ заяви Шумахер, който бе похвален и от боса на Мерцедес Тото Волф.\n\r\n\"Вниманието бе насочено върху него още от самото начало и той бе под голямо напрежение. Не е лесно да се справиш в такава ситуация, но той го направи по отличен начин. С представянето си във втората половина от сезона той показа, че има всичко необходимо, за да се превърне в един от най-великите в спорта“ каза той.", "date": "2018.10.14", "title": "Кръвта вода не става: Синът на Шумахер с титла от Формула 3"}
{"url": "https://www.dnes.bg/politika/2018/10/14/radev-za-ubitata-viki-ogromen-deficit-na-doverie-v-instituciite.390510", "text": "Президентът Румен Радев смята, че случаят с убийството на Виктория Маринова в Русе е разкрил огромния дефицит на доверие в нашите институции. \n\n\n\n Той изказа най-искрени съболезнования на семейството на убитата от 21-годишният Северин Красимиров, който беше арестуван в Германия.\r\n\"Емоциите в такива случаи не са най-добрият съветник. Разбирам, че от всяка несправедливост боли, всяка несправедливост, разбира се, е повод за възмущение. Но този случай разкри огромния дефицит на доверие в нашите институции както вътре в страната, така и навън. Разкри също така и двойния аршин, с който се измерва стойността на човешкия живот”, посочи държавният глава, цитиран от bTV.\n                    \n                    \n                \r\n\"Очаквам органите на реда и съдът да покажат не само на българските граждани, но и на нашите партньори, да покажат на света, че такива престъпления в България се разкриват ефективно и се наказват с най-голямата строгост на закона”, категоричен беше Радев.\r\nПрезидентът разкритикува институциите и заради строителната компания \"Джи Пи груп\", която е наложен  запор и блокиран превод от 14 милиона евро заради злоупотреби при усвояването на средства от европейските фондове.\n\r\nСпоред Радев този проблем поражда въпроса къде са държавните и обществените институции и къде е съдебната система. \n\r\n\"Виждаме, че имаме сериозен проблем . Това, от една страна, са високите цени, а от друга – безобразното качество и по пътищата, и дори в центъра на София. За решаването на този проблем трябва да има политическа воля, но не само политическа воля за изваждане на една фирма или за нейното пускане за участие в обществени поръчки и то при вече сключени договори. Такъв тип подход поражда и много други въпроси – къде са държавните и обществени институции, къде е съдебната система. Политическата воля трябва да показва прозрачност, отговорност и отчетност, които да са в ежедневието на всяко едно управление, а не накрая, когато вече е ясно, че има проблеми. Нека да видим защо се стига до тези проблеми“, отсече той. \n\r\nПрезидентът коментира и намерението на БСП да внесе вот на недоверие срещу кабинета заради готвената реформа в здравеопазването.\r\nСпоред него внасянето на един вот невинаги означава, че основната цел на опозицията е сваляне на правителството.\r\nЗа Радев е важно да има дебат по обществено значими теми.\n\r\nТой присъства на тържествата по повод 150 години град Троян.", "date": "2018.10.14", "title": "Радев за убитата Вики: Огромен дефицит на доверие в институциите!"}
{"url": "https://www.dnes.bg/stranata/2018/10/14/i-taka-do-sriada-toplo-esenno-slynce-s-temperaturi-do-24-s.390507", "text": "През нощта над по-голямата част от страната ще бъде предимно ясно и тихо. По-значителни временни увеличения на облачността ще има над южните райони. На места в низините и около водните басейни ще се образува мъгла или ниска слоеста облачност. Минималните температури ще бъдат между 3 и 8 градуса, по-високи по Черноморието - между 12-15 градуса,  от НИМХ. \n\r\nУтре ще преобладава слънчево време,преди обяд на места в низините ще има намалена видимост. Временни увеличения на облачността ще има над южните райони, но само на изолирани места ще превали слаб дъжд. Ще духа слаб, в Източна България до умерен североизточен вятър. \n                    \n                    \n                \r\nПреобладаващите максимални температури ще бъдат между 19 и 24 градуса.\n\r\nНад Черноморието ще преобладава слънчево време с по-значителни увеличения на облачността над южното крайбрежие, но само на изолирани места ще превали слаб дъжд. Ще духа до умерен североизточен вятър. Максимални температури на въздуха 19-21 градуса. Температурата на морската вода е 19-20 градуса. Вълнението на морето ще бъде 3-4 бала.\n\r\nНад планините ще преобладава слънчево време. По-значителни увеличения на облачността ще има над Рило-Родопската област, но само на отделни места там ще превали слаб дъжд. \n\r\nЩе духа предимно умерен вятър от изток-североизток. Максимална температура на височина 1200 метра около 15 градуса, на 2000 метра - около 8 градуса.\n\r\nВъв вторник времето ще се задържи без съществена промяна - предимно слънчево, преди обяд в Източна България и на отделни места в низините и котловините - мъгливо или с ниска облачност.\n\r\nВ сряда от изток облачността ще се увеличава, по-късно след обяд на места в Южна България ще превали. Вятърът ще остане от изток-североизток.\r\n ", "date": "2018.10.14", "title": "И така до сряда: Топло есенно слънце с температури до 24°С"}
{"url": "https://www.dnes.bg/index/2018/10/14/oshte-edna-polza-ot-iaicata-edno-na-den-namaliava-riska-ot-insult.390515", "text": "Учени увериха, че консумацията на яйца не предизвиква сърдечни заболявания, макар че е широко разпространено тъкмо обратното мнение, съобщи БТА като цитира Лайф.\n\r\nВзаимовръзка между консумацията на яйца и сърдечните болести не е открита. \n\r\nОсвен това е констатирано, че консумацията на едно яйце дневно намалява риска от инсулт.\n\r\nДо тези заключения стигнаха специалисти от компаниите \"Епидстат\" и \"Ди Ел Дабъл Ю консълтинг сървисис\" през 2016 г. През 2017 г. техни колеги обаче написаха препоръки за здравословно хранене, в които се казва, че яйцата са вредни за здравето, защото повишават нивото на холестерола. \n\r\nСега журналисти от сп. \"Фокус\" решиха да вземат мнението на кардиолози, за да бъде решен спорът. Те поясниха, че ако голяма част от порцията включва плодове, зеленчуци или съдържащи ги продукти, яйцата не са свързани със сериозен риск от повишаване нивото на холестерола. По мнението на кардиолозите, единна позиция относно консумацията на яйца все пак не може да има. Те припомнят, че здравословното хранене не е главен фактор, понижаващ риска от сърдечни болести.\n                \n                \r\nСпециалистите са уверени, че отказването от цигарите и по-голямата физическа активност са с по-значим ефект. Важна роля има и генетичното предразположение.\r\n ", "date": "2018.10.14", "title": "Още една полза от яйцата - едно на ден намалява риска от инсулт"}
{"url": "https://www.dnes.bg/stranata/2018/10/14/otkriha-voenen-snariad-v-lovech-chakat-specekip.390517", "text": "Военен снаряд е бил открит тази сутрин под транспортния мост за индустриалната зона на Ловеч, който е част и от третокласния път Севлиево - Микре, съобщиха от областната дирекция на МВР в Ловеч.\r\nМястото, където е открит снарядът, се охранява от полиция, а мостът е затворен за движение. Все още не е ясно какъв вид е и дали е опасен.\r\nОчаква се на място да пристигне специализиран екип, който да го обезвреди и премахне. Дотогава движението ще се пренасочва през транспортния мост в квартал \"Вароша\", а тежкотоварни автомобили над 12 тона, пътуващи от Севлиево към Плевен, могат да използват маршрут път София - Варна, пътен възел Микре - Ловеч - Плевен.\r\nПътуващите за Севлиево се пренасочват от патрул на \"Пътната полиция\" на входа на Ловеч.", "date": "2018.10.14", "title": "Откриха военен снаряд в Ловеч, чакат спецекип"}
{"url": "https://www.dnes.bg/notifikacii/2018/10/14/keniec-specheli-maratona-na-sofiia-s-rekord.390519", "text": "Кениец спечели маратона на София с нов рекорд. \r\nСтивън Киплагат преодоля класическата 42-километрова дистанция за 2 часа и 14 минути и така подобри с 43 секунди досегашния рекорд. Втори финишира неговият сънародник Абел Роб, а трети - Нуени Редуан от Мароко.\r\nВ надпреварата при жените Рут Матебо (Кения) спечели състезанието за втора поредна година.\r\nВ полумаратонската дистанция отново кенийци оглавиха класирането. На трето място се класира българинът Иво Балабанов, предаде БТА.\r\nВ бягането на 10-километровата дистанция при мъжете победи Митко Ценов, а при жените - Радосвета Симеонова.\r\n ", "date": "2018.10.14", "title": "Кениец спечели маратона на София с рекорд "}
{"url": "https://www.dnes.bg/notifikacii/2018/10/14/nad-20-bejanci-zaginaha-pri-ptp-s-kamion-v-turciia.390520", "text": "Най-малко 22 нелегални мигранти, включително деца, са загинали, а 13 са ранени при катастрофа на камион в района на град Мендерес в западния турски окръг Измир рано тази сутрин.\r\nКамионът, който пътувал от Айдън за Измир, излязъл от пътното платно и се преобърнал. Според Ройтерс, след като пробил мантинелата, камионът е паднал в напоителен канал, който се намирал на 20 метра под равнището на пътя.\r\nНа мястото на катастрофата са изпратени полицейски коли и линейки. Засега няма официална информация за националността на пострадалите, съобщи БТА. Не е установена и причината за катастрофата.\r\n ", "date": "2018.10.14", "title": "Над 20 бежанци загинаха при ПТП с камион в Турция"}
{"url": "https://www.dnes.bg/notifikacii/2018/10/14/9-te-hrani-koito-ne-otgovariat-na-imenata-si.390410", "text": "Представете си, че любимата ви храна всъщност не е онова, за което бива представяна. Названието на много хранителни продукти се оказва лъжливо, тъй като те нямат нищо общо с онова, с което ги свързваме. Звучи странно, но е факт.\r\nЩе ви покажем някои изненадващи храни, които погрешно наричаме с имена, които не отговарят на хранителната им същност. Някои названия са им дадени по чисто търговски причини, други сме свикнали от столетия да наричаме по определен начин.\r\nНевинаги се оказва, че тези храни са вредни, но има и подобни случаи. Когато избираме даден продукт трябва да се ръководим от описанието на състава му повече, отколкото на наименованието му.\r\nЗащо това е така и кои са храните, чиито имена не отговарят на реалността, вижте в следващите редове.\r\n                \n                \r\nСвикнали сме да причисляваме фъстъците към ядките, но те съвсем не са такива. Всъщност фъстъците са бобови растения и са част от семейството на боба, граха, лещата, нахута.\r\n\r\nВъпреки че в името му присъства думата шоколад, той съвсем не е такъв. В неговия състав влиза какаово масло, заради което сме свикнали да го наричаме така. Какаовото масло е фабрично извлечено и отделено от какаовите зърна. Превърнато е в пудра и е смесено с други, далеч не полезни съставки, за да се получи така нареченият бял шоколад.\r\n\r\nВ магазините по цял свят се продават предимно евтини вариации на истинския кленов сироп с добавени аромати и есенции. Четете внимателно етикетите преди да купувате, ако искате натурален кленов сироп с всичките му ползи за здравето. \r\n", "date": "2018.10.14", "title": "9-те храни, които не отговарят на имената си"}
{"url": "https://www.dnes.bg/obshtestvo/2018/10/14/prognoza-gazyt-shte-poskypne-pak-mnogo-energoresursi-harchim.390516", "text": "Основният проблем, с който се   сблъскваме в българската енергетика, е базисната липса на доверие както  от  българските граждани и бизнес, така и от  нашите партньори от ЕС. Това  каза Руслан Стефанов от   Центъра за изследване на демокрацията пред БНР по повод ситуацията в  енергетиката  у нас.\n\n\nОт друга страна, колкото  по-ясно е, че правилата се  определят от пазара и не зависят по някакъв  начин от договорки между \"Газпром\" и  \"Булгаргаз\" или българската  държава, толкова по-вероятно е доверието да бъде  възстановено, смята той.\r\nПо думите му това  означава, че ще има  по-голяма динамика или промяна в цените, но няма да има възможност Русия да използва своите  енергийни доставки като  възможност да влияе върху политиката на страните.\r\n                    \n                    \n                Стефанов прогнозира, че  скоро ще има  поскъпване на ценната на суровината. Необходими са алтернативни   доставки, с които да се гарантира най-добрата цена за България, убеден е  той.\r\nЕкспертът коментира, че в международен  план се   върви към това пазарът на газ да се разширява, да се обогатява   непрекъснато с доставки на втечнен газ, но до  момента  нямаме реална практическа стъпка.\r\nТой припомни, че според  изследвания на ЦИД и \"Южен поток\", и \"Турски поток\" са проекти, които са изгодни  за Русия само и единствено, ако преминат  през територията на България. оличествата енергия, която  потребяваме, е доста по-голямо от средното, което потребяват в другите страни.\r\nХристо Казанджиев от Българския енергиен и минен форум е категоричен, че България е работила \"контрапродуктивно\" по отношение на осигуряването на алтернативни доставки в последните 20 години.\n\r\n\"Само ще спомена, че към настоящия момент България напълно игнорира възможността за доставка на природен газ от Румъния, която през 2019 - 2020 година началото ще започне производство и ще стане нетен износител на природен газ. До този момент аз не съм чул \"Булгаргаз\" да е предприел стъпки в тази посока…“, коментира той.\n\r\nКазанджиев изтъкна, че в Западния Предбалкан също има установени големи находища на шистов газ, които не се експоатират, въпреки че няма опасност за подземните води.\n\r\nРезултатите от проучванията за нефт и газ в Черно море към момента са песимистични, допълни той.\n\r\n\"За \"Южен поток\" - спирането на проекта и неговото денонсиране беше в резултат на действията на Русия, а не на България. Русия много използва тези възможности за развитие на проекти като морков пред магарето България и се възползва по един безогледен начин от тази ситуация. Последният случай е проектът „Турски поток“, който е в огромен ущърб на България. Това ще изкристализира до 1-2 години“, смята той.\r\nСпоред Казанджиев този проект е \"изключително трудно да бъде жизнеспособен към настоящия момент при съществуващите данни\", но страната ни ще инвестира огромни средства за него, макар да няма правно-обвързващи ангажименти.\n\r\nКазанджиев изтъкна, че лошото управление в енергийната сфера е своеобразен данък, който българите плащат.\r\n ", "date": "2018.10.14", "title": "Прогноза: Газът ще поскъпне пак! Много енергоресурси харчим..."}
{"url": "https://www.dnes.bg/notifikacii/2018/10/14/uraganyt-lesli-dostigna-portugaliia-i-ispaniia.390522", "text": "Ураганът Лесли достигна Португалия тази сутрин. Ветрове със скорост 176 км/ч изкорениха дървета и оставиха стотици хиляди жилища без електричество, преди да се насочат към северната част на Испания, която се готви за проливни дъждове, предаде Франс прес.\r\nУраганът \"зомби\", наречен така, защото \"бродеше\" над Атлантическия океан от 23 септември, отслабна до тропическа буря, след като достигна бреговете на Португалия в ранните часове на днешния ден. В голяма част от страната е обявена най-високата степен за опасност от лошо време.\r\n\"В този момент става дума за тропическа буря и тя вече се намира в крайната северна част на страната, където ще вали, но ситуацията ще се нормализира бързо\", заяви към 1 часа по Гринуич председателят на португалския метеорологически институт Жоржи Миранда пред местни медии.\r\n                \n                Стотици хиляди останаха без електричество, десетки бяха принудени да напуснат домовете си. Най-тежко са засегнати окръзите Куимбра, Лейрия и Лисабон. По данни на метеорологичните регистри, цитирани от експертите, в тази част на Атлантика са били регистрирани само пет урагана.\r\nНай-малко 27 души получиха леки травми, но няма сериозно пострадали, съобщава ТАСС. Без електричество са 325 000 души и се е наложило да бъдат отменени над 40 полета.\r\nИспанската метеорологична служба предупреди, че регионите Астурия, Кастилия и Леон и Кантабрия ще бъдат засегнати най-тежко от проливните дъждове в северната част на страната. Службата за гражданска защита посъветва шофьорите да карат бавно и да не спират в райони, които може да бъдат наводнени.\r\nОсвен това гражданите се съветват да стоят по-далеч от дървета, стрехи на покриви и строителни обекти, съобщава АФП.\r\nВ Испания поривите на вятъра достигаха 27 м/с, отбелязва ТАСС. Държавната метеорологична агенция повиши равнището на тревога в някои региони до жълто или оранжево.", "date": "2018.10.14", "title": "Ураганът Лесли достигна Португалия и Испания"}
{"url": "https://www.dnes.bg/obshtestvo/2018/10/14/vmesto-podaryk-za-patriarha-ni-pari-za-bolnichen-aparat.390521", "text": "Негово светейшество Българският патриарх и Софийски митрополит Неофит ще отбележи днес своя 73-и рожден ден.\r\nПо този повод патриархът ще посети Троянския манастир, където ще бъдат отслужени Света божествена литургия и благодарствен молебен за здравето му, съобщават от Българската патриаршия.\r\nПатриарх Неофит призовава всички, които желаят да изразят уважението си към него, да участват в дарителската кампания за набирането на средства за купуването на апарат за болницата \"Шейново\", който е жизнено необходим за диагностицирането на кръвозагуба при пациенти с тежки усложнения.\r\nСредствата за купуването на апарата могат да бъдат превеждани на сметка на Софийската митрополия. Като изказва всесърдечна благодарност на всички, Негово светейшество благопожелава здраве, благоденствие, мир, любов и преуспяване в добрите начинания. \r\n ", "date": "2018.10.14", "title": "Вместо подарък за патриарха ни: Пари за болничен апарат"}
{"url": "https://www.dnes.bg/zvezdi/2018/10/14/tialo-na-pokaz-dryzkata-kameliia-prikovava-pogledite-na-47.390384", "text": "\n\r\nФолкпевицата Камелия е на 47 години, но продължава да впечатлява с фигура. А и предизвиква доста въздишки в социалните мрежи сред многобройните си последователи. Тя е новият избор на Tialoto.bg за рубриката \"Тяло на седмицата\". \n\r\nМного често се прехласваме по външния вид на световни звезди, които са прехвърлили 40-те и 50-те, но е крайно време да обърнем внимание и на българското.\n\r\nНаясно сме, че днешните технологии могат да направят снимките в социалните профили като корици на списание. Но няма и как да не признем, че Камелия изглежда перфектно, а на външния й вид могат да завидят много нейни колежки, които се мъчат да се впишат в родния шоубизнес и са двойно по-млади.\n                    \n                    \n                \r\nБлондинката е известна с еротичните си провокации в социалните мрежи, макар че през годините, в които е треньор в музикалното шоу \"Гласът на България\", те значително намаляха.\n\r\nТя е сред известните нудисти, а папараци не веднъж са я снимали с нейния приятел Цветин по родните плажове. Но Камелия досега никога не е показвала свян към голотата, дори напротив - използва я като оръжие и стратегия за своята известност. Била е дръзка и на сцената, и извън нея.\r\n", "date": "2018.10.14", "title": "Тяло на показ: Дръзката Камелия приковава погледите на 47 "}
{"url": "https://www.dnes.bg/notifikacii/2018/10/14/vreme-e-za-liutenica-domatite-i-chushkite-poevtiniavat.390511", "text": "Оранжерийните домати поевтиняха тази седмица с 2,0 на сто и се продават по 2,40 лева за килограм. \n\r\nОранжерийните краставици се търгуват по 1,38 лева, сочат данните на Държавната комисия по стоковите борси и тържищата.\n\r\nКартофите поевтиняват със 6,5 на сто до 0,58 лева за килограм на едро. Цената на зелените чушки се понижава с 3,7 на сто до 1,30 лева. Червените чушки поевтиняват с 0,6 на сто до 1,77 лева за килограм. Корнишоните се продават по 1,45 лв. /кг.\n\r\nЯбълките поскъпват с 5,6 на сто и се продават по 1,10 лв./кг. Гроздето поскъпва с 1,3 на сто до 1,61 лева за килограм.\n\r\nКравето сирене поскъпва с 1,5 на сто и се търгува по 5,99 лв./кг; кашкавалът, тип \"Витоша\", се купува по 10,02 лв./кг, а олиото се купува по 1,97 лева за литър. Каймата се търгува по 4,62 лева за килограм. Пакетче краве масло от 125 грама се търгува за 2,30 лева. Пилешкото замразено месо се продава по 4,00 лева за килограм на едро в края на седмицата. Захарта поскъпва с 0,9 на сто и се търгува по 1,08 лв./кг, а брашното тип \"500\" поскъпва с 4.9 на сто и се продава по 0,85 лева. Яйцата се продават по 0,21 лева за брой.\r\n ", "date": "2018.10.14", "title": "Време е за лютеница, доматите и чушките поевтиняват"}
{"url": "https://www.dnes.bg/obshtestvo/2018/10/14/prisydata-da-se-rodish-s-uvrejdane-decata-koito-ne-izlizat-nikoga.390495", "text": "Искра Влахова е майка на дете с тежки увреждания. Дъщеря ѝ Мария вече е пълнолетна и затова държавата ѝ е отредила месечна пенсия от 145 лева плюс още 90 лeва за асистент. С толкова живеят пълнолетните българи с тежки увреждания., разказва .\n\r\nИскра е една от онези майки, които нямат друг избор, освен да се посветят изцяло на грижите за детето си. Затова и в продължение на 18 години тя не може да си позволи да работи. Докато не получава предложение да ръководи дневния център за деца и младежи с увреждания \"Слънчоглед\" в София.\n                    \n                    \n                \r\nТова е безплатен общински център, който се управлява от неправителствена организация, а не от местната администрация, както бе допреди няколко години. Искра не крие, че това се оказва много по-добър модел на управление, въпреки че проблемите с липсата на средства са все така налице.\n\r\n\"При нас има 35 деца, от които едва 10 говорят. Те са, например, с парализа и умствено изоставане, синдром на Даун и умствено изоставане. В тези случаи нивото на разбиране е много ниско, дори да ги научиш да ядат с лъжица е много трудно, много бавно, почти невъзможно. Не можем да ги научим сами да ходят до тоалетна - тези деца не могат да контролират собствените си действия\", разказва директорката на \"Слънчоглед\".\n\r\nТя също участва във всекидневните грижи за децата, тъй като щатът на центъра често е незапълнен заради ниските заплати. \"Слънчоглед\" е най-големият център в София, но бюджетът му е ограничен от общината до 6780 лв. на дете за година. С тях се поемат всички разходи - от режийните, през заплатите и осигуровките на 15 души персонал, храна за децата два пъти на ден, до материалите за работа с тях.\n\r\n\r\n\"Правим много нови неща - например използваме една компютърна програма, която дори на Запад е новост. Детето регулира курсора с погледа си вместо с мишка и така работи на компютър. Специално при безсловесните деца, които имат запазен интелект, това работи много добре - те започват да комуникират. Правим и канис-терапия, в която участват психолози и обучено куче. За всичко това е нужен ресурс. Ние се справяме добре, но имаме страхотна финансова дисциплина и сме принудени да правим големи икономии\", допълва Искра.\r\nПо думите ѝ всички деца с подобни увреждания трябва да посещават такива центрове, но в България те, меко казано, не достигат. Особено в столицата.\n\r\n\"В Западна Европа повечето са отворени от понеделник до петък и родителят може да води детето там всеки ден. При нас просто няма къде да отидат. Аз отказвам всеки ден на някой родител. В София са 3-4 такива центрове, като нашият е най-големият. Другите са с по 25 деца - смешни бройки за 2-милионен град. Това са общо за сто, сто и няколко деца и младежи. Ами останалите? Всички са си по къщите\".\n\r\nНай-страшно е положението на пълнолетните с тежки увреждания, като дъщерята на Искра. Тези хора нямат друг избор освен да си стоят вкъщи. Също както майките им. Затова и вече над 4 месеца майките на деца с увреждания протестират в цялата страна. Те настояват за приемането на промени в два закона - за хората с увреждания и за социалните услуги, както и на един изцяло нов - за личната помощ.\r\n\"От всички промени, които трябва да се случат, най-наболялата са парите. Просто семействата не могат да оцеляват, като се има предвид, че повечето семейства се състоят само от майка и дете. Бащите рядко остават в тези тежки ситуации, по-скоро напускат съпругите си. Има и останали, да са живи и здрави, но в повечето случаи са сами майки с деца\".\n\r\nИскра е убедена, че при тази ситуация най-адекватният вариант е изтегленият Закон за хората с увреждания да се преработи бързо и текстът за личната помощ да се запише там. Тя недоумява, че за разлика от обичайния проблем, когато за едно решение се търси финансиране, сега парите са налични, но решение няма.\n\r\n\"10% от населението са инвалиди. Какво са 150 млн. лв.?! Това не е голяма сума. Заложени са по-ниски пари, пак ще си измият ръцете с едни ниски суми, в това съм абсолютно сигурна. И пак ще имаме протести, пак ще имаме репортажи и ще си я караме, както досега. Нещо ще помръдне, но ще е съвсем малко...\"\n\r\nИдеалната цел е първите два да регламентират ефективно работеща система в подкрепа на хората с увреждания, а третият закон да въведе получаването на финансова помощ за асистент след индивидуална оценка на състоянието на всеки и независимо от възрастта.\n\r\n\"Майките първо искат една по-ефективна агенция, която действително да се намесва и да работи. Второ, искат това, което те наричат Закон за лична помощ, макар името да не е много точно... Всъщност става въпрос за заплащане на асистентски услуги. Асистентите засега повсеместно са майките, защото в България няма подготвени асистенти. Ако имаше, майката ще предпочете при едни отпуснати пари, както е на Запад, да плати на външен човек, а тя да работи. Обаче първо няма подготвени асистенти, второ парите, които се планират да се дадат (150-те млн. лв., за които говори Бойко Борисов), ще доведат до едни нищожни суми на човек. Това няма да е достатъчна сума, за да платиш на външен човек да се грижи за инвалид, т.е. пак ще останат майките в тази роля\".\n\r\nСпоред Искра Влахова е много важно в този законопроект да залегнат две основни неща - да не се предвижда нова администрация, която да глътне голяма част от парите, както и помощите да се определят след индивидуална оценка, а не според степента на инвалидност, определена от трудово-експертна лекарска комисия (ТЕЛК). Проблемът е, че засега личната помощ е застъпена само в един законопроект - на омбудсмана Мая Манолова, а той предлага точно тези неща.\n\r\n\"Един напълно сляп човек има 100% инвалидност. Моята дъщеря - напълно сляпа, напълно глуха и с тежка форма на епилепсия, също има 100%. Ако се раздават според процента, те ще вземат еднакво. А това не е честно, защото тя има много по-голям дефицит - най-малкото с нея няма никаква комуникация. Тя е напълно безпомощна, ако не бъде обслужвана денонощно - нещо, което не се отнася за слепия човек\", обяснява Искра.\n\r\nТя е участвала в работна група към социалното министерство, която е разписала точно такъв текст, но към момента той не фигурира никъде. Не е ясно и дали ще бъде включен и приет към някой от проектите. Друг проблем според Влахова е, че се настоява за три отделни закона, а към момента няма нито един внесен в парламента.\r\n", "date": "2018.10.14", "title": "Присъдата да се родиш с увреждане. Децата, които не излизат никога"}
{"url": "https://www.dnes.bg/notifikacii/2018/10/14/prebiha-selski-kmet-na-praznik-zaradi-orkestyr.390489", "text": "Кметът на казанлъшкото село Енина Веско Андреев е приет в болница с тежки наранявания по лицето.\r\nИнцидентът се е случил снощи, когато в селото са празнували храмовия си празник и годишния си събор. Група младежи са настояли оркестъра, който е свирил на празника, да продължи, въпреки изтеклото време на поетия ангажимент. \r\nКметът на селото се е намесил и свадата е прераснала в сбиване, допълва Нова тв.\r\nАндреев е откаран в болницата, а младежите са арестувани.\r\nПолицията изяснява чия е в действителност вината за сбиването и нараняванията.\r\n ", "date": "2018.10.14", "title": "Пребиха селски кмет на празник заради оркестър"}
{"url": "https://www.dnes.bg/obshtestvo/2018/10/14/veganite-na-protest-sprete-opitite-s-jivotni.390490", "text": "От Български вегански съюз организират днес  национален протест срещу вивисекцията, с искане за тотална забрана на опитите и експерименти с животни в учебни заведения, за медицински и научни цели, за тестове на цигари, лекарства и всякакви други тестове и експерименти с животни. \n\n До момента забрана за провеждане на тестове с животни върху територията на Европейски съюз има само за козметични цели, уточняват от организацията.\n\r\nДоводите на веганите са, че убиването и осакатяването на животни в учебни заведения в името на науката и образованието е нехуманна, жестока и ненужна варващина, която в 21век трябва да бъде забранена. \n                    \n                    \n                \r\nТези жестоки и мъчителни убийства са абсолютно ненужни. Вивисекцията е зключителна  жестокост. Експериментите върху животни са абсолютно безполезни и неефективни, смятат от съюза.\r\n \r\nВеганите се надяват, че правителството се вслуша в думите им и ще криминализира тестването на цигари върху животни, експериментите с животни в учебни заведения и тестването на лекарства върху животни, които според тях са крайно безполезни и неефективни тестове.\n\r\nСъбираме се в подкрепа на обречените, невинни и беззащитни животинки, с призив към правителството да спре да позволява законно да се пролива кръвта им за експерименти и тестове, чиито резултати са тотално безполезни за хората поради абсолютната разлика в устройството им, обясняват от съюза\r\n ", "date": "2018.10.14", "title": "Веганите на протест: Спрете опитите с животни!"}
{"url": "https://www.dnes.bg/snimka-na-denia/2018/10/14/topla-i-slyncheva-nedelia-temperaturite-mejdu-19-i-24.390491", "text": "В неделя ще бъде предимно слънчево с по-значителни увеличения на облачността над южните райони от страната. В сутрешните часове на отделни места в низините и около водните басейни видимостта ще е намалена. \n\r\nЩе духа слаб, по Черноморието до умерен вятър от изток-североизток.\n\r\nМаксимални температури между 19° и 24°, в София 20°, прогнозират синоптиците от Националния институт по метеорология и хидрология.\n\r\nНад Черноморието ще бъде предимно слънчево, преди обяд на места, главно по южното крайбрежие с мъгла или ниска облачност. Ще духа до умерен североизточен вятър. Максимални температури на въздуха: 18°-20°. \n\r\nТемпературата на морската вода е 19-20°. Вълнението на морето ще бъде 3-4 бала.\n                \n                \r\nНад планините ще бъде предимно слънчево. Ще духа слаб, по високите и открити части умерен източен вятър. \n\r\nМаксималната температура на височина 1200 метра ще е около 13°, на 2000 метра - около 7°.\n\r\nАтмосферното налягане ще бъдe по-високо от средното за октомври, през деня ще се задържи почти без промяна.", "date": "2018.10.14", "title": "Топла и слънчева неделя, температурите между 19° и 24°"}
{"url": "https://www.dnes.bg/kino/2018/10/14/da-stanesh-svidetel-na-prestyplenie-v-prechupena.389960", "text": "Не е лесно да оцелееш емоционално, а понякога и физически в британското предградие, показва филмcj на Руф Норис \"Пречупена\". Историята ни отвежда в Северен Лондон, където сигурността на никой не може да бъде гарантирана.\r\nЖивотът на 11-годишната Емили (Елоиз Лорънс) и баща й Арчи (Тим Рот) се преобръща, когато момичето става свидетел на брутално нападение над съседа й Рик Бъркли.\n\r\nНорис съсредоточава вниманието около преживяванията на героинята и какви са последиците от случилото се. Има ли изобщо нещо сигурно в този живот, може ли да се доверим на хората, живеещи около нас са само част от въпросите, които си задават във филма.\n\r\n\"Пречупена\"печели пет категории на британските независими филмови награди от общо осем номинации. Също така е носител на редица други отличия, като най-голям принос за това има безспорното присъствие на Тим Рот, както и на малката Елоиз.\n                    \n                    \n                \r\nГледайте \"Пречупена\" на 14 октомври от 23.15 часа по телевизия .", "date": "2018.10.14", "title": "Да станеш свидетел на престъпление в \"Пречупена\""}
{"url": "https://www.dnes.bg/obshtestvo/2018/10/14/petkovden-e-da-pocherpiat-petka-petko-petkana.390492", "text": "На 14 октомври почитаме Св. Петка - една от най-тачените и обичани светици от нашия народ. В народния календар празникът е известен още като Петковден.\n\r\nВ представите на предците ни Св. Петка била медиатор между земния и отвъдния свят, покровителка на митичния праотец и закрилница на жената и рода. Вярват, че има свръхестествена сила да лекува бездетни и млади родилки. По стар обичай на Петковден жените споменават мъртвите и в тяхна памет раздават подковки, поръсени с варено жито, подсладен ориз, диня и грозде.\n\r\nВ памет на светицата се прави семейна родова служба. Меси се малка питка за здраве и благополучие на семейството.\n\r\nВ миналото жителите на някои родопски селища свързвали Петковден с есенните женски жертвоприношения, известни като \"черкуване за Господа\". Всяка стопанка колела бяла животно - обикновено кокошка, която готвела с ориз. От обредната храна раздавала на жените в махалата за здраве на семейството, да се плодят животните, да има берекет в нивите. А в двора на църквата правели общоселски курбан.\n                    \n                    \n                \r\nВ календара празникът е известен още като зимен Петковден. Той бележел края на стопанската година и началото на нечистите дни, които продължават до Димитровден (26 октомври). През това време са забранени веселбите, правят се магии и заклинания, гадае се каква ще е годината, като на всеки ден съответствал по един месец в от нея.\n\r\nКогато нечистите дни отминат, започват сватбите. По къщите тръгват лятници и годежари. Стопанките организират седенки и надпявания. А на площада се вият широки петковденски хора.\n\r\nИменици днес са всички, които носят имената Петка, Петко, Петкана, Пенко, Петя, Петьо, Параскева, Параскев, Параско, Парашкев, Паца, Паша, Пачо, Пъшо.", "date": "2018.10.14", "title": "Петковден е, да почерпят Петка, Петко, Петкана..."}
{"url": "https://www.dnes.bg/world/2018/10/14/eksport-na-vyglishta-naliva-milioni-dolari-v-al-kaida.390493", "text": "Забраненият експорт на въглища от Сомалия процъфтява и генерира милиони долари годишно за свързаните с Ал Кайда екстремисти от Аш Шабаб, като често минава през Иран, предаде Асошиейтед прес, като се позова на доклад на ООН, който още не е публикуван официално.\n\r\nШест години след като Съветът за сигурност забрани износа на сомалийски дървени въглища, за да пресече паричния поток към Аш Шабаб, около три милиона торби с ценната стока се изнасят от Африканския рог всяка година, според доклада на наблюдателите от ООН, натоварени да проверят спазването на санкциите срещу Сомалия и Еритрея, допълва БТА.\n\r\nГлавната дестинация са пристанищата на Иран, където въглищата, в торби с фалшив етикет за произход от Коморските острови, Гана или Кот Д'Ивоар, се прехвърлят в торби с друг цвят и етикет \"произведено в Иран\", и се изпращат за Дубай в Обединените арабски емирства, вече със сертификат за произход от Иран.\n                    \n                    \n                \r\nИран е слабото звено в прилагането на забраната, твърдят наблюдателите.\n\r\nПроизведени от акация, сомалийските дървени въглища са високо ценени в страните от Залива заради аромата, който придават на скарата. \n\r\nСомалийската групировка Шабаб на практика облага с данък износа на свои контролни пунктове, твърдят авторите на доклада. Според тях това осигурява поне 7,5 млн. долара годишно на Шабаб. Те не уточняват кои други групировки може да са замесени в нелегалната търговия освен Шабаб, която контролила части от Южна и Централна Сомалия и продължава да извършва самоубийствени бомбени атентати в столицата. \n\r\nНякои от сертификатите за произход са явни фалшификати, направени без участието на властите на сътоветните страни, но други, като иранските, очевидно са издадени по официални канали, смятат наблюдателите. Все пак, признават те, и други страни, например Гана и КотД'Ивоар, са позволили на трафикантите да използват слабости в техните системи за издаване на такива сертификати и \"носят известна отговорност\" за частичното прилагане на санкциите.", "date": "2018.10.14", "title": "Експорт на въглища налива милиони долари в Ал Кайда "}
{"url": "https://www.dnes.bg/eu/2018/10/14/plashtash-kompiutyr-vzemash-toster-izmami-plyznaha-iz-belgiia.390488", "text": "Измамници, атакуващи възрастни хора, изпробват нова схема в Белгия, съобщават местните медии.\n\r\nЗа разлика от широко прилаганата у нас с телефонните измамници, в белгийската мошениците се показват на жертвата. Те я пресрещат, докато се разхожда, като избират много възрастни хора, движещи се сами.\n\r\nМедиите съобщават за два случая, при които мошенниците заговарят възрастни хора на улицата, като се представят за търговци на техника. Те им обясняват, че техен син е поръчал компютър и се е договорил с продавача да го предаде на бащата, който да го заплати, а синът ще се издължи по-късно. За да внушат доверие, те имитират пред жертвата разговор по телефона със сина, в който потвърждават предаването на покупката и нейното заплащане.\n                    \n                    \n                \r\n83-годишен мъж се хванал на въдицата и изтеглил от сметката си поисканите му 2300 евро. Срещу тях пенсионерът получил кутия, в която трябвало да се намира компютъра. Когато я отворил у дома, се оказало, че тя съдържа тостер за сандвичи.\n\r\nСпоред полицията мошениците се движат с автомобил с чуждестранна регистрация, имат къси прически и къси бради. Измамниците не са заловени и няма информация за тяхната националност или место пребиваване. Знае се, че те са се насочили към крайбрежните градове, постоянното население на които се състои предимно от пенсионери.\n\r\nПо-рано полицията съобщи за друга схема на измама, този път на чужди туристи, при която румънски граждани, представящи се за италианци, искат да сменят евро за друга валута. Те дават фалшиви банкноти срещу парите на нищо не подозиращите туристи. Схемата беше засечена в пика на сезона в един от най-посещаваните исторически центрове на Белгия - Брюж. Групата осъществила множество успешни удари с големи суми. Измамниците бяха проследени чрез улични камери, които разчели регистрационните номера на автомобила им.\r\n ", "date": "2018.10.14", "title": "Плащаш компютър, вземаш тостер!? Измами плъзнаха из Белгия"}
{"url": "https://www.dnes.bg/sofia/2018/10/14/maratonyt-v-sofiia-zatvaria-ulici-promenia-marshruti.390494", "text": "Въвежда се организация на движението във връзка с Маратона \"София 2018\", съобщиха от Столичната община. \n\r\nСпортното събитие ще се състои от 10.00 до 16.00 ч. днес по следния маршрут: старт при северозападното пътно платно на бул. \"Евлоги и Христо Георгиеви\" пред националния стадион \"Васил Левски\", по северозападното пътно платно на бул. \"Евлоги и Христо Георгиеви\", по ул. \"Проф. Фритьоф Нансен\", наляво по тротоара на бул. \"Патриарх Евтимий\", наляво по източното пътно платно на бул. \"Витоша\", наляво по западното пътно платно на бул. \"Пенчо Славейков\". От там участниците ще продължат надясно по северното пътно платно на бул. \"България\" до бул. \"П.Ю.Тодоров\", обратно по южното пътно платно на бул. \"България\", надясно по бул. \"Петко Каравелов\", наляво по бул. \"Арсеналски\", наляво по бул. \"Черни връх\", надясно по югоизточното пътно платно на бул. \"Евлоги и Христо Георгиеви\", надясно по западното пътно платно на бул. \"Драган Цанков\" до ул. \"Митрополит Кирил Видински\", обратно по източното пътно платно по бул. \"Драган Цанков\", надясно по югоизточното пътно платно на бул. \"Евлоги и Христо Георгиеви\"до Орлов мост, преминава по пешеходната зона, по северозападното пътно платно на бул. \"Евлоги и Христо Георгиеви\" до Национален стадион \"Васил Левски\", където е финалът.\n                    \n                    \n                \r\nЗабраняват се престоят и паркирането на пътни превозни средства от 00.00 ч. до приключване на маратона по трасето му.\n\r\nПроменят се частично и маршрутите на автобуси с номера 9, 72, 75, 76, 84 94, 102, 184, 204, 505 и 604, както и на автобусна линия 10ТМ.", "date": "2018.10.14", "title": "Маратонът в София затваря улици, променя маршрути"}
{"url": "https://www.dnes.bg/rusia/2018/10/14/navalni-otnovo-na-svoboda-sled-dva-meseca-v-zatvora.390496", "text": "Руският опозиционен лидер Алексей Навални бе освободен днес от затвора, където прекара почти два месеца за организиране на антикремълски протести, предаде Франс прес, позовавайки се на свой журналист, видял излизането на опозиционера на свобода. \n Навални бе задържан на 24 септември заради акция срещу повишаването на пенсионната възраст, която бе замислена да съвпадне с регионалните и местни избори в началото на септември. \n\r\nЗадържането бе извършено минути след като излезе от ареста, където прекара 30 дни заради неразрешен протест през януари, на който призовава за бойкот на президентските избори на 18 март. Навални се кандидатира на тях, но не бе допуснат до участие заради присъда, която той отхвърля като политически мотивирана. \n                    \n                    \n                \r\nВластите засилиха натиска срещу главния противник на президента Владимир Путин, след като рейтингът на Путин спадна заради много непопулярната пенсионна реформа, отбелязва АФП. \n\r\nИзлизайки днес на свобода, Навални благодари на привържениците си на подкрепата и заяви, че според него за последните 50 дни, докато не е бил на свобода, руснаците са станали свидетели на много доказателства, че режимът \"окончателно е деградирал\" - от провали в разузнаването до провали в космическия отрасъл, съобщи руската телевизия \"Дожд\". /БТА/", "date": "2018.10.14", "title": "Навални отново на свобода след два месеца в затвора"}
{"url": "https://www.dnes.bg/notifikacii/2018/10/14/do-112-bebe-s-gyrch-da-ama-ne-lekarite-zavarvat-myj-s-temperatura.390497", "text": "51-годишен мъж с температура 38,4 вместо бебе с гърчове. Това заварват екипи от Спешна помощ в София, след като отиват на адрес, подаден до спешния телефон 112. Оказва се, че случаят е един от хиляди подобни, при които лекарите са длъжни да отговорят на фалшив сигнал, докато други пациенти в тежко състояние чакат за помощ.\r\n \r\nСпешните екипи, които обгрижват цяла София и областта, са около 30 на ден. Те трябва покрият средно няколкостотин повиквания. В същото време 60-70 % от сигналите се оказват фалшиви.\n\r\nСигналът за мъжа с температура е приет от Адриана Галева, която работи в столичния спешен център от 39 години. Малко след това имаше и второ обаждане. Казах, че температурите не са за спешните медици, а за личните лекари и няма да изпратим линейка. Около 10 минути по-късно следва обаждане за 2-месечно бебе в гърч. Колежката го записва“, разказа тя пред Нова тв.\r\n \r\nВ тази ситуация повикването е спешно и медиците са на адреса за 7 минути. Само че не откриват бебе.\r\n \r\n\"Имената са същите, но не е на два месеца, а е на 51 години… Абсолютно нищо животоопасно. Фелдшерката връща вирусна инфекция и казва, че не се касае за бебе, а за мъж на 51 години, явно са ни излъгали, за да отидем\", обясни Адриана Галева. \r\n \r\n Според член 326 от Наказателния кодекс, всеки, който предава неверни повиквания или заблуждаващи знаци за помощ, злополука или тревога, се наказва с лишаване от свобода до 2 години. Ако е имало и потърпевши от фалшивите сигнали, наказанието е лишаване от свобода до 5 години и глоба от 500 до 2000 лева. Санкции са предвидени и в закона за телефон 112.\r\n \r\n\"Въпросът е да се прилага този закон, има го, разписано е\", казва д-р Румен Христов.\r\n \r\n\"Обслужвайки такива пациенти, в същото време има наши пациенти, които страдат и чакат със сериозни оплаквания, когато се касае за трайно инвалидизиране, за загуба на живот, за трагични неща“, каза още д-р Христов.\r\n \r\nСпешните медици пресмятат, че ако няма подвеждащи сигнали, ще могат да покриват в рамките на 8 минути всички наистина спешни случаи.", "date": "2018.10.14", "title": "До 112: Бебе с гърч! Да, ама не, лекарите заварват мъж с температура"}
{"url": "https://www.dnes.bg/akoshtete-vqrvaite/2018/10/14/receptata-dnes-postni-banichki-s-gybi-i-maslini.390382", "text": "Уикендът е време за вкусни глезотийки със семейството. Ако се чудите какво да приготвите за закуска, пробвайте новата ни рецепта, предоставена от Деси Киликчийска. Нищо няма да ви стане, ако един ден \"прегрешите\" и похапнете постна баничка. \n\r\nЕдно е да вземете готова закуска от кварталния магазин, друго е да си я направите сами. Вижте как. \n\r\n\n\r\n1 пакет точени кори\r\n4-5 големи пресни печурки\r\n3 стръка пресен лук\r\n2 скилидки чесън\r\n2 домата\r\nшепа маслини без костилка\r\nпресни подправки-магданоз, босилек, риган, мащерка и розмарин\r\nсол\r\nолио\r\nнастърган пармезан ( по желание)\n\r\n\n                    \n                    \n                \r\nНарязвате на дребно чесънът, лукът и гъбите, после ги запържвате в олио. След като омекнат, идва ред на нарязаните на ситно обелени домати, които сте овкусили със сол. След като се изпари течността от тях, сложете нарязаните маслини и ги оставете на котлона още 3-4 минути. Накрая добавете пресните подправки и оставете плънката да изстине.\n\r\nЗа предпочитане е да изберете кръгли кори, като всеки лист нарязвате на 4 триъгълника. В широката им част слагате по 2 лъжици от плънката, прибирате краищата и навиваме на стегнато руло. Всяко от тях се потапя за секунда в купа с вода и се реди в тава, постлана предварително с хартия за печене. Върху тях поръсвате малко олио и печете в предварително загрята на 200 фурна. Изваждате ги при зачервяване.\r\n", "date": "2018.10.14", "title": "Рецептата Dnes: Постни банички с гъби и маслини "}
{"url": "https://www.dnes.bg/politika/2018/10/14/policiiata-se-spravila-mnogo-dobre-s-ubiistvoto-na-viki.390499", "text": "МВР е работило добре по случая с разкриването на убийството на журналистката от Русе Виктория Маринова. Това заяви бившият министър на вътрешните работи Валентин Радев пред Нова тв.\n\n\n \"Аз съм удовлетворен като бивш министър на вътрешните работи, че момчетата се справиха много бързо. Много неща още не са известни, тепърва ще продължава работата, но важното е, че извършителят е разкрит”, коментира той.\n\r\nСпоред него доказателствата срещу Северин Красимиров са достатъчно, за да могат да издържат в съда. \n\r\nСтава въпрос не само за ДНК материал, открит по тялото на жертвата, но също и за вещи на мъжа и други данни, с които полицията разполага.\n                    \n                    \n                \r\nОчаква се заловеният в Германия 21-годишен мъж да бъде доведен в България през следващата седмица.\n\r\n\"Там, където изпратим жандармерия, нещата обикновено утихват. Аз не искам да е така, полицията, районният инспектор, той трябва да е този, който да всява респект\", коментира още Радев.", "date": "2018.10.14", "title": "Полицията се справила много добре с убийството на Вики "}
{"url": "https://www.dnes.bg/sofia/2018/10/14/chasti-ot-sofiia-ostavat-na-suho-v-ponedelnik.390500", "text": " \"Софийска вода” временно ще прекъсне водоснабдяването в някои части на столицата на 15 октомври. Това съобщиха от пресцентъра на дружеството.\n\r\nВъв връзка с ремонт на уличен водопровод на ул. \"Цанко Церковски\" кв. \"Михайлово\" гр. Банкя, се налага спиране на водоподаването от 09:00 до 21:00 часа на клиентите на \"Софийска вода”, живеещи в района на:\r\nпо ул. \"Александър Стамболийски\" от ул. \"Христо Смирненски\" до ул. \"Никола Й. Вапцаров\", ул. \"Георги Бенковски\", ул. \"Захарий Стоянов\" , ул. \"Персенк\" и ул. \"Майор Коста Паница\" от ул. \"Княз Борис I\" до ул. \"Персенк\" , ул. \"Родина\" и ул. \"Христо Ясенов\".\n                    \n                    \n                \r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: на площада в кв. \"Михайлово\".\n\r\nВъв връзка с изграждане на сградно водопроводно отклонение на ул. \"Майстор Миленко Радомирец\" кв. \"Манастирски ливади\" , се налага спиране на водоподаването от 10:00 до 18:00 часа на клиентите на \"Софийска вода”, живеещи в района на:\r\nпо ул. \"Майстор Миленко Радомирец\" от ул. \"Родопски извор\" до бул. \"Братя Бъкстон\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Майстор Миленко Радомирец \" ъгъла с ул. \"Майстор Димитър Софиянлията\".\n\r\nВъв връзка с подмяна на сградно водопроводно отклонение на ул. \"Отец Паисий\" с. Казичене , се налага спиране на водоподаването от 09:00 до 16:00 часа на клиентите на \"Софийска вода”, живеещи в района на:\r\nул. \"Троянов път\", ул. \"Освобождение\", ул. \"Отец Паисий\", ул. \"Христо Попбожилов\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Освобождение \" ъгъла с ул. \"Отец Паисий\".\n\r\nВъв връзка с монтаж на пожарен хидрант на ул. \"Теменуга\" кв. \"Симеоново\" , се налага спиране на водоподаването от 10:00 до 17:00 часа на клиентите на \"Софийска вода”, живеещи в района на:\r\nпо ул. \"Поглед\" от ул. \"Здравец\" до ул. \"Теменуга\" и ул. \"Теменуга\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Погледец \" ъгъла с ул. \"Теменуга\".\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n\"Софийска вода” АД предварително се извинява на своите клиенти за причинените временни неудобства!\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.10.14", "title": "Части от София остават на сухо в понеделник"}
{"url": "https://www.dnes.bg/football/2018/10/14/oshte-za-macha-s-etyr-cska-shte-e-s-novata-emblema.390501", "text": "Ако от ЦСКА не смогнат до мача с Етър, то още при следващото гостуване на Берое в Стара Загора футболистите трябва да излязат с оригиналната емблема на ЦСКА до сърцето си, пише \"Меридиан мач\". \n\n Това ще бъде символичен ход, след като клубът спечели търга за активите и пасивите на фалиралото дружество, а след близо година и половина плати цената. Досега футболистите играха с юбилейната емблема, която бе създадена от настоящото ръководство заради 70-годишнината.\r\nСега обаче няма никакъв мотив да не се върне на фланелката оригиналната емблема, за която беше водена такава борба от пролетта на 2017-а до настоящия момент. Това автоматично ще попречи и на ЦСКА 1948 от Втора лига да използва същия клубен символ на екипите си.\r\n", "date": "2018.10.14", "title": "Още за мача с Етър – ЦСКА ще е с новата емблема"}
{"url": "https://www.dnes.bg/politika/2018/10/14/angelkova-presmetna-3-6-ryst-na-turistite-prez-liatoto.390502", "text": "Есента е времето за равносметка на летния сезон - като цяло вървим с 3,6% ръст за юни, юли и август, тоест за трите активни месеца, над 4 милиона и 480 хиляди чуждестранни туристи са посетили нашата страна за тези три месеца, отчете министърът на туризма Николина Ангелкова по БНТ. \n\n Това според нея отново показва изключително добра устойчивост за летния туристически сезон.\n\r\n\"6,9 милиона чуждестранни туристи са от януари до август, което е ръст от около 6% и поставя България на едно от челните места за устойчивост като дестинация и като избор на туристическия продукт\", заяви министърката.\n\r\nЗа първите 7 месеца над 2 милиарда евро са приходите от международен туризъм, което е ръст от около 8,1%, коментира Ангелкова. \n                    \n                    \n                \r\nСамо за юни и юли, които са активните месеци на летния сезон, имаме над 1 милиард и 200 милиона евро приходи, допълни още тя.\n\r\nЗа миналата година около 12% от БВП се дължи на туризма, коментира министър Ангелкова.\n\r\nРавносметката показва, че 4 и 5 - звездните хотели вече последователно 3 години са на първо място като избор за място за настаняване на всеки, който посещава нашата страна. 65% от чуждестранните туристи отсядат в такива хотели, коментира министърката.\n\r\nНаправили сме над 300 проверки по плажовете, обясни Ангелкова. Най-честите нарушения са свързани с липса на спасители и оборудване на спасителните и медицински постове, указателни табели и надвишаване на търговската площ.\n\r\n ", "date": "2018.10.14", "title": "Ангелкова пресметна: 3,6% ръст на туристите през лятото"}
{"url": "https://www.dnes.bg/akoshtete-vqrvaite/2018/10/14/kak-reagirat-razlichnite-zodii-na-komplimenti.390412", "text": "Някои хора обожават да получават комплименти, опияняват се от тях, обичат да галят егото си и това ги окрилява. Други се стесняват, изпитват неудобство, защото са неуверени. Някои директно отхвърлят похвалите и ласкателствата, защото ги смятат за лицемерни, дори да не са.\r\nОказва се, че всеки зодиакален знак има своето отношение към комплиментите. Различните зодии ги приемат по свой начин, продиктуван от особеностите на характера на всяка зодия.\r\nЕто как реагират различните знаци в зодиака при похвали и комплименти:\r\n\r\nОвните обожават добрите комплименти, особено ако са отправени по повод нещо, което те самите вече знаят за себе си, например колко са спонтанни, силни, забавни, интелигентни, смели. Ще ги спечелите, ако ги похвалите за реални техни постижения и качества. Овните веднага забелязват фалшивите похвали, защото много добре знаят силните си страни. Не обичат лицемерието.\r\n                    \n                    \n                \r\nТелците предпочитат да се похвалят сами, вместо да получават хвалби от някой друг. Не че не вярват в комплиментите, просто понякога не знаят как да реагират. Ако се съгласят с комплимента се чувстват като празни самохвалковци с вирнат нос. Ако пък омаловажат комплимента се чувстват нелепо, защото все пак дълбоко в себе си са съгласни и им е приятно.\r\n", "date": "2018.10.14", "title": "Как реагират различните зодии на комплименти?"}
{"url": "https://www.dnes.bg/notifikacii/2018/10/14/zapaliha-guma-pred-doma-na-burgaski-fotoreporter.390503", "text": "Домът на бургаския фоторепортер Борислав Пенков бе запален тази нощ с гума. Жилището му се намира в комплекс \"Зорница\" в града и сигналът за пожара е подаден около 3,30 часа през нощта, съобщиха от полицията. \n\r\nГумата е била поставена и запалена пред входната врата на колегата Пенков. \n\r\nОгънят е потушен от четирима огнеборци. Изгоряло е близко разположеното електрическо табло с 15 електромера, както и електрическата инсталация на входа. \n\r\nОбгоряла е асансьорната врата на етажа. \n\r\nНа мястото е направен оглед. Иззети са части от изгорялата автомобилна гума, установени са свидетелите на пожара,част от които вече са разпитани.\n\r\nЗадържан е 37-годишен бургазлия, чиято съпричастност с извършения палеж е в процес на изясняване.\r\n                \n                Преди година фоторепортерът беше нападнат по време на работа, докато снима изгоряло заведение в Морската градина. Делото приключи миналия месец с извънсъдебно споразумение и една година пробация на криминално проявения Петър Биберов.\n\r\n\"Те тогава ми казаха, че ми е бедна фантазията и какво ще ми случва оттук нататък и всъщност те си изпълняват заканите. Аз нищо лошо на никого не съм направил, една снимка за вестника – нищо повече. Обаче това вече не е сплашване, това е опит за убийство и то не само на мен, тука са цял вход хора”, каза Борислав Пенков пред bTV.\r\n ", "date": "2018.10.14", "title": "Запалиха гума пред дома на бургаски фоторепортер"}
{"url": "https://www.dnes.bg/politika/2018/10/14/sakskoburggotski-za-sagata-s-carskite-imoti-istoriia-bez-krai.390498", "text": "Never ending story (история без край) – с този израз бившият премиер Симеон Сакскобургготски описва накратко сагата с имотите на царското семейство.\n\r\nСлед решението на Софийския градски съд, че дворецът „Врана” е на държавата, Сакскобургготски коментира случая пред bTV.\n\n\n Ето част от разговора с бившия премиер:\n\r\n\n\r\nАз вече се уморих обяснявам, защото ми се струва като сага или never ending story. Единствено изхождаме от фактите. Винаги сме считали и сме знаели, че това е нашата къща и нещо частно, но съдейки по онова време, когато държавата реши да одържави всичко през 1947 г., показва, че то не е било държавно. Повече от това като логика мисля, че не може да се добави\n                    \n                    \n                \r\nМного пъти съм си задавал въпроса, защото от 1998 г. вече всичко живо каза, че някаква си историческа несправедливост била коригирана или изправена, или както и да го наречем. След това, когато сестра ми и аз, решихме да дарим парка на гражданите на София, тогава самият кмет Софиянски вместо да ни благодари, трябваше да каже: „Къде сте тръгнали, ми то не е ваше”.\n\r\nЛично аз тогава настоявах да не се навлиза много в тази тема, тъй като бях премиер и ми се струваше неетично да си оправям въпросите. Това беше моето желание. Оттам нататък дали някои административни, как да кажа – ходове, са били предприети, това вече е друго. Няма и думи, с които да окачествя всичко това, но за съжаление, така се случи. А щом като всъщност не е чисто юридически, защото юридическото си е било ясно още от поколенията на баща ми и на цар Фердинанд, мисля, че има начин, по който да се реши по един политически или с някакво договаряне, или въобще, както се прави в други цивилизовани държави.\n\r\nС много лица, които отговарят по тия въпроси, съм се срещал, сме разговаряли и съм обяснявал, че това положение наистина не само не е коректно, но не е редно и в крайна сметка трябва да се стигне до някакво решение. Последното беше: \"Ами, да изчакаме да мине председателството”. Е, хубаво, всички сме се мобилизирали за успешното председателство, но след това можеше да се започне нещо. Или някой да се обърне към мен и да поразгледаме нещата по един спокоен и нормален начин. Но това не се е случило досега.\n\r\nВсичко може да се предположи, защото не е нещо, което е според закона. Започна се да се търси туй много години след 1998 г., когато всички вече бяха казали: \"Добре, край!”. Сякаш пък никой друг пък не си е получил бащиното наследство или никой друг не притежава имоти.\n\r\nИзвиват ми ги всъщност по този начин. Защото 9 години, говоря от фамозния мораториум, вече навлизаме в една изцяло абсурдна ситуация.\n\r\n\n\r\nКарат ми се защо търпя всичко това. И просто недоумяват, защото те са свидетели на това, което съм правил цял живот. Но може би защото това ни е било втълпено, че България преди всичко и човек трябва да стиска зъби понякога. Апетити винаги има, всякакви.\n\r\nВече там не мога да посоча, но човек може да си го представи или да си зададе този въпрос, защото иначе няма обяснение за такъв систематичен и продължителен тормоз. Може би се надяват да си отида от този свят и тогава вече да си кажат: Сега вече free-for-all, както викат американците, но едва ли ще им направя това удоволствие.", "date": "2018.10.14", "title": "Сакскобургготски за сагата с царските имоти: История без край!"}
{"url": "https://www.dnes.bg/stranata/2018/10/14/ima-i-vechna-liubov-38-semeini-dvoiki-go-dokazaha.390504", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        След половин век 38 семейни двойки в Павликени отново се врекоха във вечна вярност и преподписаха брачните си свидетелства на специална церемония. Те си обещаха още по-дълъг съвместен живот.\n\r\nЛично кметът на Павликени Емануил Манолов ръководи церемонията на семейство Веска и Здравко Йорданови. Под звуците на Менделсон, двамата си казаха отново заветното \"Да\", след 50 години съвместен живот.\n\r\nСъпрузите разказват пред , че любовта при тях пламнала от пръв поглед още в родното им село Патреш.\n                    \n                    \n                \r\nУхажвали се година и половина преди да вдигнат сватба през 1968 година.\n\r\nСлед половин век съвместен живот, Здравко е убеден, че разковничето за незагасващия огън в семейното огнище е във взаимните отстъпки и компромиси.\n\r\nДнес двамата се радват на син, дъщеря и прекрасни внуци, и са благодарни, че са все още живи и здрави.\n\r\nСред 38 семейни двойки във вечна вярност се врекоха днес и Люба и Стефан Иванчеви, които празнуват диамантна сватба. Помъдрели след десетилетия съвместен живот, всички бяха категорични, че семейството се крепи живо най-вече на любовта и доверието.\r\n ", "date": "2018.10.14", "title": "Има и вечна любов! 38 семейни двойки го доказаха"}
{"url": "https://www.dnes.bg/akoshtete-vqrvaite/2018/10/14/a-zashto-taka-dobriacite-vzimat-po-malki-zaplati.390505", "text": "\"Приятните хора\" с благ характер получават по-ниски възнаграждения от колегите си и са по-склонни да изпаднат във фалит, установиха британски учени, цитирани от в. \"Мейл он сънди\" и БТА.\n\r\nТова ги поставя в неизгодно положение в редица финансови ситуации. Благите люде не са дефаворизирани заради доверчивостта си и заради това, че могат лесно да бъдат манипулирани. Те просто по природа по-малко се съсредоточават върху финансовите облаги и отдават по-малко значение на парите.\n\r\nИзследването е проведено от Сандра Мац от Бизнес училището на окръг Колумбия в сътрудничество с проф. Джо Гладстон от лондонския Юнивърсити колидж. Те са анализирали мета данни, получени от три милиона души. \r\nУчените стигнали до извода ,че \"приятните хора\" по принцип отдават по-малко значение на парите и поради тази причина доста често ги управляват зле. \n                    \n                    \n                \r\nНо не всяка блага натура е подложена на един и същ финансов риск. \n\r\nНай-драстичните случаи са наблюдавани при добряци с ниски доходи. Учените с изненада открили, че дори когато приятните и благи черти на един човек са разкрити още през детството му, финансовият риск се проявява и на по-късен етап от живота му.", "date": "2018.10.14", "title": "А защо така? Добряците взимат по-малки заплати"}
{"url": "https://www.dnes.bg/world/2018/10/14/lesli-vilnia-i-ostavi-hiliadi-bez-tok-v-portugaliia.390506", "text": "Ураганът \"Лесли\" достигна Португалия тази сутрин. Ветрове със скорост 176 км/ч изкорениха дървета и оставиха стотици хиляди жилища без електричество, преди да се насочат към северната част на Испания, която се готви за проливни дъждове, предаде БТА като цитира Франс прес.\n\r\nУраганът \"зомби\", наречен така, защото \"бродеше\" над Атлантическия океан от 23 септември, отслабна до тропическа буря, след като достигна бреговете на Португалия в ранните часове на днешния ден. В голяма част от страната е обявена най-високата степен за опасност от лошо време. \n\r\n\"В този момент става дума за тропическа буря и тя вече се намира в крайната северна част на страната, където ще вали, но ситуацията ще се нормализира бързо\", заяви към 1 часа по Гринуич председателят на португалския метеорологически институт Жоржи Миранда пред местни медии.\n                    \n                    \n                \r\nСтотици хиляди останаха без електричество, десетки бяха принудени да напуснат домовете си. Най-тежко са засегнати окръзите Куимбра, Лейрия и Лисабон. По данни на метеорологичните регистри, цитирани от експертите, в тази част на Атлантика са били регистрирани само пет урагана. \n\r\nИспанската метеорологична служба предупреди, че регионите Астурия, Кастилия и Леон и Кантабрия ще бъдат засегнати най-тежко от проливните дъждове в северната част на страната. Службата за гражданска защита посъветва шофьорите да карат бавно и да не спират в райони, които може да бъдат наводнени. Освен това гражданите се съветват да стоят по-далеч от дървета, стрехи на покриви и строителни обекти.\n\r\n ", "date": "2018.10.14", "title": "\"Лесли\" вилня и остави хиляди без ток в Португалия"}
{"url": "https://www.dnes.bg/sofia/2018/10/14/oshte-malko-tyrpenie-i-idvat-pyrvite-20-e-busa-v-sofiia.390508", "text": "\"Първите 20 електробуса за градския транспорт пристигнаха на пристанището в Бургас днес. До средата на седмицата те ще са в София и ще започне подготовката им за включване на линия. Това е първата доставка на електробуси, след като в последните години тествахме няколко различни технологии по различни линии в София\", похвали се кмеът на София Йорданка Фандъкова в социалната мрежа Facebook. \r\n\"Вчера в гаража в “Дружба” пристигнаха и първите 17 от 60-те нови автобуса на природен газ, които доставяме. До края на годината ще доставим още 22 автобуса на природен газ, а догодина още 60 съчленени.\r\nВсички автобуси, които купуваме за градския транспорт, отговарят на най-високите екологични стандарти ЕВРО6\", допълни Фандъкова.\r\n ", "date": "2018.10.14", "title": "Още малко търпение и идват първите 20 е-буса в София"}
{"url": "https://www.dnes.bg/notifikacii/2018/10/14/v-bitka-za-oceliavane-gladyt-vse-oshte-e-problem-v-60-strani.390509", "text": "Равнището на глада остава на тревожно високи равнища в шейсетина страни, показва световен индекс, създаден от ирландската неправителствена организация \"Загриженост за всички по света\" (Concern Worldwide) и германската \"Световна помощ за гладуващите\" (Welthungerhilfe), предаде Франс прес.\n\r\nВ 51 страни, сред които са Чад, Йемен, Мадагаскар, Замбия и Сиера Леоне, гладът остава на тежко или тревожно високо равнище. В Централноафриканската република (ЦАР) равнището е изключително притеснително, показва докладът, представен тази седмица в Милано от италианската хуманитарна организация Чесви (Cesvi).\n\r\nНеправителствените организации изразяват освен това силно безпокойство за ситуацията в седем страни (като Сомалия, Бурунди и Сирия), за които са успели да съберат само частични данни.\n                \n                \r\nОбщо 124 милиона души по света страдат от остър глад. При 151 милиона деца има спиране на растежа, а 51 милиона са с поднормено тегло.\n\r\nВъпреки тези притеснителни данни има подобрение. От 2000 до 2018 г. Световният индекс на глада, отчетен тази година в 119 страни, е намалял от 29,2 до 20,9. Подобрение е отбелязано в Ангола, Етиопия, Руанда, Шри Ланка и Бангладеш. Очаква се обаче, че от 79 страни, в които е отбелязано умерено, тежко, тревожно или изключително тревожно равнище, само 29 ще успеят да достигнат целта от нулево равнище на глад през 2030 година.\n\r\nСитуацията е тревожна в Южна Азия (индекс 30,5) и в Субсахарска Африка (индекс 29,4), където равнищата на недохранване на населението и на детската смъртност са неприемливи, подчертава Чесвиi. В ЦАР равнището на недохранване е 61,8 на сто, в Сомалия 50,6 на сто, а в Зимбабве 46,6 на сто. В Сомалия смъртността на децата на възраст под 5 години е 13,3 на сто, в Чад - 12,7 на сто, а в ЦАР - 12,4 на сто.\n\r\nГенералната директорка на Чесви Даниела Берначи призова международната общност и правителствата към съвместни действия за справяне с продоволствената криза в регионите, където ситуацията остава тревожна, увеличаване на инвестициите и подкрепа за програми за дългосрочно развитие. \"Гладът е едновременно причина и последствие от принудителните миграции\", подчерта Валерия Еми, координаторка на организацията, според която към него трябва да се подхожда като към политически проблем. /БТА/", "date": "2018.10.14", "title": "В битка за оцеляване - гладът все още е проблем в 60 страни"}
