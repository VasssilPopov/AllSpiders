{"url": "https://www.dnes.bg/rusia/2018/08/13/ruskiiat-otgovor-na-amerikanskite-sankcii-izstrel-v-sobstveniia-krak.384901", "text": "Председателят на руското правителство Дмитрий Медведев заяви, че САЩ навярно разбират \"как ще реагира Русия\" на новите санкции. \"Ако последва нещо като забрана върху дейността на банки или върху използването на една или друга валута, това ще може да се нарече съвсем директно обявяване на икономическа война\", каза той. \n\r\nПремиерът заплашва да отвърне на този натиск \"с икономически методи, с политически методи, а при нужда и с други методи\". С какви по-точно - не става ясно, но това може и да е намек за военна сила.\n\r\nАнализирайки \"неясната заплаха\" на Дмитрий Медведев, по-добре нека започнем от края, пише Иван Преображенски от РОСБАЛТ. Да предположим, че другите методи наистина са военни. Нали премиерът не е използвал току-тъй именно думата \"война\", макар за начало и в икономически контекст.\r\n                    \r\n                    \r\nКъде Русия може да използва сила? В крайна сметка има само два варианта - Украйна и Сирия. САЩ обаче не нареждат нито едната, нито другата страна сред приоритетите във външната си политика. Тъй че руските \"телевизионни\" политолози нека разправят, колкото си щат, че в отговор на новите щатски санкции Москва може рязко да засили натиска върху \"проамериканския режим в Украйна\". Тогава украинците ще пострадат със сигурност. Американците обаче най-много да вдигнат паричната и военната помощ за официален Киев. И то без съществени разходи за военния бюджет на САЩ.\n\r\nКолкото до Сирия, там обстановката вече се изостри по едно време - толкова сериозно, че едва не се стигна до пряк конфликт между Русия и Съединените щати. Всички предпоставки бяха налице, но Кремъл реши да избегне директен сблъсък. Сега просто няма как да вдигнем залозите в Сирия - там бяха изпробвани всички методи за натиск върху американците, но те не донесоха никакви бонуси на Москва.\n\r\nМоже естествено да се намесим и в друг някой конфликт извън Русия, потенциално застрашаващ интересите на САЩ. Това обаче ще струва доста, а както сполучливо се изрази самият Медведев (през 2016 г. пред руска жена, оплакала се от малката си пенсия, б. пр.), страната днес няма пари за това. А щом влезе в сила новият пакет американски санкции, парите ще станат още по-малко.\n\r\nВ икономически план Русия пък съвсем нищо не може да стори. Тъй наречените антисанкции са удар по собственото й население. А всяка забрана, било върху доставките на нещо американско у нас, било върху износа на каквито и да било руски стоки за САЩ (където не продаваме кой знае колко) само ще влоши нещата. Както чудесно пролича от дискусиите тази пролет по повод отговора на предишния пакет санкции на САЩ. Забраниш ли някакви доставки, убиваш руското производство, оставяш хората без работни места, а болните - без лекарства.\n\r\nКремъл на практика няма днес икономически инструменти, с които да реагира на американския натиск. Как да се вслушаш сериозно в истеричните вопли на псевдопатриотите, че Русия щяла сега да се откаже от долара в международните разплащания с търговските си партньори. Москва не се е сдобила с такива партньори - дори в контекста на истинските икономически войни, водени от правителството на Доналд Тръмп с Китай и отчасти с ЕС.\n\r\nКолкото до политически отговор, тук вече изобщо не е ясно какво има предвид Дмитрий Медведев. Ако става дума за шумни изявления, Русия вече ги е направила. Ако говори за жалби срещу американците пред ООН, СТО и различните международни институции, те или също са внесени вече отдавна, или Кремъл схваща и сам, че няма смисъл да се жалва. Ако пък замисля антиамерикански алианси, Русия (освен Беларус може би) просто няма достатъчно верни съюзници.\n\r\nТъй че нещата на практика са в задънена улица. Кремъл не може да остави без отговор новите санкции на САЩ. Това не е само въпрос на престиж. Москва е убедена, че има насреща си противник, който приема липсата на отговор за проява на слабост - точно както прави самото руско ръководство.\n\r\nЗначи отговор със сигурност ще има. И според израза, излязъл на мода в Русия, отговорът ще е асиметричен. В смисъл че американските санкции, изглежда, ще ударят руската икономика и стандарта на обикновените хора в страната - досущ както и ответните мерки на Москва. Сами ще се застреляме в крака - вече за кой ли път. \r\n \r\n/БТА/\r\n ", "date": "2018.08.13", "title": "Руският отговор на американските санкции: Изстрел в собствения крак!"}
{"url": "https://www.dnes.bg/cars/2018/08/13/drogiran-li-e-shofioryt-zad-volana-test-ni-otgovaria-za-13-minuti.384880", "text": "В разгара на лятото \"Пътна полиция\" отново води борба с войната по пътищата. За съжаление, освен с традиционната висока скорост, много шофьори продължават да сядат зад волана след употреба на алкохол или наркотици.\n\r\nИ докато проверката за алкохол на водачите е проста – духа се в дрегер и след секунди той показва резултата, то доста по-сложен и бавен е тестът за употреба на наркотици.\r\nТой е в няколко стъпки и отнема около 13 минути, обяснява \"\".\r\n\"Не всеки водач се проверява за дрога. Ако има съмнително поведение на пътя - например криволичи, тогава се прави тестът. Може и да бъде изпробван първо за алкохол, а после за наркотици\", обяснява инспектор Евгени Атанасов от \"Пътна полиция\" в СДВР.\r\r\n                    \r\n                    Друг принцип, от който полицаят се ръководи в проверките за дрога, е резултатът от справката на водача. Ако излезе, че той е съден за притежание на наркотици например, също подлежи на проверка.\r\nАко пробата е положителна, водачът може да приеме резултата, който показва каква дрога е употребил, или да бъде закаран в болница за изследвания.\r\nОт полицията уточняват, че е важно да се знае, че при шофиране след употреба на наркотици винаги се образуват наказателни дела.\r\nПрисъдата, предвидена от закона, е до 3 г. затвор. Ако обаче човек е с чисто досие, го освобождават от наказателна отговорност и плаща глоба от 1000 до 5000 лв. При второ провинение пък следва условна присъда.\r\nСправката сочи, че за първите 6 месеца на годината от МВР са заловили 1800 дрогирани шофьори, като бройката е доста по-голяма от тази за същия период за миналата година.", "date": "2018.08.13", "title": "Дрогиран ли е шофьорът зад волана? Тест ни отговаря за... 13 минути"}
{"url": "https://www.dnes.bg/notifikacii/2018/08/13/tyrgovskiiat-registyr-shte-raboti-sled-dva-dni.384940", "text": "Работата на Търговския регистър и регистър на юридическите лица с нестопанска цел ще бъде възобновена поетапно до пълно отстраняване на техническите причини за преустановения достъп. Това съобщиха от Агенцията по вписванията.\r\nЗа проблема от агенцията съобщиха преди три дни.\r\nСправки за актуално състояние на фирмите ще могат да бъдат извършвани от 15 август, сряда. Поетапно ще бъде възстановяван достъпът до останалите функционалности на регистъра.\r\nАгенцията по вписванията гарантира, че за времето на нарушаване на достъпа до регистрите, действия спрямо данните в тях не са извършвани и възможности за злоупотреби не съществуват.\r\nВсички останали регистри на Агенция по вписванията работят с пълните си функционалности. От там уточняват, че причините са изцяло технически и не са резултат от злонамерена външна намеса.\rБългарската стопанска камара определи срива на Търговския регистър като изключително притеснителен. От камарата настояват причините да бъдат обявени, а проблемът бързо отстранен, без да се стига до загуба на информация.\r\nПо случая правосъдният министър Цецка Цачева е сезирала прокуратурата, ДАНС и МВР.\r\n ", "date": "2018.08.13", "title": "Търговският регистър ще работи след два дни "}
{"url": "https://www.dnes.bg/zvezdi/2018/08/13/aktrisata-erika-kristensen-rodi-u-doma.384938", "text": "Актрисата Ерика Кристенсен разкри, че е родила момиченце в дома си и по-точно в собствената си спалня, като вместо от акушерка, бебето било изродено от мъжа ѝ Коул Манес.\r\n\"Не, това не e филм от Холивуд, а истинска история\", твърди 35-годишната блондинка, позната от хита \"Трафик\". Ерика и съпругът ѝ са кръстили дъщеря си Поли Фрайдей.\r\n \r\nЕрика е споделила кадър в Instagram с новороденото и с гордия татко, който е направен веднага след раждането от нейната майка, която се появила точно, за да види как внучката ѝ поема първия си дъх. \r\n \r\n\"Обадих се на доктора твърде късно, тъй като не знаех, че бебето ще тръгне да излиза толкова бързо. Поли се роди буквално за около минута.\r\n \r\nТова е втора дъщеря за Ерика и Коул, които вече са родители на 2-годишната Шейн. \r\n\r\n", "date": "2018.08.13", "title": "Актрисата Ерика Кристенсен роди у дома"}
{"url": "https://www.dnes.bg/notifikacii/2018/08/13/iran-se-sdobil-s-balistichna-raketa-ot-novo-pokolenie.384928", "text": "Иранският министър на отбраната съобщи, че Иран разполага с балистична ракета от ново поколение, предаде Франс прес, като се позова на местната информационна агенция Тасним. Иранската агенция уточни, че става въпрос за ракета с малък обсег \"Фатех Мобин\".\r\n\"Както обещахме на скъпия ни народ, няма да пестим никакви усилия да увеличим потенциала от балистични ракети на страната\", заяви генерал Амир Хатами, цитиран от Франс прес.\r\nГенералът отбеляза, че новата версия на ракетата \"Фатех Мобин\" е с прецизно насочване и е произведена изцяло в Иран.\r\n\"Бъдете сигурни, че колкото по-силни са натискът и психологическата война срещу нашата велика страна Иран, толкова по-голямо ще е желанието да подобряваме отбранителния си капацитет във всички области\", заяви отбранителният министър.\rБалистичната програма на Иран е чувствителен въпрос в отношенията с големите световни сили, особено със САЩ, но Техеран смята, че тя е от ключово значение за отбранителния му капацитет заради нестабилността на района, пише БТА.", "date": "2018.08.13", "title": "Иран се сдобил с балистична ракета от ново поколение"}
{"url": "https://www.dnes.bg/balkani/2018/08/13/ikonomikata-ne-proshtava-shte-go-razbere-li-erdogan.384879", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕуфорията от президенските избори в Турция бързо отшумя и беше заместена от безпокойство след бързия спад на турската лира. Придобилият могъщи сили държавен глава Реджеп Ердоган се опита да успокои населението, призовавайки към нетрадиционни мерки на фона на все по-изострените отношения със САЩ.\n\n\n\r\n\"Има икономически лостове, които Турция трябваше да приложи, за да успокои инвеститорите. За съжаление Ердоган предпочете да влезе в директна конфронтация. Никой не е спечелил срещу пазарите. Очакваме ескалация на кризата, която днес ще се задълбочи. Кризата се дължи на изключително лошо провеждана икономическа политика в турската държава\", обясни икономистът Юлиян Войнов пред .\r\r\n                    \r\n                    Бившият консул на България в Одрин Георги Димов посочи, че тази криза може да бъде използвана като повод за изтегляне на местните избори, които трябва да се проведат на 31 март 2019 г. Той се съгласи с думите на Войнов и добави, че един демократичен режим се бори с всички сили срещу икономическата криза, докато автократичният режим сам създава кризи, за да има с какво да овладява населението и да извършва преразпределение на имуществото.\r\n\"Турция се управлява точно обратно на пазарната логика. Икономиката не прощава\", подчерта Георги Димов.\r\n\"Големият проблем в Турция е, че Ердоган опитва да наложи своя визия, която противоречи на логиката и на икономическите идеи в света. Той не желае да се вслуша в мнението на експертите, а налага свои протежета, които да провеждат тази политика\", каза още Юлиян Войнов.\r\nСпоред него кризата ще се отрази на европейския пазар, но едва ли ще доведе до сериозни проблеми в европейската икономика. Войнов обаче отбеляза, че поевтиняването на турската лира ще позволи увеличаването на вноса на турски стоки в България и може би ще затрудни износа на български стоки в Турция.\r\n\"Пазарите категорично очакват увеличаване на лихвите. Втората стъпка е договорка с Международния валутен фонд за някакво споразумение. Третата е преговори със САЩ\", обясни икономистът, визирайки новите мита от страна на Тръмп върху вноса на алуминий и стомана от Турция.", "date": "2018.08.13", "title": "Икономиката не прощава. Ще го разбере ли Ердоган?"}
{"url": "https://www.dnes.bg/akoshtete-vqrvaite/2018/08/13/da-iadem-li-semkite-na-diniata.384934", "text": "Динята е любим летен плод, но премахването на малките черни семки си е истинска досада. А ако ви кажем, че не е нужно да ги плюете? Оказва се, че семките са доста хранителни и пълни с полезни вещества. Семките на динята са доста малки, затова трябва да се консумира доста голямо количество от тях, за да се усетят ползите. Те съдържат доста микроелементи, желязо и цинк, фибри и протеини.\n\r\nТези хранителни вещества съдействат за намаляване на риска от сърдечни заболявания, диабет, повишават имунитета и помагат при отслабване.\n\r\n\n\r\nЕдна шепа семки от диня съдържа около 21 мг магнезий, който е важна съставка за работещ метаболизъм, здрави мускули и нерви.\r\n                    \r\n                    \r\n\n\r\nСемките са източник и на желязо – около 0.29 мг на шепа. Желязото е важен компонент, свързан с количеството хемоглобин, който пренася кислорода през кръвта. Желязото помага на тялото да превърне калориите в енергия и да я използва. Ниските нива на желязо могат да повлияят на ежедневните ви дейности.\r\nВижте още по темата в", "date": "2018.08.13", "title": "Да ядем ли семките на динята?"}
{"url": "https://www.dnes.bg/obshtestvo/2018/08/13/1968-godina-kak-ds-se-bori-sreshtu-pyrviia-svej-polyh-v-nrb.384889", "text": "През 1968 година, докато части на Българската армия се готвят да нахлуят в ЧССР по заповед от Москва, в София под лозунги за мир и дружба се провежда Световен младежки фестивал. Но не всичко протича според очакванията.\n\r\nВ началото на Студената война съветската пропаганда се опитва по различни начини да разпространява сред младите поколения в целия свят както комунистическите идеи, така и разкрасени новини за живота при социализма. Един от най-дълготрайните проекти е Фестивалът на младежта и студентите, който се провежда през няколко години в столиците на страните от съветския лагер и Третия свят, пише.\r\n                    \r\n                    \r\nЗа столица на Деветия световен фестивал от 28 юли до 6 август 1968 г. е избрана София. Двата щаба на фестивала, ръководени от тогавашния шеф на Комсомола Петър Младенов (който в началото на 1990-те беше за кратко президент на България) и от зам.-шефа на Държавна сигурност Григор Шопов, искат да превърнат събитието във витрина на успехите на НРБ. От пристигналите над 20 000 млади хора от 138 държави се очаква още да се обявят категорично против американския империализъм. Но плановете се объркват заради 400-членната делегация от Чехословакия.\n\r\nОфициална Москва никак не е щастлива от идеята за \"социализъм с човешко лице\", която от началото на 1968 г. набира енергия в страната на чехите и словаците. Българската Държавна сигурност е наясно какви ще бъдат последствията, ако младежите научат от първа ръка за либерализацията на Дубчек, която среща огромна подкрепа в Чехословакия и в Западна Европа. \n\r\nЗападните радиостанции вече от месеци информират за демократизацията в страната, за възстановената свобода на словото и премахнатата цензура. В ДС започват да пристигат доноси и за младежки брожения в София, които са отглас на събитията в ЧССР.\n\r\nТака например по време на импровизирана дискусия в Софийския университет студенти поискали - в духа на новите идеи от Прага - член на ЦК на БКП да дойде в университета и да им обясни защо децата на така наречените \"активни борци\" ползват привилегии за влизане във ВУЗ и при назначенията след завършване. ДС арестува част от участниците в подобни дискусии, като трима студенти попадат в затвора, свидетелства шефът на Държавна агенция \"Архиви\" Михаил Груев. \n\r\nТой напомня, че Тодор Живков е сред най-активните подстрекатели за обединена агресия на съветския блок срещу Чехословакия, за да бъде свалено ръководството на страната и да бъдат смазани реформите на Пражката пролет.\n\r\nДС съзира опасността софийският фестивал да се превърне в младежка дискусионна трибуна за бъдещето на НРБ и на целия съветския лагер. Ето защо изпраща в Прага и Братислава свои агенти, прикрити като журналисти, за да получат от чехословашките служби за сигурност и от казионните комсомолски организации подробна информация за делегацията от ЧССР. \n\r\nНовините са повече от обезпокоителни. Оказва се, че с незначителни изключения гостите от Чехословакия са активни поддръжници на процеса на демократизация. Те са подготвили за София документи и анализи на Пражката пролет, сред които най-опасен за властта е прословутият манифест на чешките интелектуалци \"2001 думи\". С пари на чехословашкото посолство в центъра на София е издигната трибуна за свободни изказвания и дискусии. Но печатните материали са конфискувани още на границата, а през първите дни на фестивала трибуната е унищожена по вандалски начин - въпреки протестите на чехословашката страна за нанесени материални щети от 60 000 крони.  \n\r\nДопълнително от провинцията в София са командировани 1200 милиционери и 90 цивилни агенти, а в мероприятията по \"охрана\" на фестивала се включва и армията с 1500 войници и бойна техника. От столицата принудително или \"доброволно\" са изселени над 3000 бивши и настоящи \"врагове на народа\".\n\r\n\"Чужденците отказват да контактуват с членовете на българската делегация на фестивала\", гласи една от оперативните информации на ДС. И в това няма нищо чудно, защото повечето български делегати са членове на доброволните отряди на МВР и не знаят чужди езици. ДС специално подбира \"идеологически и физически здрави\" млади хора, чиято роля е да освиркват и да свалят от трибуните всеки оратор, който засегне честта на съветския лагер или постави под съмнение успехите и правилната му вътрешна и външна политика. \n\r\nПриоритетна цел на ДС са младежите от Чехословакия. На проявите, изказванията и \"провокационното\" им  поведение са посветени над половината от огромния брой донесения и оперативни разработки, които изготвят агентите на ДС, внедрени сред участниците във фестивала. ДС препоръчва на концертите да не се допускат до сцената чехословашки изпълнители, а на \"хипита\" в делегацията да бъде забранено нощем да излизат от стаите си. Конфискувани са и позивите на чехите и словаците за дискусия по проблемите на младежта в комунистическите страни. Самата дискусия е успешно провалена - с помощта на отрядници и оркестър.\n\r\nДокументите на ДС, посветени на Софийския младежки фестивал през 1968, са трагикомична моментна снимка на НРБ по онова време. В тях става дума не само за насилието над неудобните участници, предизвикало протести и скандали, но и за многобройни кражби от храната и средствата, заделени за участниците. \"Независимо от същността, характера и резултатите от фестивала в София през 1968 г. трябва да се отбележи обаче, че заедно с Пражката пролет това е първият свеж полъх в НРБ в годините след Унгарската революция през 1956 г.\", заключава шефът на Държавните архиви Михаил Груев.\r\n \r\n", "date": "2018.08.13", "title": "1968 година: Как ДС се бори срещу първия свеж полъх в НРБ "}
{"url": "https://www.dnes.bg/akoshtete-vqrvaite/2018/08/13/kakaoviiat-plaj-s-himn-valerkata-haide-idvai-da-napravime-proverkata.384931", "text": "\r\nНова песен даде заявка да стане хит на морето, а главен герой в нея е вицепремиерът Валери Симеонов.\r\nПарчето е озаглавено \"Какаовият плаж\" и е дело на Party Warrios. Зад песента стоят изпълнителите Stanx & Danny L.\r\nРимите удрят право в най-актуалната тема на Слънчака - проверките срещу шума, глобите и заканите заведенията да \"хлопнат кепенците\".\n\r\nЛирическият герой приканва иронично: \"Валерката, Валерката, хайде идвай да направиме проверката\". Явно неосъзнавайки, че може да се окаже пророк.\r\r\n                    \r\n                    Резултатът е налице – днес Симеонов се похвали, че вече има два затворени клуба на морето, като по непотвърдени данни единият е именно Cacao beach. \r\nАвторът на текста описва и аудиторията на Какаовия плаж, там греховете си изповядват \"пичове и пи*ки, нацепени батки и дебели чички\". Заканите на вицепремиера пред медиите също са включени във видеото.\r\nИначе в анимираното клипче, дело на Cool Comics, освен Валери Симеонов се появяват родни и чужди звезди и политици като Слави Трифонов, Корнелия Нинова, Марадона, Мадона.", "date": "2018.08.13", "title": "Какаовият плаж с химн: Валерката, хайде идвай да направиме проверката!"}
{"url": "https://www.dnes.bg/sofia/2018/08/13/protest-v-podkrepa-na-ivancheva-pred-ministerskiia-syvet.384948", "text": "\nПривърженици на разследвания кмет на столичния район \"Младост\" Десислава Иванчева и нейната заместничка Биляна Петрова протестираха с искане за освобождаването им и за справедлив съдебен процес.\n\n\r\nНа протест пред Министерския съвет се събраха около 20 души, предаде bTV.\r\nПреди две седмици Иванчева беше приета в болница за изследване, като влезе в нея конвоирана и с белезници на ръцете и краката.\r\nТова предизвика серия от недоволни коментари в социалните мрежи.\r\n ", "date": "2018.08.13", "title": "Протест в подкрепа на Иванчева пред Министерския съвет"}
{"url": "https://www.dnes.bg/obshtestvo/2018/08/13/kak-vyzpitava-shamarenoto-pravo-i-kolko-opasno-e-tova.384947", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Тъжна статистика разтревожи преди няколко дни. Стана ясно, че 7 от 10 деца са жертва на тормоз, независимо дали той се случва вкъщи или в училище. \n\r\nНякои психолози казват, че е хубаво децата да се потупват, но никога по главата. Въпреки това отдавна е ясно, че боят не е решение за възпитанието на децата и формирането на ценности не минава през насилието.\r\nЗа съжаление обаче не за всеки е ясно, че това е проблем. Доколко \"шамареното право\" е ефективен начин за възпитанието на децата - в предаването \"Директно\" по  коментират Дани Колева от Националната мрежа за деца и психологът Младен Владимиров.\r\n                    \r\n                    \r\n\"Трябва да отричаме всякакъв тип насилие, дори вербалното. Използваме превантивното биене като опит да се вземе страха, което може да е много опасно\", заяви психологът Младен Владимиров. \n\r\nАко се прилага силовият метод като начин на възпитание обаче, това може да доведе до сериозни здравословни и психически проблеми. Изследвания показват, че хора, жертви на насилие, изпитват трудности при учене, намиране на работа и дори са склонни към самоубийства. \n\r\nОсвен това възпитанието с бой от страна на родителите разкъсва връзката между тях и децата и руши доверието. \n\r\n\"Много родители не познават други алтернативи. Не си дават сметка, че това е унизително за детето, не го учи как да промени поведението си, а напротив - как да го прикрива\", каза Дани Колева от Националната мрежа за децата. \n\r\nСпоред събеседниците в студиото един шамар показва по-скоро слабост, отколкото сила от страна на родителите и освен това боят води до натрупване на обида и загуба на доверието и връзката родител-дете. \n\r\nКой е правилният начин да възпитаваме децата си? \n\r\n\"Първо трябва да познаваме детето си - да се изгради отношение. Нищо не може да стане, ако родителят е дистанциран, отчужден и вечер, когато се прибере от работа, решава да проконтролира детето си. Родителстването е процес, изграждането на положително отношение е процес. Шамарът е дресировка, не е възпитание\", заяви в предаването Младен Владимиров.", "date": "2018.08.13", "title": "Как възпитава \"шамареното право\" и колко опасно е това?"}
{"url": "https://www.dnes.bg/zvezdi/2018/08/13/sara-sampaio-prizna-che-strada-ot-trihotilomaniia.384929", "text": "Един от топмоделите на Victoria's Secret - Сара Сампайо, разкри, че страда от психическо заболяване. Португалският модел призна за проблема по време на чат със свои фенове при отговор на въпрос за грижата за веждите й.\n\r\n\"Опитвам се да не ги докосвам, но страдам от трихотиломания и ги дърпам. Затова остават много празни места по тях, които запълвам с молив за вежди\", заявява 27-годишната манекенка.\r\nТрихотиломания е заболяване, което е свързано с неконтролируемо желание за скубане на косми от тялото.\r\nСлед изявлението си Сара получава десетки съобщения от свои последователи, които страдат от същото заболяване.\r\n\"Това е разстройство, което хората не могат просто да спрат, но проявата на разбиране и любезността могат да помогнат\", пише Сампайо.\r\r\n                    \r\n                    От думите й става ясно, че то се е появило, когато е била на 15 години. Тогава тя започнала да изтръгва миглите си, а след това и веждите си.\r\n\"Епизодите са много по-лоши, когато съм под много стрес или когато не правя нищо - като гледане на телевизия или четене на книга\", допълва тя.\r\nВижте още за звездите в ", "date": "2018.08.13", "title": "Сара Сампайо призна, че страда от трихотиломания "}
{"url": "https://www.dnes.bg/obshtestvo/2018/08/13/zam-ministyr-stanovishteto-ni-za-makedoniia-e-iasno.384950", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Каква политика води България спрямо Македония и имат ли резон критиките на президента Радев, че България не е реагирала адекватно след скандалното изявление на премиера Заев за Илинденско-Преображенското въстание - тези въпроси коментира в студиото на Bulgaria ON AIR зам.-външният министър Георг Георгиев.\n\r\n\"Вероятно президентът не е имал възможност да проследи всички публични изяви на правителствените представители. Много недвусмислено бе изразено становището на България. В дипломацията и международните отношения няма как да имаш остро поведение, защото рискуваш да навредиш на имиджа на държавата\", каза зам.-външният министър в \"Денят ON AIR\" по .\r\n                    \r\n                    \r\nТой изрази опасение, че \"за президента се е превърнало в запазена марка да не търси диалога, а да влезе в спор с правителството - да бъдат хвърлени едни обвинения\".\n\r\nГеорг Георгиев обясни, че няма как реакциите да бъдат прости заради позиционираността на страната ни във връзка с Договора за дъбросъседство с Република Македония, който и двамата премиери са имали смелостта да подпишат. \n\r\nЗам.-външният министър допълни, че вероятно Радев не е получил достатъчно информация за причините за анекса към Договора за добросъседство. \n\r\n\"Анекси към международни договори не се правят просто така. Договорът се позовава на декларация от 1999 г., а текстът отразява интересите и на двете страни, за да се стигне до подписването му през 2017 г.\", каза още Георгиев и прикани всеки да си прави сметка за това, което казва, защото не било добре \"с лека ръка да се руши атмосфера на приятелство и разбирателство\".\n\r\n\"Не бива да влизаме в реторика, която в някакъв момент може да ни навреди. Няма държава, която толкова братски да е протегнала ръка, следвайки една кауза. Да гарантираме, че тук повече няма да бъдем арена на въоръжени конфликти е основен приоритет за балканските държави\", заяви Георгиев.\n\r\n\r\n ", "date": "2018.08.13", "title": "Зам.-министър: Становището ни за Македония е ясно!"}
{"url": "https://www.dnes.bg/notifikacii/2018/08/13/evrokomisar-rumyniia-da-promeni-spornite-zakoni.384939", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Трета вечер на антиправителствени протести в Румъния. Хиляди излязоха по улиците на няколко големи града на страната с искания за оставката на правителството. До насилие този път не се стигна.\n\n\n\r\nОколо 10 000 души се събраха на площад \"Виктория\" в столицата Букурещ. Много от тях пристигнаха с децата си. Протестиращите развяваха лозунги и поискаха оставки. В Букурещ те се опитаха да блокират улици, водещи към сградата на правителството.\r\nЕвропейският комисар по правосъдието Вера Юрова призова румънското правителство да преразгледа приетите неотдавна законодателни мерки, които доведоха до масовите протести, пише Bulgaria ON AIR.\r\n ", "date": "2018.08.13", "title": "Еврокомисар: Румъния да промени спорните закони"}
{"url": "https://www.dnes.bg/sofia/2018/08/13/chovek-i-dobre-da-jivee-se-vryshta-ot-moreto-i-visi-v-zadrystvane.384920", "text": "\n\r\nЧовек и добре да живее... Идва лятото в София, идват и ремонтите. Човек и на почивка да отиде, рано или късно се връща в столицата, за да се препича не на плажа, а на булеварда.\n\r\nХората, често минаващи по бул. \"България\", вече свикнаха с една тапа. От неделя обаче им се налага да се въоръжат с още повече търпение, защото булевардът е затворен в участъка си от бул. \"Иван Гешов\" до бул. \"Гоце Делчев\" за преасфалтиране. \r\nУтеха е, че поне вече трамвай №7 отново пътува по трасето си. \r\nЗа хората в автобуси и коли обаче остава романтиката на задръстването, което в неделния ден отнемаше по около 30 минути за минаване на светофара. \r\nНяма страшно! От Столичната община очакват ремонтът да приключи за около две седмици. \r\n ", "date": "2018.08.13", "title": "Човек и добре да живее... се връща от морето и виси в задръстване"}
{"url": "https://www.dnes.bg/mish-mash/2018/08/13/ot-kakvo-se-strahuvat-myjete-ami-jenite.384922", "text": "Мъжете се страхуват най-вече от височини, а жените - от пълзящи насекоми и влечуги, пише британския \"Дейли стар\", позовавайки се на резултатите от проучване, направено във Великобритания.\n\r\nДопитването, целящо да разкрие най-големите човешки страхове, е осъществено по случай предстоящото откриване по-късно през годината на атракциона \"Беър Грилс Адвенчър\" в Бирмингам.\n\r\n\"Най-големият страх на човека е от самия себе си\", казва приключенецът и експерт по екстремно оцеляване Беър Грилс, по чиито истински приключения са моделирани предизвикателствата в атракциона. \n\r\nДопитването обаче показва, че страхът от неизвестното сковава една четвърт от хората. Над една пета от индивидите признават, че се боят пък от затворени пространства. \r\n                    \r\n                    \r\nНад 40 процента от участниците в допитването споделят, че изпитват страх от три или четири неща, като повечето им страхове са се развили в детството.\n\r\nВъпреки всичко голяма част от хората са готови да се впуснат в битка с фобиите си. Над 50% от анкетираните смятат, че най-доброто решение е директното изправяне срещу страховете. Поданиците на Нейно Величество са на мнение, че от полза са и книгите за самопомощ.\n\r\nСред най-странните страхове, посочени в допитването, са от боб, банани и прахосмукачки, отбелязва БТА.", "date": "2018.08.13", "title": "От какво се страхуват мъжете? Ами жените?"}
{"url": "https://www.dnes.bg/balkani/2018/08/13/akad-markov-dramata-na-makedoncite-e-che-diadovcite-im-sa-bylgari.384912", "text": "Ние не пречим на някого да се определя като македонец, но тяхната драма е, че дядовците им са били българи, казва историкът академик Георги Марков. \n\r\nЗатова не бъркайте по гробовете на загиналите да ровите костите им и да ги помакедончвате посмъртно! Защото това е морално престъпление, казва ученият пред .\n\r\nТой е категоричен, че \"до края на Втората световна война историята ни с Македония е обща! И тя е българска история. Колкото и комисии да направим, няма как да стане сделка. Макар да знам, че на политиците им се иска\", смята Георги Марков.\n\r\nТой припомня казаното от средновековния богослов Тома Аквински:\"Философията е слугиня на богословието!” \"А аз казвам - историята не е слугиня на политиката!\", парафразира ученият.\n\n\n\n\n\r\r\n                    \r\n                    За Илинденско-Преображенското въстание акад. Марков обяснява, че то е подготвено от Вътрешната македоно-одринска организация (ВМОРО) и се нарича Илинденско-Преображенско.\r\n\"Това е българско въстание по всички документи, включително и чуждите консули на Великите държави говорят, че в него участват българи. Никъде няма думата македонци\", казва историкът.\r\nПо думите му обаче в Скопие отдавна разделят въстанието на две. \"Казват:\"Ние взимаме Илинденското на запад от Места, а на вас, от нас да мине, оставяме Преображенското. Това е една фалшификация след Втората световна война, която се е насадила от учебниците в съзнанието на поколенията. И оттогава досега няма промяна\", констатира Марков.\r\nВъв въстанието участват български офицери, които си вземат отпуск, а някои от тях напускат армията, да не ги разкрият, ако бъдат убити, разказва историкът.\r\nТой обяснява, че целта на Илинденско-Преображенското въстание е била да се изпълни Берлинският договор за политическа автономия на Македония и Одринска Тракия.\r\n\"Далечният замисъл на основателите на революционната организация, която е българска, е това да е преход към присъединяване към Княжество България. По примера на присъединяването на Източна Румелия към Княжество България това е трябвало да стане и с Македония и Одринска Тракия. Но Османската империя и съседите й знаят, че това не трябва да се позволява. Вместо това обещават реформи, но всъщност те не се осъществяват до балканските войни\", обяснява академикът.\r\nПо повод реакциите на тогавашното българско правителство на въстанието и думите на Божидар Димитров за леене на бомби одринки в три работилници в Кюстендил и че като цяло оръжието е взето от българските казарми, акад. Марков обяснява, че това е така, \"защото Кюстендил е вратата към Македония. А ВМРО там е много силно - имат и складове, и бомби леят\".\r\n\"Разбира се, правителството официално казва \"не”, но насилието поражда насилие, българите въстават. Но тук не показваме отношение, защото подписалите Берлинския договор веднага пращат нота в София: \"България не трябва да се намесва във вътрешните работи на Османската империя!”, разказва историкът и обяснява, че макар и неофициално, всички български правителства са подкрепяли борбата на българите в Македония и Одринска Тракия - и политически, и дипломатически, и военно. Включително и с изпращането на офицери, които временно са излизали от армията и след това отново са се връщали.\r\n\"Организацията работи с българското военно разузнаване, освен това трупаме боен опит. Много сведения постъпват и от хора на организацията, свързани със секретарите на нашите консулства, които по това време са и търговски представителства. А работещите там са офицери от българското разузнаване под прикритие. Работят също с българските учители в училищата, които се финансират и ръководят от екзархията и от българското правителство. Така че всичко е общо, с една обща кауза. Но сме внимавали да не предизвикаме гнева на Високата порта, откъдето непрекъснато са се оплаквали\", обяснява ученият.\r\nГеорги Марков прави сравнение между Илинденско-Преображенското и Априлското въстание. \"Илинденско-Преображенското е много по-дълго по трайност и обхват, но няма международния шанс да предизвика поредната Източна криза. Докато Априлското въстание, което бе смазано, завърши с политическа победа, защото предизвика намесата на Русия и Руско-турската война. Нещо, което Илинденско-Преображенското въстание не успя да постигне\", казва Марков.\r\nПо думите му  и съседните държави, поучени от опита на Източна Румелия в Съединението, са решени да не допуснат това да се повтори.\r\n\"Няма как да се борите за политическа автономия и после да скандирате \"Да живее Съединението!\" Затова Русия предупреждава:\"Ако вие се намесите в Македония и Одринско, ние няма да ви спасяваме от Османската империя!” Както става впрочем в злощастното лято на 1913 г., когато османците нахлуват в Одринска Тракия и подлагат българите на геноцид\", разказва Георги Марков.\r\nСлед края на Илинденско-Преображенското въстание щабът на армията започва да подготвя планове за война срещу Османската империя.\r\n\"Имаме дивизионна организация, армията се удвоява при мобилизация, правят се военни поръчки, сформира се скорострелна артилерия. Планът за война е свързан с въстание на българите в Македония и Одринска Тракия. Въстание така и не се вдига, но се организира 15-хилядно македоно-одринско опълчение, което по време на войната е в редовете на българската армия. Не на сръбската и не на гръцката!\", казва историкът.\r\nТой обяснява, че \"точно това опълчение, както и въстанието, скопските фалшификатори делят. Казват, че в Илинденската му част са участвали 11 хиляди македонци, а в Преображенската - около 4000 българи. Истината е, че те всички са били заедно и са били българи\", категоричен е Георги Марков.", "date": "2018.08.13", "title": "Акад. Марков: Драмата на македонците е, че дядовците им са българи!"}
{"url": "https://www.dnes.bg/mish-mash/2018/08/13/sled-17-dni-skryb-j35-nai-nakraia-otplava-sama-v-okeana.384932", "text": "\n\r\nНеутешима косатка от застрашен вид привлече световното внимание и състрадание, след като над две седмици продължи да носи мъртвото си отроче.\r\nСлед дългата си скръб обаче косатката, наречена условно J35 най-после се е завърнала към обичайния си начин на живот, предаде Асошиейтед прес.\r\nКосатката, известна като J35, е била забелязана през уикенда да преследва пасаж от сьомга заедно със стадото си край остров Сан Хуан, пише БТА.\r\nКосатките изнемогват от липса на храна. Бебето на J35 се спомина скоро след раждането на 24 юли. Безутешната му майка продължи да го носи поне 17 дни, придържайки го към главата си.\r\nСкръбната гледка, разпространена в социалните мрежи, трогна не едно сърце по света, припомня агенцията.\r\r\n                    \r\n                    J35 в крайна сметка е изоставила разлагащото се трупче.\r\n\"За нас е огромно облекчение, че косатката се върна към обичайния си начин на живот\", споделят специалисти от Центъра за изследване на китовете във Вашингтон.", "date": "2018.08.13", "title": "След 17 дни скръб: J35 най-накрая отплава сама в океана"}
{"url": "https://www.dnes.bg/usa/2018/08/13/aiatolah-hamenei-nito-voina-nito-pregovori-sys-sasht.384918", "text": "Иранският върховен лидер аятолах Али Хаменей забрани каквито и да било преки преговори със Съединените щати, предаде Ройтерс.\n\r\nТой отхвърли предложението за разговори без предварителни условия, отправено миналия месец от президента на САЩ Доналд Тръмп.\n\r\n\"Забранявам воденето на каквито и да било преговори с Америка. . . Америка никога не остава вярна на своите обещания, дадени в преговори. . . просто казва празни думи. . . и никога не се отказва от целите си в преговори\", заяви аятолах Хаменей, цитиран от иранската държавна телевизия.\n\r\nИранският върховен лидер отбеляза, че \"представители на американските власти говорят от известно време за нас с цинизъм\", предаде Франс прес.\r\n                    \r\n                    \r\n\"Освен санкциите (американците) говорят за война и преговори. Нека кажа по този повод няколко думи на народа: НЯМА ДА ИМА ВОЙНА, НИТО ПРЕГОВОРИ СЪС СЪЕДИНЕНИТЕ ЩАТИ\", написа на английски в акаунта си в Тwitter аятолах Хаменей, цитиран от Франс прес.\n\r\nИранският върховен лидер каза, че САЩ \"преувеличават възможността за война с Иран\", предаде Ройтерс.\n\r\n\"Няма да има война. Ние никога не сме започвали война и (Съединените щати) няма да влязат във военна конфронтация с Иран\", подчерта той.\n\r\nИранският върховен лидер направи това изявление на фона на спекулациите, че страната му може да се върне на масата за преговори, след като Съединените щати се оттеглиха от международното споразумение за иранската ядрена програма и възстановиха санкциите срещу Иран, отбелязва Франс прес, цитирана от БТА.\n\r\nИран няма да промени своята политика в Близкия изток въпреки засилващия се американски натиск да ограничи дейностите си в региона, обяви днес иранският министър на външните работи Мохамад Джавад Зариф, цитиран от Ройтерс.\n\r\nТой каза пред катарската телевизия Ал Джазира, че \"Иран няма да промени своите политики в региона заради американските санкции и заплахи\".\n\r\nИранската организация за атомна енергия (ИОАЕ) посъветва ръководството Иран да остане в споразумението от 2015 г. за ядрената си програма, предаде ДПА.\n\r\nСлед като САЩ се оттеглиха едностранно от сделката, Европейският съюз застана на страната на Иран и политически, и икономически. Ако Иран напусне споразумението, той ще загуби тази поддръжка, каза говорителят на ИОАЕ Бехруз Камалванди.\n\r\nСделката ограничава ядрената програма на Иран в замяна на вдигане на международните санкции срещу него, припомня ДПА.\r\n ", "date": "2018.08.13", "title": "Аятолах Хаменей: Нито война, нито преговори със САЩ!"}
{"url": "https://www.dnes.bg/stranata/2018/08/13/ujas-v-chernomorec-bebe-padna-ot-tretiia-etaj.384936", "text": "Бебе падна от третия етаж н акъща в Черноморец, то е в тежко състояние и с комоцио.\r\nИнцидентът е станал вчера малко след 17 часа. Майката на детето, 33-годишна софиянка, го изпуснала за малко от поглед докато търсела памперс да го преобуе.\r\nПрез това време момченцето, което е на малко повече от годинка, пропалзяло до прозореца и се облегнало на комарника. След това полетяло и паднало в двора на къщата, пише Бургасинфо.\r\nМомченцето е откарано с линейка в Бургаската болница с комоцио и в тежко състояние.", "date": "2018.08.13", "title": "Ужас в Черноморец: Бебе падна от третия етаж!"}
{"url": "https://www.dnes.bg/stranata/2018/08/13/grajdani-na-protest-sreshtu-zakrivane-na-ag-to-v-karlovo.384914", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПротест на граждани от Карлово и съседните общини срещу закриването на акушеро-гинекологичното отделение в Многопрофилна болница за активно лечение \"Д-р Киро Попов\" в града. \r\nНад 200 души изразиха своето несъгласие, а до тук се стигна, след като Районната здравна каса в Пловдив не сключи договор със здравното заведение за необходимите клинични пътеки.\r\nЛекарите, местната власт и гражданите поискаха нова държавна политика в общинското здравеопазване и около 25 милиона лева, с които да се подпомогне тяхната дейност. \r\n\"Хора от Пирдоп до Казанлък раждат тук. Такъв голям район да се остави без родилно отделение е просто престъпление\", заявява жена пред телевизия . \r\r\n                    \r\n                    В отделението работи един анестезиолог на пълен щат, а според изискванията на НЗОК трябва да има поне двама. За да изпълнят критериите за сключване на договори по клинични пътеки, в родилното отделение на болницата, която е общинска, на 4 часа работят още няколко анестезиолога, които пътуват от Казанлък. \r\nСпоред Здравната каса в Пловдив обаче, това не отговаря на нормативната база. \r\nПротестът срещу решението на Касата се състоя в двора на лечебното заведение. Акушеро-гинекологичното отделение обслужва над 100 000 души от региона.\r\nРешението за закриването на отделението е обжалвано от Община Карлово. От там смятат, че това е незаконно и зад него прозират интереси на частните болници в Пловдив. По казусът трябва да се произнесе Административния съд. ", "date": "2018.08.13", "title": "Граждани на протест срещу закриване на АГ-то в Карлово"}
{"url": "https://www.dnes.bg/notifikacii/2018/08/13/sled-skandal-mejdu-bratia-ediniiat-s-opasnost-za-jivota.384921", "text": "23-годишен мъж е с опасност за живота след намушкване с нож по време на семеен скандал. \r\nСигналът за инцидента бил подаден малко след 23:30 часа на 12 август, съобщават от МВР.\r\nМалко преди това възникнал спор между двама братя - на 23 и 17 години, по време на който по-малкият нанесъл удар с нож в областта на корема на другия. \r\nПострадалият е приет в болница с опасност за живота, а 17-годишният му нападател е задържан в ареста за 24 часа.\r\nПо случая е образувано досъдебно производство.\r\n ", "date": "2018.08.13", "title": "След скандал между братя – единият с опасност за живота"}
{"url": "https://www.dnes.bg/snimka-na-denia/2018/08/13/slynce-peche-samo-za-more-liatoto-zapochna-da-vliza-vyv-forma.384911", "text": "Слънчево време и високи температури обещават синоптиците до края на седмицата.\r\nУтре максималните температури ще стигнат до 30-35 градуса, в София – 29 градуса.\r\nПрез нощта ще бъде ясно, а във вторник отново слънчево. След обяд над по-голямата част от страната ще се появи висока облачност, над югозападните райони и средна. Възможно е само н аотделни места в тази част на страната да превали за кратко, предупредиха синоптиците.\n\n\r\nВ останалата част на България ще остане слънчево, със слаб вятър.\r\nКрай морето ще е слънчево с умерен източен вятър. Максималните температури на въздуха ще са 27-29 градуса,  от НИМХ при БАН, цитирани от БТА. Температурата на морската вода е 26-27 градуса. Вълнението на морето ще бъде 2-3 бала.\rНад планините ще бъде слънчево, след обяд ще се появят облаци и на отделни места е възможно да превали слабо. Ще духа умерен източен вятър. Максималната температура на височина 1200 метра ще е около 24 градуса, на 2000 метра - около 17 градуса.\r\nСлънчево и още по-топло ще е времето в сряда. Температурите ще се повишат с още градус два.\r\nПрез почивните дни е възможно времето временно да се развали. Синоптиците прогнозират, че в края на седмицата ще се увеличат облаците.\r\nОчаква се в последните дни температурите леко да се понижат. В събота само на отделни места в Западна България е възможно да превали и прегърми.\r\nВ неделя и понеделник вероятността за краткотрайни валежи с гръмотевици на повече места е по-голяма, пише \"Дарик\".\r\n  \r\n ", "date": "2018.08.13", "title": "Слънце пече, само за море! Лятото започна да влиза във форма..."}
{"url": "https://www.dnes.bg/travel/2018/08/13/potynal-us-korab-izpusnal-mazuta-krai-sozopol.384925", "text": "Няма опасност за екологията и плажуващите край Созопол заради разлива на мазут от потънал през 1921 година кораб, успокои областният управител на Бургас Вълчо Чолаков на извънредна пресконференция.\r\nТой уточни, че в петък е получен сигнал за това, че от съдовете на потънал кораб край Созопол излиза някаква течност. Морска администрация моментално е взела необходимите мерки.\r\n\"Изследвана е на място ситуацията, поставени са бонови заграждения. Към настоящия момент ситуацията е овладяна\", посочи още Чолаков, цитиран от \"Фокус\".\n\r\nПо разпореждане на премиера Бойко Борисов транспортният министър Ивайло Московски и министърът на екологията Нено Димов са се присъединили към организираната оперативна среща на кмета и областния управител на Бургас.\r\r\n                    \r\n                    \"Няма никаква опасност за околната среда и туристическия сезон\", категоричен беше министър Димов. Той съобщи, че вчера са взети проби от ИА \"Морска администрация\" от твърдата фракция на самото място на разлива. Днес те са изпратени в лаборатория на Изпълнителна агенция по околна среда (ИАОС) в Плевен, която има необходимото оборудване и апаратура, за да направи анализ на веществото.\n\r\nТрябва абсолютно всички към момента да бъдат спокойни, защото дори минималния разлив, който е допуснат, предполагам от бурята и силните подводни течения, е овладян, заяви министър Московски. Той уточни, че има много подробна информация относно разположението на самите танкове за гориво. От резервоарите, където се съхранява мазутът, към момента има частични разливи, които вече са оградени, което не позволява разпространението на тези разливи. \n\r\nИвайло Московски посочи също, че и днес ще бъде направен оглед, като включително ще бъде пуснат и дрон да заснеме цялата обстановка на мястото.\n\r\nОт пресконференцията стана ясно още, че министерството на транспорта преговаря с две фирми, които да започнат източване на мазута от потъналия през 1921 г. американски кораб.\n\r\nМинистрите отрекоха категорично версията, че мазутът, който се появи в последните дни на плажовете около Созопол имат връзка с изпуснатия мазут от танкера.\r\n ", "date": "2018.08.13", "title": "Потънал US кораб изпуснал мазута край Созопол"}
{"url": "https://www.dnes.bg/stranata/2018/08/13/ot-dnes-vyv-varna-lev-na-chas-sinia-zona.384924", "text": "\n\r\nОт днес в центъра на Варна влиза в сила платено паркиране за Синя зона. Цената е 1 лв. на час, a работното време на зоната е всеки делничен ден от 9 ч. до 19 ч. През почивните и празничните дни паркирането е безплатно, пише \"Булфото\".\r\nАко някой шофьор не плати таксата, на колата му ще се поставят скоби, предупредиха от общината.\r\nНеправилно паркиралите пък ще бъдат санкционирани с глоби - фиш от 20 до 50 лева. 200 лева струва спирането на място за хора с увреждания.\r\n1603 са местата за паркиране в Синя зона във Варна. Осигурени са и 106 фиксирани и обозначени места за преференциално паркиране на автомобили, превозващи хора с трайни увреждания, без заплащане до 3 часа.\r\r\n                    \r\n                    От община Варна уточняват, че паркирането в синята зона е разрешено до 3 часа. След тях системата няма да приема плащане и колата трябв ада бъде преместена.\r\nНов тричасов престой може да започне след като изминат 30 минути от изтичане на предходния.\r\nЗаплащането може да се извърши чрез SMS или в брой – в търговски обекти в центъра, които са отбелязани със специален стикер.\r\nЗаплащане може да се извърши и чрез мобилно приложение, което може да бъде изтеглено от www.varnaparking.bg. \r\n ", "date": "2018.08.13", "title": "От днес във Варна: Лев на час – синя зона!"}
{"url": "https://www.dnes.bg/temida/2018/08/13/benchev-s-obvinenie-ot-utre-dnes-bil-vyzprepiatstvan.384935", "text": "Бенчо Бенчев ще се яви утре в прокуратурата. Общинският съветник от групата на БСП Бургас трябваше днес да се яви в прокуратурата в морския град за да му бъде предявено обвинение за укривателство на Димитър Желязков - Очите.\r\nАдвокатът му е съобщил, че е възпрепятстван, съобщи прокуратурата за БТА.\n\n\r\nНа 3 август общинският съветник бе задържан в Турция заедно с Димитър Желязков - Очите, бившия депутат от ДПС Несрин Узун и други четирима души - двама мъже и две жени. Бенчев и Желязков са били настанени в хотел \"Рамада\" в Истанбул.\r\nРазследването срещу Бенчев е за това, че в Турция в периода от 2 август до 5 август е помагал на извършител на престъпление, като по този начин е можело да осуети наказателното му преследване.\r\nДимитър Желязков - Очите бе обявен за издирване от Интерпол с червена бюлетина. След залавянето му той още е в арест в Турция.", "date": "2018.08.13", "title": "Бенчев с обвинение от утре. Днес бил възпрепятстван!"}
{"url": "https://www.dnes.bg/stranata/2018/08/13/obeshtano-v-karlovo-shte-se-rajdat-potomci-na-apostola.384923", "text": "Ще продължат да се раждат потомци на Апостола в Карлово. Това каза кметът на града д-р Емил Кабаиванов пред \"Фокус\" в опит да успокои гражданите, излезли на протест срещу закриването на акушеро-гинекологичното отделение в многопрофилната болница \"Д-р Киро Попов\". \r\nСпоред него е имало смисъл в протестът на над 200 жители на Карлово и съседните общини срещу решението на Районната здравна каса.\n\r\n\"Да не избързвам да кажа, че 100% от проблема е решен, но вървим натам\", споделя още кметът. \r\nПо думите му карловската болница обслужва не само жителите на Карловска община, които са около 60 хил., но и още 40-хилядно население в съседните общини.\r\r\n                    \r\n                    Кметът увери, че делото срещу отказа на РЗОК – Пловдив да сключи договор по 12 клинични пътеки е спечелено на първа инстанция. По думите му новият управител на НЗОК д-р Дечо Дечев е реагирал още днес, а заедно с управителя на болницата е намерено решение, което да реши спора между Районната здравна каса в Пловдив и общинската болница.\r\nПрипомняме, че по-рано днес жители на Карлово и съседните общини излязоха на протест в двора на болницата срещу решението да се спре финансирането по 12 клинични пътеки и АГ отделението да се закрие.\r\n ", "date": "2018.08.13", "title": "Обещано: В Карлово ще се раждат потомци на Апостола!"}
{"url": "https://www.dnes.bg/travel/2018/08/13/djapanki-kato-ribi-novata-plajna-tendenciia.384930", "text": "Лятото е прекрасен сезон за експерименти - с дрехите, с аксесоарите, с обувките, с козметиката.\r\n \r\nТогава е и времето за приключения и пътувания, повечето хора са положително заредени, лъчезарни и достатъчно смели да изпробват нови и нестандартни идеи. \r\n \r\nЧифт обувки, който изглежда шантаво и екстравагантно, но и грабва вниманието, е чехлите-риби.\r\n \r\nДа, те изглеждат точно като риби и ако в града ще ви е странно да ги носите, на плажа няма да се чувствате така. Те ще са в тон с настроението ви и със заобикалящата ви среда.\r\n \r\nРибите са с отворена уста и точно от там се подават пръстите на краката, когато ги обуете. Направени са от пластмаса и е най-добре да се комбинират с плажното облекло - летни къси роклички и тениски/потници с къси панталони.\r\n \r\nЧехлите-риби може да намерите във всякакви цветове - зелено, синьо, оранжево, сиво, черно, розово, червено, кафяво, жълто.\r\n                    \r\n                    ", "date": "2018.08.13", "title": "Джапанки като риби: Новата плажна тенденция!"}
{"url": "https://www.dnes.bg/cars/2018/08/13/grajdanska-otgovornost-skochi-otnovo-shokovo-shte-ima-i-oshte.384871", "text": "Шоково увеличение на цената на застраховката \"Гражданска отговорност\" изненада неприятно шофьорите за пореден път през последните месеци. В края на миналата седмица 90% от застрахователните компании оскъпиха полицата с 40 до 50 лв. Това е най-драстичното увеличение от началото на годината, пише \"Сега\", като се позовава на брокери. \n\r\nТака с натрупването на поскъпванията от началото на годината досега средната цена на задължителната застраховка в София вече гони 270 лв. - почти със 100 лв. повече от началото на годината. Повече ще плащат шофьорите не само в столицата, която е най-рисковият град, но и във всички области.\n\r\nСигнали за това драстично поскъпване на \"Гражданска отговорност\" имаше още преди десетина дни. Застрахователни агенти предупреждаваха свои клиенти, че предстои до дни цената на полицата да скочи с 50 лв. И предлагаха на тези, на които застраховката изтича през следващите три месеца, да я сключат предварително, като тя ще важи от датата на изтичане.\r\n                    \r\n                    \r\nОт Асоциацията на българските застрахователи (АБЗ) в началото на миналата седмица отрекоха да предстои подобно масово поскъпване с почти една и съща сума и обясниха, че всеки застраховател има своя методика за изчисляване на премията, която пази в тайна.\n\r\nУвеличението идва около две седмици след публикуването на доклада на Комисията за финансов надзор (КФН), според който за най-масовите превозни средства - автомобили, камиони и автобуси, събраните премии за 2017 г. не са достатъчни да покрият разходите на компаниите за изплащане на обезщетенията. \n\r\nЗадължителната застраховка покрива щетите, които шофьор би предизвикал на трети лица, ако е виновен в пътнотранспортно произшествие. Комисията представи свои изчисления за приходите, предявените и изплатените обезщетения и според по-песимистичния сценарий през тази година загубите може да надхвърлят 60 млн. лв. при леките автомобили.\n\r\nВ анализа си КФН не отправя препоръки за вдигане на полиците, но неофициално застрахователи прогнозираха, че до края на годината застраховката ще нарасне с нови 20%. Скокът обаче дойде почти незабавно.\n\r\nЕксперти от АБЗ обясниха, че цената е започнала да се вдига доста преди появата на доклада на КФН, тъй като самите застрахователи са виждали, че премиите, които събират, не са достатъчни да покрият обезщетенията, т.е. продават полици под себестойност. \n\r\nПо този начин застрахователите работеха през последните години и въпреки прогнозите им в началото на всяка календарна година за 5-10% ръст на полиците това не се случваше. До 2017 г. цените на задължителната застраховка не само не растяха, но и дори се понижаваха при някои компании.\n\r\nТрендът обаче се обърна от тази година и ако средната цена за кола с двигател до 2000 куб. см и опитен шофьор през 2017 г. бе около 180 лв., сега е почти със 100 лв. отгоре.", "date": "2018.08.13", "title": "\"Гражданска отговорност\" скочи отново – шоково. Ще има и още!"}
{"url": "https://www.dnes.bg/knigi/2018/08/13/alek-popov-i-mihail-veshim-na-apoloniia.384927", "text": "Двама от най-обичаните български автори ще представят последните си романи по време на 34-тото издание на Празниците на изкуствата.  Това са Алек Попов и Михаил Вешим.\r\nПредставянето на \"Оксиморон (Нечовешки роман)\" от Михаил Вешим ще се проведе на 7 септември от 18.00 часа в Художествената галерия в Созопол.\r\n\"Оксиморон\" е черно-бяла, смешно-трагична и уникална история за компромисите и малките неща, които ни правят хора, отбелязват издателите. В предговора към книгата самият автор пише: \"Като верен син на моя малък, но славен народ аз също имам своя проект. От трийсет години. Нарекох го \"Хектор\". В началото той беше само фейлетон. После разказ. Стана радиопиеса. Прерасна в едноактна комедия.\r\r\n                    \r\n                    Добавих още едно действие – превърна се в комедия в две действия. Сега комедията \"Хектор\" се модифицира в романа \"Оксиморон\". Получи се един нечовешки роман.\"\r\nОт 20.00 ч. на същата дата и отново в Художествената галерия ще се проведе и специалното представяне на сатиричното продължение на първия партизански  роман от времето на социализма в България – \"Сестри Палавееви по пътя към новия свят\" от Алек Попов.\r\n\"Сестри Палавееви по пътя към новия свят\" преплита в себе си мотиви и сюжети в стила на филми като \"Гадни копилета\" на Тарантино, \"Банани\" на Уди Алън, абсурдните клипове на Монти Пайтън, епичния наратив на Толкин, югославските партизански екшъни и купчините винтидж комикси, за да профучи безкомпромисно през коловозите на историята и да надскочи измамната носталгия по миналото.\r\nСред страниците на  \"Сестри Палавееви по пътя към новия свят\" оживяват български комунисти, югославски партизани, банда джуджета, окопали се в старите сребърни мини на крал Стефан Урош, врачката Ганга, заблудени слугинчета, резидент на НКВД… и още куп герои на едно време, в което нищо не е нормално.", "date": "2018.08.13", "title": "Алек Попов и Михаил Вешим на \"Аполония\""}
{"url": "https://www.dnes.bg/notifikacii/2018/08/13/iumruci-do-baseina-romi-biha-myj-ne-gi-pusnal-na-plaj.384905", "text": "Група роми пребиха собственик на частен плаж в Кюстендил, защото не ги пуснал до басейна. Екшънът с размяна на юмруци се разиграл вчера след обяд.\r\nТримата роми започнали да се държат арогантно още на входа. Собственикът им обяснил, че в момента край басейна се провежда частно парти и не може да ги пусне в комплекса.\r\nРомите обаче не приели обяснението и започнали да заплашват управителя, казали му, че и те имат права и не може да им се забранява достъпът до басейните, пише \"Монитор\".\r\nСлед като не успели да влязат в комплекса, ядосаните роми заложили на юмруците и започнали да налагат собственика.\r\nЗа броени минути мелето било потушено от полицаи, които били повикани и се отзовали веднага на сигнала. Тримата побойници на 41 г. , 42 г. и 43 г. били арестувани.\r\"Мъжете са нанесли удари в областта на главата на собственика на плажа. Ние получихме сигналът за скандала малко след 15 часа в неделния ден. Веднага побойниците бяха задържани, като и към момента са в ареста на полицията\", уточниха от пресцентъра на полицията.\r\nНа задържаните са съставени актове, уведомен е и дежурен прокурор.\n\r\n\r\n ", "date": "2018.08.13", "title": "Юмруци до басейна: Роми биха мъж, не ги пуснал на плаж!"}
{"url": "https://www.dnes.bg/business/2018/08/13/sled-turskata-lira-potyna-i-evroto-zashto.384881", "text": "Еврото потъна до най-ниското равнище спрямо долара от юли 2017 година на фона на безпокойствата за европейски банки с дейност в Турция, където лирата поевтиня с над 20% спрямо щатския долар.\n\n\n\n\r\nСлед като потъна до рекордно ниската стойност от 7,24 лири за един долар в ранната търговия днес, турската лира намери известна подкрепа в изказването на министъра на финансите и държавната хазна Берат Албайрак, който обяви, че правителството е изготвило икономически план за действие за успокояване на инвеститорите, отбелязва Ройтерс. \r\nОт началото на годината лирата е изгубила около 50 процента от стойността си, уточнява ДПА, цитирана от БТА.\r\r\n                    \r\n                    Еврото понесе силен удар в петък след публикация на в. \"Файненшъл таймс\", че Европейската централа банка (ЕЦБ) има все по-големи опасения за някои европейски кредитори, най-вече испанската BBVA, италианската UniCredit и френската BNP Pariba, тъй като те са сред банките в еврозоната с най-голяма дейност в Турция.\r\nЮжноафриканският ранд и мексиканското песо също отслабнаха спрямо долара.\r\nОбявеното от президента на САЩ Доналд Тръмп увеличение на митата за турска стомана (до 50 спрямо досегашните 25 на сто) влезе в сила тази сутрин в 04.01 ч. по Гринуич (07:01 ч. българско и турско време), информира ДПА. ", "date": "2018.08.13", "title": "След турската лира потъна и еврото. Защо?"}
{"url": "https://www.dnes.bg/zvezdi/2018/08/13/grisho-maistor-keramik-v-sinsinati.384882", "text": "Между тренировките за тенис турнира в американския град Синсинати, Григор Димитров намери време и за творчество.\r\nБългарският тенисист е посетил керамичната компания Rookwood Pottery, която също се намира в Синсинати, Охайо, разбира се от снимките и клипчетата му в Instagram Stories.\r\nГришо е качил няколко видеа, в които стъпка по стъпка се вижда как изработва керамичен съд, с помощта на ментори. Полученият предмет е наистина красив и майсторски направен. Прилича на шампионска купа, давана като награда на турнирите.\r\nГригор е благодарил за вълнуващото преживяване на хората от компанията.\r\nПриятелката му, певицата Никол Шерцингер, публикува снимка с колегата си Рики Мартин от Сардиния.\r\nЗвездите са на италианския остров заради благотворителния бал на УНИЦЕФ - UNICEF Gala.\r\nОще новини за звезди четете в ", "date": "2018.08.13", "title": "Гришо – майстор-керамик в Синсинати!"}
{"url": "https://www.dnes.bg/notifikacii/2018/08/13/phenian-septemvri-sreshtat-se-liderite-na-kndr-i-iujna-koreia.384883", "text": "Северна и Южна Корея се договориха днес лидерите им да се срещнат през септември в Пхенян, но датата още не е оповестена, съобщиха информационните агенции, цитирайки южнокорейски медии.\n\r\nСъобщението бе направено след близо два часа преговори между висши представители на двете страни в демилитаризираната гранична зона Панминчжон, предаде Асошиейтед прес.\n\r\nРъководителят на севернокорейската делегация И Сон Гуон заяви пред журналисти след края на преговорите, че на тях е била договорена датата за срещата между Ким Чен Ун и Мун Дже Ин, но не пожела да я съобщи.\n\n\r\nТой каза обаче, че е важно да бъдат премахнати \"пречките\", които не позволяват на отношенията между КНДР и Южна Корея да се развиват по план, предаде Ройтерс. \"Ако въпросите, повдигнати на преговорите, не бъдат решени, могат да изникнат неочаквани проблеми и да има затруднения с точките, които вече са включени в дневния ред\", посочи И.\r\nРъководителят на южнокорейска делегация - министърът на националното обединение Чо Мьон Кьон, отказа да обясни кои са въпросите, които има предвид И Сон Гуон, но спомена, че са били обсъждани хуманитарни проблеми и начини за подобряване на отношенията между двете Кореи. Чо каза също, че на срещата в Пхенян ще се обсъжда денуклеаризацията на Северна Корея и възможностите за установяване на мир на Корейския полуостров.\n\r\nКим и Мун се срещнаха за първи път през април, припомня ДПА, цитирана от БТА. През май проведоха и втора среща, точно преди тази между Ким и президента на САЩ Доналд Тръмп в Сингапур. На срещата през април лидерите на двете корейски държави подписаха Панминчжонска декларация, призоваваща към обявяване на край на Корейската война (1950-1953) и денуклеаризацията на полуострова.\n\r\nСрещата в Пхенян ще е първата визита на южнокорейски президент в КНДР за повече от десет години, посочва Франс прес.", "date": "2018.08.13", "title": "Пхенян, септември: Срещат се лидерите на КНДР и Южна Корея"}
{"url": "https://www.dnes.bg/obshtestvo/2018/08/13/horo-v-ezeroto-a-setne-globa-i-postaviane-na-tabeli.384888", "text": "Гневът на десетки хора се струпа на група мъже, дръзнала да влезе в едно от Рилските езера. Снимката се завъртя във Facebook и е направена по време на събитие, организирано от \"Нашият дом е България\". \r\nЗа събитието в парка са влезли стотици, много хора даже с колите си. \r\nКрасимир Андонов, директор на парка, коментира, че в този сезон туристическият поток е огромен.\n\n\r\nПо думите му дирекцията на парка не е позволявала събор в парка. Дали са разрешение на организаторите от инициативата \"Нашият дом е България\" само за заснемането на филм, като допустимата бройка на посетителите е била 300 души (заедно с екипа за заснемане).\r\r\n                    \r\n                    Андонов уточни, че хорото е било в езерото \"Близнака\" а не в \"Бъбрека\", но така или иначе влизането в езерата е забранено. Организаторите на това събитие ще бъдат санкционирани, обяви пред bTV директорът на парка.\r\nАрх. Пламен Мирянов, организатор на инициативата \"Нашият дом е България\" обяви, че идеята е била да се покаже страната ни с нещо емблематично, запомнящо се и красиво.\r\nПо думите му намеренията им са били чисти и идеята изобщо не е била да се вдигне шум с цел показност. \r\nМладежите влезли спонтанно в езерото. Това е емоционална реакция, не са замърсили езерото, смята организаторът на \"Нашият дом е България\".\r\nМирянов обяви, че не само ще плати глобата, но ще изработи за своя сметка табели, които указват, че е забранено влизането в езерата.\r\nСпоред него младежите, играли хора на езерата, не заслужават такива остри нападки. \r\n\"Хората, които си хвърляха фасовете и си изхвърляха бирите, са много повече чалга от тези деца\", коментира Мирянов.", "date": "2018.08.13", "title": "Хоро в езерото, а сетне глоба... И поставяне на табели? "}
{"url": "https://www.dnes.bg/knigi/2018/08/13/vsichki-nashi-tela-kniga-za-vsichki-setiva.384885", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Една година в Ню Йорк, 103 свръхкратки разкази и книга за всички сетива от Георги Господинов, който поднови разговора с публиката в кратка форма, наречена \"Всички наши тела\".\n\r\n\"Кратките разкази са ми любимата форма. Тази книга е завръщане към краткостта. Всички искат да пишат романи, дори издателите предпочитат романите. Но на мен ми се пишеше кратко. Свръхкратките истории са много адекватни със свръхкратките ни тела. Ние хората не сме романи, за съжаление\", поясни писателят в \"България сутрин\".\n\r\nАвторът сподели, че причината, поради която е отишъл в Ню Йорк, е конкурс на тамошната публична библиотека.\r\n                    \r\n                    \r\n\"Бях избран. Там участват 14 автори – 13 бяха от Щатите и 1 от България. Изпитание беше, защото влязох в напълно нова среда. Книгата е за началото и края на времето, за това какви деца сме били и какви ще станем. Занимавам се с преходността\", обясни гостът пред .\n\r\n\"Късата история е жанр против голямото бъбрене днес. Да имаш малко празно пространство, в което може да помълчиш. Смирените хора говорят кратко\", продължи Господинов.\n\r\nА за финал на разговора авторът изтъкна, че ако някой каже, че младите не четат, то нека да ходи по-често на четения на български писатели – там ще ги види.\r\n ", "date": "2018.08.13", "title": "\"Всички наши тела\" – книга за всички сетива"}
{"url": "https://www.dnes.bg/notifikacii/2018/08/13/nap-proveriava-po-moreto-bez-belejki-ukrivat-se-oboroti.384893", "text": "Само за няколко часа екипите на \"Фискален контрол\", които извършват проверки по Южното Черноморие, установиха редица нарушения на данъчното и осигурителното законодателство при два хотела, които са собственост на един и същи човек, съобщиха от пресцентъра на НАП. Инспекторите ще наложат общо 23 акта за установяване на административни нарушения, а двата обекта ще бъдат запечатани.\n\r\nЗа неиздаване на касова бележка предстои да бъде затворен и хотел в Бургас. Поради укриване на обороти, същата мярка ще бъде наложена и на две от най-големите дискотеки в областния център. Те са били проверени на принципа на тайния клиент, като при контролните покупки инспекторите не са получили касови бележки.\r\nИ за други фрапиращи случаи при проверките на „Фискален контрол“ съобщават от Национална агенция за приходите. При един от големите аквапаркове по Южното Черноморие данъчните служители установили, че нито едно от 19-те фискални устройства на обекта не е подавало информация за оборотите си към НАП от края на юни тази година.\n\r\nИ тази година стотици данъчни инспектори от звеното за фискален контрол, съвместно с органите на МВР и Агенция „Митници“, извършват лятна контролна кампания по Черноморието. От началото на кампанията досега се осъществени общо над 7000 проверки, като запечатаните до този момент обекти са 151.\n\r\nОт НАП припомнят, че и през тази година неиздаването на касова бележка се санкционира незабавно със запечатване на търговския обект, освен обичайната глоба, но основната цел на проверяващите е да насърчат доброволното спазване на данъчните изисквания.\n\r\nОт приходното ведомство използват също и дистанционната връзка на всеки касов апарат със сървърите си, за да откриват рискови търговци, чиито продажби значително се различават от обичайните. Освен хотели, ресторанти, барове, магазини, паркинги и други търговски обекти, на мониторинг са подложени борси и тържища, които снабдяват хотелите с храни и напитки, допълват от НАП.\n\r\nСигнали за неиздаване на касови бележки и данъчни нарушения могат да се подават на телефона на НАП 0700 18 700 или по електронна поща на infocenter@nra.bg.", "date": "2018.08.13", "title": "НАП проверява по морето - без бележки, укриват се обороти"}
{"url": "https://www.dnes.bg/zvezdi/2018/08/13/tom-hardi-kato-supergeroi-v-realniia-jivot.384884", "text": "Том Харди е супергерой не само във филмите, но и в живота. Миналата година той успя собственоръчно да задържи крадец след преследване в Лондон, дори го е обискирал за оръжие.\n\r\nСкоро пък холивудската звезда прекъсна интервю, което даваше за \"Esquire\", за да  окаже помощ на жена, която е кървяла на улицата. Том Харди и журналистът се разхождали край югозападен Лондон, където актьорът е израснал, и видели жена, която паднала, докато разхождала кучето си.\n\r\nХарди изведнъж разбрал, че я познава, оказало се, че тя е майка на негов приятел от детството. След като я е качил в линейка и се обадил на приятеля си, който бързо дошъл, той се пошегувал с репортера: \"Добре дошъл в моя квартал. Тук винаги има какво да видиш\".\r\n                    \r\n                    \r\n40-годишният актьор е много потаен по отношение на личния си живот. Знае се, че има 10-годишен син от бившата си приятелка, Рейчъл Спийд, но все още не се знае какъв е полът на 2-годишното му дете от съпругата му, Шарлот Райли.\n\r\nВ интервюто за списанието той призна, че има много дълбока приятелска връзка с принц Хари, но не искаше да издаде повече. Почитателите бяха учудени, че актьорът присъства на сватбата на принца и Меган Маркъл, редом с Джордж Клуни, Дейвид Бекъм и Идрис Елба.\n\r\n", "date": "2018.08.13", "title": "Том Харди като супергерой в реалния живот"}
{"url": "https://www.dnes.bg/notifikacii/2018/08/13/kod-386-ne-vryshtaite-obajdane-shte-vi-izleze-soleno.384895", "text": "Нова измама по телефона набира скорост у нас. Повиквания с код +386 заливат стотици българи, а връщането на обаждането струва скъпо.\r\nКодът +386 е на Словения, но се оказва, че той е измама, защото под него е маскиран телефонен оператор в Косово, където обажданията са по-скъпи от тези в ЕС. Ако човек се излъже да върне пропуснато обаждане от номер с такъв код, започва нова атака с обаждания от други точки по света.  \n\r\nПри предишната измама, когато стотици българи получаваха обаждания от екзотичния остров Възвесение, сметките натежаваха с по 7-8 лева на върнато повикване.\r\n\"Не спират да звънят, за един ден имах 70 пропуснати повиквания\", обясни пред Нова един от ужилените. Когато звъннеш обратно отсреща се чуват или сигнал свободно или разговори на неразбран език.\r\"След като вдигнах, започнаха да ми звънят от всякакви дестинации – Литва, Конго, Сиера Леоне, Босна и Херцеговина...\", обясни друг потребител.\r\nПрез последните дни сигналите от измамени към телекомите също зачестяват. За да спрат атаката, мобилните оператори блокират обажданията от докладваните от абонатите номера.", "date": "2018.08.13", "title": "Код +386: Не връщайте обаждане, ще ви излезе солено!"}
{"url": "https://www.dnes.bg/politika/2018/08/13/nimh-i-ban-sys-srok-ot-premiera-do-22-avgust-da-ima-reshenie.384897", "text": "Премиерът Бойко Борисов нареди да се намери решение на проблема с Националния институт по метеорология и хидрология до 22 август.\r\nТази сутрин беше проведена среща с представители на НИМХ и Българската академия на науките. На срещата са присъствали и премиера Бойко Борисов, вицепремиера Томислав Дончев, както и министърът на образованието и науката Красимир Вълчев.\r\nВ дадения от премиера срок МОН и БАН трябва да намерят решение, с което да удовлетворят исканията на института, като му дадат по-голяма самостоятелност и обезпечат финансовата му независимост. Ако няма решение до следващата сряда то такова ще бъде посочено от премиера. \n\r\n\"Готови сме да подкрепим всякакво решение, както и съм готов да участвам в разговорите, но това е въпрос, който трябва да бъде решен в рамките на БАН\", заяви министърът на образованието и науката Красимир Вълчев, цитиран от БТА.\r\r\n                    \r\n                    Министър Вълчев каза, 'e днешната среща в МС е заради \"категоричното искане от НИМХ-БАН да излезе извън структурата на БАН, което ръководството на БАН на този етап не подкрепя по принцип\".\r\nПричините са заради финансови и натрупани лични отношения, обясни образователният министър.\r\nСиноптиците предупреждават от месеци наред, че заради преструктуриране в БАН и разпределянето на бюджета страната може да остане без прогноза за времето.\r\nНИМХ настоява да се отдели от БАН и да се превърне в самостоятелна институция, а ръководството на БАН е против.", "date": "2018.08.13", "title": "НИМХ и БАН със срок от премиера: До 22 август да има решение!"}
{"url": "https://www.dnes.bg/cars/2018/08/13/i-seat-se-otkaza-ot-trite-vrati.384894", "text": "Испанският бранд SEAT стана поредният от концерна Volkswagen, който реши да спре производството на модели с три врати. Така световната тенденция автомобилните компании да пращат тривратките, които бяха доста популярни през 90-те години на миналия век, в пенсия, продължава с пълна газ.\r\nSEAT обяви, че пенсионира модификацията с три врати на хечбека Leon, известна на някои пазари като Leon SC. Освен това испанците спират производството на тривратия Mii, който е най-компактния модел на бранда и клонинг на Volkswagen up!\n\r\nПроизводителят заяви, че прави това поради изключително ниското търсене на хечбеците с три врати. По-рано сбогом на тривратите модели обяви и самият бранд Volkswagen, който вече или свали от поточната линия, или смята да го направи много скоро, хечбеците VW Beetle и Scirocco, както и модификацията на Volkswagen up! с три врати.\r\r\n                    \r\n                    Така, единственият модел, създаден в рамките на този проект, който още е достъпен с три врати, е Skoda Citigo, чийто жизнен цикъл обаче е към своя край, а чехите не планират ново поколение на компактния автомобил.\r\nВ същия дух действа и марката Audi, която лиши от тривратите каросерии моделите А1 и А3. Разбира се, все още могат да се купят последните поколения на Audi A3 с три врати, както и на Volkswagen Golf, чийто дни обаче също са преброени.\n\r\nВсъщност, увеличението броя на вратите вече се превърна в световна тенденция и с малкия им брой могат да се похвалят предимно спортните автомобили. Например, Land Rover спира производството на тривратата модификация на кросоувъра Range Rover Evoque, Opel прави същото с Astra и Corsa, а Renault - с Megane и Clio.\r\n", "date": "2018.08.13", "title": "И SEAT се отказа от трите врати"}
{"url": "https://www.dnes.bg/notifikacii/2018/08/13/germaniia-turciia-no-u-nas-operiraha-bebeto-slave-ot-makedoniia.384887", "text": "Сложна операция са извършили варненски лекари преди дни на малък пациент от Македония.\r\nЕкип от специалисти, начело с доц. д-р Деян Анакиевски от Клиниката по урология в УМБАЛ \"Света Марина\" във Варна, извършил лапароскопска нефректомия на 11-месечно дете, пише \"Монитор\".\r\nПрез три 5-милиметрови отвори и един 3-сантиметров разрез в областта на слабините, е изваден увредения по рождение ляв бъбрек, обясниха от МУ-Варна. Малкият пациент се казва Славе, при раждането му е установена туморна формация на горният полюс на бъбрека.\r\nПървоначалната диагноза, дадена на бебето след ехографските прегледи, е била \"хематом\" и то е било оставено за наблюдение. 3 месеца по-късно при контролен преглед се установило, че образуванието е увеличило размерите си.\rСлед направен ядрено-магнитен резонанс и последваща биопсия е установено наличието на конгенитален мезобластен нефром – класически тип. При подобно образование се налага отстраняване на бъбрека.\r\nРазтревожени, родителите на малкия Славе направили консултации с лекари из цяла Европа - Германия, Турция, Сърбия и Франция. Навсякъде им е била предложена класическа отворена операция за отстраняване на органа. След няколкомесечно търсене и лутане родителите на Славе решават да направят операцията в България, във Варненската университетска болница, където се доверят на доц. д-р Анакиевски.\r\nМомченцето е било прието на 24 юли в Отделението по детска онкология на варненската университетска болница за предоперативна подготовка.\r\n\"До момента съм правил множество лапароскопии, но само на възрастни пациенти. Основното предизвикателство пред нас беше да приложим най-подходящата анестезия за детето\", споделя Доц. Анакиевски.\r\nОперацията продължила около час. Следоперативният период е протекъл гладко в Детската реанимация. На третия ден 11-месечният пациент е изписан от болницата.\r\nХистопатологията потвърждава диагнозата – конвенционален мезобластен нефром, който вече е отстранен не с голям разрез от 10-12 см., а чрез няколко малки отвора.\r\nТака малчуганът от Македония ще има нормална бъбречна функция и ще може да расте здрав.", "date": "2018.08.13", "title": "Германия, Турция... Но у нас оперираха бебето Славе от Македония"}
{"url": "https://www.dnes.bg/kino/2018/08/13/mega-zviar-iziade-konkurentite-v-sasht.384891", "text": "Фентъзи трилърът \"Мега звяр\" - разказ за нападение от смятана за изчезнала праисторическа акула, оглави бокс-офис класацията на Северна Америка, съобщават световните агенции.\r\nЧетиридесет и три години след излизането на екран на класиката \"Челюсти\" на Стивън Спилбърг, филмите на \"акулска тематика\", дори и посредствени, продължават да привличат публика, отбелязват анализаторите.\r\nВ по традиция тромавия августовски уикенд \"Мега звяр\" успя да събере 44,5 милиона долара от продажбата на билети в киносалоните на САЩ и Канада.\r\nСлед две седмици на върха екшънът \"Мисията невъзможна: Разпад\" отстъпи на втора позиция с приходи от уикенда в размер на 20 милиона долара. Следва семейният филм \"Историята на Кристофър Робин и Мечо Пух\" с 12,4 милиона долара, пише БТА.\r\r\n                    \r\n                    Челната петица в бокс-офис класацията на Северна Америка се допълва от хоръра \"Слендърмен\" и филма \"BlacKkKlansman\". Приходите от продажбата на билети за двете продукции в киносалоните на САЩ и Канада през уикенда възлизат съответно на 11,3 милиона долара и 10,8 милиона долара.", "date": "2018.08.13", "title": "\"Мега звяр\" изяде конкурентите в САЩ"}
{"url": "https://www.dnes.bg/stranata/2018/08/13/shum-i-muzika-po-moreto-zatvariat-2-zavedeniia.384900", "text": "Две заведения по южното Черноморие са затворени заради силен шум след 23.00 часа, съобщи вицепремиерът Валери Симеонов. Едното се намира в курорта \"Слънчев бряг\", другото е до Созопол.\r\n\"Всички почиващи имат право на спокойствие от 23.00 до 7.00 часа. Въпреки многократни проверки, някои заведения продължават да погазват правилата, да нарушават системно разпоредбите на РЗИ и да озвучават открити площи\", посочи вицепремиерът.\r\nПо думите му двете заведения многократно са нарушавали разпоредбите на Регионалната здравна инспекция. Първите проверки са извършени още на 8 юни. На 9 и на 11 юни представители на заведенията са подписали заповеди с предписания.\r\r\n                    \r\n                    На 5 август, след множество сигнали, от РЗИ е направена нова проверка и са установени мероприятия с по няколко хиляди души в откритите площи на плажа и пред двете заведения, съобщава \"Фокус\".\r\nСимеонов уточни, че е разпоредено заведенията да спрат звука, но те отказали. Затова на 10 август са им връчени заповеди за преустановяване експлоатацията на обектите.\r\nДиректорът на РЗИ-Бургас Георги Паздеров съобщи, че към момента са издадени 84 протоколи с предписания, 6 акта за административно нарушение, 22 заповеди за спиране на озвучаване след 23.00 часа и 2 заповеди за спиране на дейност.", "date": "2018.08.13", "title": "Шум и музика по морето? Затварят 2 заведения"}
{"url": "https://www.dnes.bg/eu/2018/08/13/bylgarin-prebi-geiove-v-belgiia-mrazia-gi.384903", "text": "Българин и приятелката му хърватка пребили гей двойка италианци в Белгия, защото ненавиждали хомосексуалистите, съобщиха италианските медии.\n\r\nЗа кървавия епизод разказва пред в.\"Кориере дела сера\" един от жертвите – 46-годишният Мауро Падовани, карикатурист от Генуа, съобщи .\n\r\n\"Плюха в лицата ни. Обиждаха ни. След това започнаха да ни налагат с \"бастун\" за волан (устройство, блокиращо автомобилния волан) – по главите, по гърба, по краката, навсякъде. И всичко това – само защото сме гейове. Аз обичам Белгия, оженихме се тук. Сега обаче вече не се чувствам спокоен\", разказва пред вестника Падовани. И всичко това при положение, че неговият партньор е болен от Алцхаймер.\r\n                    \r\n                    \r\nПадовани е роден до град Генуа и е емигрирал в Белгия по любов. Там сключил брак с 59-годишния италоамериканец с белгийски паспорт Том Фрийман, с когото се запознал по интернет.\n\r\nГей двойката била нападната от съседите им - 20-годишен българин и хърватската му приятелка, които след това ги захвърлили на земята кървящи. Гей двойката публикувала на следващия ден снимки на наранените си лица в социалните мрежи.\n\r\nСпоред италианеца, когато с партньора му се преместили да живеят в кооперацията си във Фландрия, Северозападна Белгия, били посрещнати дружелюбно от квартала. \n\r\nТова обаче траяло само до пристигането там на българо-хърватската двойка. Когато италианската гей двойка отишла да им се представи, отговорът им бил \"Ние мразим гейовете\". Започнал и всякакъв род физически и психически тормоз над хомосексуалната двойка. \"Един път дори ни замеряха с тухли. Когато ни виждаха, винаги крещяха по нас. Много пъти сме докладвали в полицията, но не ни обръщаха внимание\".\n\r\nПреди седмица обаче, когато бил рожденият ден на Том, гей двойката решила да отиде да празнува при приятели. Двамата се качили в колата си, но тогава до нея се приближил българинът, който плюл по стъклото. \n\r\n\"Съпругът ми слезе. Опитах се да го успокоя. Българинът му отговори с юмрук в лицето. Взех \"бастуна\" за волана, но българинът ми го изкопчи от ръцете и започна да ни удря\", разказва италианецът. \n\r\nРезултатът от това са две смачкани ребра за Том и много контузии по цялото тяло за Мауро.Този път обаче полицията повярвала на думите им. Близо 500 души излезли по улиците да манифестират в знак на солидарност с гей двойката. \"Той рискува до 4 г. затвор с утежняващо вината обстоятелство хомофобия. Момичето беше преместено в друг град\", казва Падовани.\n\r\nТой твърди, че най-щастливият момент в живота му бил, когато се преместил в Белгия и сключил брак с Том преди 5 г. Година по-късно обаче се разбрало, че Том е болен от Алцхаймер. \"Най-лошият момент за мен беше да го видя на земята как плаче. Да биеш човек в неговото положение е все едно да биеш дете\", казва Падовани.", "date": "2018.08.13", "title": "Българин преби гейове в Белгия: Мразя ги!"}
{"url": "https://www.dnes.bg/notifikacii/2018/08/13/beleznici-za-chetirima-otvlekli-mlada-jena.384904", "text": "Четирима мъже от севлиевското село Столът, на възраст 24, 29, 30 и 36 години, са задържани в районното управление в Троян за отвличане на млада жена, съобщават от МВР.\r\nМъжете са се движили с лек автомобил по пътя Троян - Кърнаре, когато са качили в колата си против волята й 19-годишна тяхна съселянка, бивша съпруга на 29-годишния мъж.\r\nДействията на групата са забелязани от преминаващи, които незабавно са подали сигнал в полицията в Троян. \r\nПредприети били незабавни издирвателни мероприятия, при които униформените установили автомобила и лицата, пътуващи в него.\r\nПо случая е образувано досъдебно производство. Трима от мъжете са привлечени в качеството на обвиняеми за извършено престъпление. Работата по случая продължава.\r\n ", "date": "2018.08.13", "title": "Белезници за четирима, отвлекли млада жена"}
{"url": "https://www.dnes.bg/zvezdi/2018/08/13/nik-djonas-prizna-gotov-sym-za-deca.384717", "text": "Ник Джонас разкри, че една от големите му цели в живота е да има деца. \"Да имам собствено семейство е моя амбиция. Определено това е нещо, което се надявам да се случи\", каза 25-годишни музикант.\n\r\nТой споделя, че има практика в грижите за децата, заради племенниците си. Брат му, Кевин Джонас, има 2 дъщери - Валентина и Алена. Преди месец Ник публикува снимка с Валентина и написа: \"Както виждате, това малко ангелче ме прави щастлив!\".\n\r\nПевецът сподели, че най-хубавата част от това да си чичо е, че е като подготовка и упражнение.\r\n\"Прекарваш време с тези младежи и имаш отговорности, което е приятно\", обяснява той. Приятелите на звездата казват, че той ще стане страхотен баща. \"Той е прекрасен с децата. Като магнит е за тях\", коментира дизайнера Джон Варватос, пишат от Cosmopolitan.\r\n                    \r\n                    \r\nНик Джонас скоро обяви годежа си с индийската актриса Приянка Чопра.\r\n\"Не съм сигурен точно кога ще се случи това, но трябва племенниците ми да имат братовчеди\", казва Ник.\r\nВижте още новини за звездите в ", "date": "2018.08.13", "title": "Ник Джонас призна: Готов съм за деца! "}
{"url": "https://www.dnes.bg/politika/2018/08/13/kakvo-e-bylgariia-za-caria-misiia-na-pokoleniiata.384856", "text": "В днешно време, когато светът е широко отворен за младите хора, решението дали да останат в България е не просто житейски избор, а истинска мисия на поколенията, казва пред \"Стандарт\" бившият премиер Симеон Сакскобургготски.\r\nСпоред него страната ни, повече от всякога, има нужда от енергията, знанията, талантите на своите младежи. \r\n\"През 2005 г., когато в Люксембург подписах Договора за присъединяване на България към Европейския съюз, казах, че посвещавам този акт на младите хора на Родината. Защото именно членството в ЕС им даде възможност да пътуват, да опознават други страни и култури, да получават знания в престижни европейски университети. Сега въпросът е как да направим така, че условията тук да са такива, че да ги привлекат да се връщат. А тези, които не са заминали, да не съжаляват. В този смисъл въпросът е не защо да остават в България, а какви възможности ще имат - както да развиват своите качества, така и да допринасят за просперитета на страната\", казва той. \r\r\n                    \r\n                    \"Много често политиците употребяват фразата, че младите хора са бъдещето на България. И това безспорно е така. Но, за да имат онова бъдеще, за което самите те мечтаят, трябва да се положат още много усилия от цялото общество.\r\nЖивотът в емиграция не е никак лесен. И не само, защото нашият народ мъдро го е казал: \"Камъкът си тежи на мястото\". Доказването в непозната среда, раздялата с близките и приятелите, въпреки многото съвременни средства за комуникация, е и емоционално, и професионално изпитание. Винаги е имало и ще има хора, които ще търсят щастието си далеч от Родината. И в това няма нищо лошо. Въпросът е нашите сънародници да не са тласкани към такова решение, заради липсата на перспектива тук. Убеден съм, че хората са голямото богатство на България. Затова те трябва да са във фокуса на всяка една политика, за да има прогрес и в икономиката, и в образованието, и в културата, и в спорта...\r\nЗатова вместо да си задаваме въпроса защо да оставаме в България, по-добре да видим как можем да допринесем да се развива. Резултатът зависи от всеки един гражданин, защото държавата не е нещо отделно от нас. Ние всички я правим такава, каквато е\", заключава Царя.\r\n ", "date": "2018.08.13", "title": "Какво е България за Царя? Мисия на поколенията!"}
{"url": "https://www.dnes.bg/obshtestvo/2018/08/13/chinovnicheska-bylgariia-tuk-ne-e-informaciia.384857", "text": "Забрана МВР да събира незаконно и ненужно лични данни при издаването на документи за самоличност предвижда модел за трансформация на административното обслужване, който предлага вицепремиерът Томислав Дончев.\r\nИзследване в 3700 пункта за предоставяне на услуги от чиновници установило, че има 1701 проблема, с които се осъществява чиновнически тормоз - излишни услуги и такси, редене на опашки, искане на ненужни документи, прекалено бавна работа и пр.\r\nЕдна от най-проблемните администрации е в МВР, където са установени прекалено много практики, които затрудняват обслужването, разказва пред \"\" експерт, участвал в изследването и подготовката на промените.\r\r\n                    \r\n                    Въпреки че не е предвидено в закона при издаване на лични документи, МВР изисква от гражданите да предоставят информация като имена и ЕГН на съпруга си и имена и дата на раждане на родителите. Реално тази информация е напълно ненужна, а освен това МВР може да си я набави по служебен път през националната система “Население”, пише в предложенията на Томислав Дончев. Заради това вътрешното министерство трябва да промени заявленията за издаване на лични документи, предвижда пакетът от мерки на вицепремиера.\r\nПодновяването на документи да не отнема повече от 7 дни за шофьорска книжка и повече от 3 дни за лична карта или паспорт, е друга от препоръките към вътрешното министерство. Така при повторно издаване на документи МВР няма да може да събира такса за бърза или експресна услуга, която е в пъти по-голяма от редовната.\r\nПри подновяване на шофьорска книжка заради сменена лична карта при граждански брак жените да не заплащат такса за книжката, е трета от препоръките към МВР.\r\nОсвен това вътрешното министерство трябва да направи възможно заявленията за издаване на шофьорска книжка да се подават във всяко поделение на \"Пътна полиция\" или чрез пощенски куриери, а не както е в момента само в поделението по адресна регистрация.\r\n\"Местата за подаване на заявленията са ограничени по постоянен адрес, без да има пречка да се подават във всяко звено, доколкото заявленията се разпечатват от единна система\", пише в мотивите към предложението за тази промяна.\r\nПочти всяка администрация в България може да облекчи гражданите, като въведе възможността заявяването на услугите ѝ да става устно или по пощата, става ясно още от предложенията на вицепремиера Дончев.\r\nОсвен това трябва да отпадне и изискването за предоставянето на номер на лична карта за ползването на почти всяка услуга в страната.\r\n174 удостоверителни услуги пък трябва да станат вътрешни. Това означава, че чиновниците от различните ведомства ще си предоставят информацията един на друг, а няма да карат искащите услуга граждани да разнасят документи на хартия от едно гише на друго.\r\nИздаването на съобщение за смърт, когато човек е починал в болница например, вече ще е вътрешна услуга. Това означава, че близките ще ходят само до съответната общинска администрация, за да получат смъртния акт. В момента те първо трябва да вземат съобщението за смърт на хартия, да го занесат до общината, а след това да се наредят за трети път на опашка, за да получат смъртния акт.\r\nВътрешна услуга става и издаването на бележка, че конкретен човек не се води на психиатричен отчет. Такава се изисква за редица неща - от записване в университет до получаване на разрешително за оръжие, и се издава от психодиспансер.\r\nСпоред хората на Дончев психиатричният отчет ще стане електронен, а чиновниците, на които им трябва тази информация, ще си я изтеглят служебно.\r\nОбщините също ще трябва да се откажат от редица незаконни режими и услуги, които са въвели. Сред тях са например издаване на разрешително за търговия с цигари и алкохол, каквото в момента издава Каварна. Или пък възможността общините да разрешават или не на фирмите да удължават работното си време.\r\nСофия пък ще трябва да се откаже да издава разрешение за извършване на таксиметрови превози, защото нямала законово основание за това.\r\n\r\nВъпреки че съществува от години и е задължителна, системата за обслужване на едно гише реално не работи, установила проверката на екипа на вицепремиера Томислав Дончев.\r\nКато пример е посочено отново МВР, където принципът на обслужването на едно гише формално е въведен. Гражданите обаче трябва на няколко пъти да се редят пред него, тъй като постоянно чиновниците им изискват плащането на такси, което става на друго гише.\r\nТова водело до загуба на реда, който е даден с номерче от системата за управление на опашките, и повторно редене на опашка, за да бъде обслужен човек.\r\n“При изтегляне на номер и стартиране на обслужването заявителят се изпраща на друго гише или да заплати такса. При продължаване на процеса по обслужване редът му е загубен, тъй като е дошъл ред на следващ номер”, е записано като констатация в предложенията на вицепремиера.\r\nОказало се и че гишетата, които обслужват граждани по време на обедните почивки, са недостатъчни. Обикновено тогава са най-големите опашки, тъй като хората могат да излязат от работа, за да посетят ведомствата.\r\nМинистерският съвет трябва да организира редовно проверки по администрациите на принципа \"таен клиент\", за да проследява изпълнението на правителствените решения за намаляване на административната тежест, препоръчва още Томислав Дончев.", "date": "2018.08.13", "title": "Чиновническа България: Тук не е информация!?"}
{"url": "https://www.dnes.bg/notifikacii/2018/08/13/djebchii-debnat-naokolo-kak-da-gi-poznaete.384728", "text": "Джебчийството процъфтява, особено когато наоколо има разсеяни хора, които не внимават в разчитането на знаците, подсказващи за наближаващото престъпление. \r\nАко човек е по-бдителен ще забележи, че се навъртат съмнителни персони или че се чуват нетипични звуци, които подсказват за престъпните намерения на някого.\r\n \r\n\r\n \r\n\r\n \r\nДжебчиите са много наблюдателни и следят за хора, които изваждат банкноти, теглят пари от банкомат или плащат в магазин или на сергия. В тези моменти човек е много уязвим, защото вниманието му е насочено главно към парите и операциите, които върши с тях. След като приберете портфейла си в чантата или джоба, той много скоро може да се озове в чужди ръце без да усетите.\r\n\r\n\r\n \r\nУличните крадци следят кой отваря чантата си, особено в градския транспорт. Така им е много по-лесно да установят къде точно държите портфейла си. Веднага щом затворите чантата те ще го вземат, докато сте се усетили. Веднъж видели портфейла, те могат да направят разрез в дъното на чантата или по страничната ѝ част, така че да не се налага да бъркат в нея или да отварят цип.\r\n\r\n\r\n \r\nДжебчии има във всички големи градове и туристически дестинации по света. Опитните крадци знаят, че туристите носят големи суми в себе си. Затова са апетитна плячка за тях. Ако биете на очи прекалено много, разглеждайки карта или изглеждайки видимо неориентирани, е много вероятно крадец да се представи за любезен помагач, който уж да ви ориентира. През това време или той, или партньорът му ще ви ограби. Бъдете бдителни.\r\n\r\n", "date": "2018.08.13", "title": "Джебчии дебнат наоколо: Как да ги познаете?"}
{"url": "https://www.dnes.bg/zvezdi/2018/08/13/mihail-belchev-na-72-syzdateliat-na-hitove.384661", "text": "\n\r\nНа днешният 13 август рожден ден празнува легендарният български поп певец, композитор, поет и режисьор Михаил Белчев. Роден през 1946 година в София, той бързо се превръща в един от най-обичаните певци в родната естрада.\n\r\nИзпява много вечни български песни, сред които \"Булевардът\", \"Младостта си отива\", \"Не остарявай любов\" и други. Автор е на текстовете на още много големи хитове, които се пеят от други изпълнители.\n\r\n\n\r\nЛюбовта му към музиката е още като дете, когато той започва да пее в хор „Бодра смяна“, а дебютът му като солист е песента \"Кати\" (1967). \r\n                    \r\n                    \r\nСтава популярен с \"Кой София с обич заля\", като печели златен медал за текст и изпълнение на IX световен фестивал на младежта и студентите в София, 1968. \n\r\nЗавършва IV курс на ВМГИ София и се дипломира със специалност „режисура“ и „телевизионна режисура“ в Драматическия факултет на Театрална академия \"Черкасов\" в Ленинград.\n\r\nЗа песните си получава първи награди от фестивала \"Златният Орфей\" през 1969, 1984, 1990, 1998 г. През 1996 година пък печели \"Златния Орфей\" за цялостно творчество.\n\r\nИма издадени осем книги със стихове.\n\r\nПолучава званието \"Заслужил артист\" през 1987 година.\n\r\n\"Почетен гражданин на София\" от 2004 година.\r\n", "date": "2018.08.13", "title": "Михаил Белчев на 72: Създателят на хитове"}
{"url": "https://www.dnes.bg/cars/2018/08/13/gyrciia-amnistira-bg-djigiti-vijte-za-koi-provineniia.384858", "text": "Гръцкото правителство обяви амнистия за транспортни нарушения, извършени през последния месец от гръцки и чужди граждани, в това число и от българи.\r\nС решение на вътрешния министър Панос Скурлетис започна връщане на конфискувани свидетелства за управление на моторни превозни средства, регистрационни табели и лицензи на превозни средства, за да се улесни пътуването на гражданите през празничния 15 август, когато е Голяма Богородица, официален почивен ден в страната.\r\nВсички български граждани, на които са конфискувани номера или талони на автомобили в Гърция през този период, могат да отидат и да си ги получат обратно лично или чрез упълномощено лице, пише \"Труд\".\r\r\n                    \r\n                    Решението се отнася за автомобили, с които е извършено нарушение включително до 9 август. Конкретно става дума за нарушения на член 34 от Гражданския процесуален кодекс (незаконно паркиране) и член 4, параграф 3 (платформа P-40, забрана за спиране и паркиране), за които регистрационните табели на превозното средство се отнемат за 20 дни в съответствие с клауза 8 103 от КОК (Правилник за движение по пътищата в Гърция).\r\nПрипомняме, че през идните дни трафикът към южната ни съседка ще продължи да бъде много интензивен.\r\nНовият закон за движение по пътищата в Гърция предвижда глоба от 1500 евро, ако пушите в автомобил, в който пътува дете.\r\nИзбягвайте ползването на антирадар по шосетата там, защото глобата за устройството достига до 2000 евро.\r\nПреминаването на червен светофар, употребата на алкохол или неправилно изпреварване, както и за агресивно поведение към полицай може да се стигне до отнемане на книжката.\r\nОграничението на скоростта по магистралите на съседите е 130 км/ч.\n\r\n ", "date": "2018.08.13", "title": "Гърция амнистира BG джигити. Вижте за кои провинения!"}
{"url": "https://www.dnes.bg/zvezdi/2018/08/13/i-nasha-nikoleta-e-vytre-v-harema-na-ronaldo.384859", "text": "Италианският сайт МСН включи Николета Лозанова в \"харема\" на португалския футболен ас Кристиано Роналдо.\r\nСпоред публикацията, озаглавена \"Всичките жени на Кристиано Роналдо\", в списъка на дамите, преминали на бегом или за по-дълго време през леглото на прочутия футболист, фигурират още 25 пищни красавици от девет страни.\r\nАко се вярва на сайта, секс-авантюрата на Николета с футболиста на \"Ювентус\", се била случила през 2016 г., но не била официално потвърдена от Кристиано и вероятно поради тази причина засега се води като \"мълва\".\r\nБърз поглед върху имената на нежните завоевания на Роналдо от началото на звездната му кариера през 2005 г. до днес показва, че освен с Валери Божинов и Ники Михайлов, той е \"баджанак\" и със самия Силвио Берлускони. Просто защото през 2009 г. футболистът се радва за кратко на пищните форми на неаполитанката Рафаела Фико, която долу-горе по същото време е била примадона на световно известните купони \"бунга бунга\" на четирикратния бивш премиер на Италия. Но игривата Рафаела е \"побаджаначила\" Роналдо и с цветнокожия му италиански колега Марио Балотели, на когото тя роди даже дъщеричка.\r\r\n                    \r\n                    Иначе, ако поиска, НиЛо може само да се гордее, че е \"кацала\" там, където са пребивавали и любимки на милиони мъже по света като Ким Кардашян, Парис Хилтън, Ирина Шейк, Натали Ринкън и т.н, пише \"Монитор\".\r\nОказва се обаче, че освен истински \"Дон Жуан\", Кристиано Роналдо може да бъде и доста верен креватен партньор, защото през продължилата цели пет години негова връзка – от 2010 до 2015 г. – с руския топ-модел Ирина Шейк, той почти не е изневерявал на страхотната секс-бомба. \r\nПрез периода царете на жълтата хроника в Испания и Португалия са \"засекли\" само 3 негови \"забежки\" съвсем за кратко пак по рускиня, по испанка и по португалка.\r\nРоналдо обаче се развихря неудържимо след раздялата си с Ирина, като вкарва за година в кревата си поне десетина знайни и знойни дами, сред които е \"класирана\" и нашенката. Спира се през 2017 г., когато започва връзката му с все още живеещата с него испанка Джорджина Родригес, която неотдавна го дари с дъщеря. \r\nЩо се отнася до нежните предпочитания на царя на топката, то като че ли той обича най-много италианките, следвани от испанките и рускините.\r\nПоследната клюка на Апенините пък е, че преди седмица в дискотека на Ибиса Роналдо бил забил пищната аржентинка Белен Родригес. Тя е много известна тв гърла между Алпите и Сицилия, като от години мокри сънищата на безброй италианци. Та Белен може пак да го \"сроди\" със Силвио Берлускони, както и с известния на Апенините балетист и тв водещ Стефано Ди Мартино, с пилота от надпреварите с мотоциклети Андреа Йаноне, с папарак №1 на Италия Фабрицио Корона и още куп местни ВИП-ове.", "date": "2018.08.13", "title": "И наша Николета е вътре, в харема на… Роналдо"}
{"url": "https://www.dnes.bg/index/2018/08/13/receptata-dnes-liubimoto-rizoto-na-mat-deimyn.384649", "text": "\r\n4 чаши зеленчуков бульон\r\n3 стръка аспержи, нарязани\r\n1 супена лъжица зехтин\r\n1 глава лук, нарязан\r\n1 чаша ориз арборио\r\n½ чаша бяло вино\r\n1 голяма щипка шафран\r\n1/8 чаша пресен магданоз, нарязан\r\nнастърган пармезан за поръсване\r\n \r\n\r\n \r\nЗагрейте разтворения бульон, докато кипне. В друг тиган бланширайте аспержите за 1-2 минути и ги оставете настрана.\r\n \r\nВ дълбок тиган на средна температура загрейте мазнината. В нея задушете лука, докато стане прозрачен. Добавете арбориото, виното и шафрана. Разбъркайте и оставете, докато течността се абсорбира. Добавете бульона, разбърквайте периодично, докато ризотото започне да става меко и кремообразно и цялата течност бъде абсорбирана.\r\n \r\nАранжирайте ризотото в подходяща купа за сервиране. Гарнирайте с аспержите встрани. Поръсете с пармезан и магданоз.\r\n\r\n", "date": "2018.08.13", "title": "Рецептата Dnes: Любимото ризото на Мат Деймън"}
{"url": "https://www.dnes.bg/temida/2018/08/13/ideia-obviniaemi-i-podsydimi-sys-spec-lichni-karti.384860", "text": "Правителството подготвя промени в действащото законодателство, за да намали случаите на отклоняване от правосъдието. \r\nВ Закона за българските лични документи ще има запис, според който на обвиняемите и подсъдими лица ще се отнема личната карта и ще се издава временна, която ще е абсолютно идентична на редовната им, но в нея ще е кодирана забрана за напускане на страната.\r\nТова съобщи зам. вътрешният министър Красимир Ципов в интервю за \"\".\r\n\"Предвиждаме издаването на временна карта за самоличност, която ще създаде условия да не се отклоняват от правосъдие лица с наложени мерки за процесуална принуда по смисъла на НПК. Такава ще се издава, когато срещу съответния гражданин има образувано наказателно производство и му е постановена забрана за напускане на страната. Тогава, когато е наложена от съд след влязла в сила присъда на първа или втора инстанция, се предвижда и отнемане на валидната лична карта. Но тъй като тези лица не са осъдени окончателно с лишаване от свобода, ще им бъде издавана временна карта за самоличност\", уточни Ципов.\r\r\n                    \r\n                    По този начин се очаква сериозно ограничаване на отклоняванията от правосъдие.\r\n ", "date": "2018.08.13", "title": "Идея: Обвиняеми и подсъдими със спец лични карти!? "}
{"url": "https://www.dnes.bg/akoshtete-vqrvaite/2018/08/13/chudo-nevijdano-mravka-mykne-diamant.384861", "text": "\r\nMравка се опита да задигне малък диамант от бижутерски магазин. Необичайната кражба е заснета в Италия, съобщи Ню Йорк Пост.\r\nМалкият крадец бил разкрит в последния момент – оставали му още няколко метра, за да се скрие със скъпия камък.\r\nСлед \"наглата кражба\" – управата на магазина била принудена да направи пълна ревизия и инвентаризация на бижутата си. ", "date": "2018.08.13", "title": "Чудо невиждано: Мравка мъкне… диамант!"}
{"url": "https://www.dnes.bg/world/2018/08/13/arestuvaha-myj-do-turskoto-posolstvo-v-amsterdam.384863", "text": "Мъж бе арестуван, след като е хвърлил в събота вечерта флакони за пръскане на боя и бутилки със запалителна течност по турското консулство в Амстердам, предизвиквайки малък пожар в градината му. Това съобщи Холандската радиопредавателна корпорация, цитирана от Ройтерс.\r\nНикой не е пострадал при инцидента, предава БТА.\r\nСпоред турския консул Толга Оркун извършителят е 34-годишен холандец. Холандската полиция не разкри националността на мъжа, нито възможния мотив, но потвърди, че арестът е бил извършен малко след инцидента.\r\nОркун каза, че мъжът е хвърлил три самоделни устройства. На кадри от охранителните камери се виждало как две от тях - спрейове с боя, залепени с тиксо за бутилки с \"коктейли Молотов\" - не се запалват. Третото - отново бутилка със запалителна течност - е предизвикало пожара в градината, обясни дипломатът.", "date": "2018.08.13", "title": "Арестуваха мъж до турското посолство в Амстердам"}
{"url": "https://www.dnes.bg/rusia/2018/08/13/kaspiiskite-bogatstva-pri-5-strani-kak-si-gi-podeliha.384862", "text": "Лидерите на петте страни, разположени около Каспийско море, подписаха в казахстанския град Актау конвенция, дефинираща правния статут на това стратегическо море, в което има значителни залежи на петрол и газ, предаде Ройтерс.\r\nДокументът беше парафиран от президентите на Русия, Казахстан, Иран, Азербайджан и Туркменистан. Така Каспийско море получава ясен статут, какъвто нямаше от разпадането на Съветския съюз.\r\nПреди церемонията по подписването домакинът, казахстанският президент Нурсултан Назарбаев, определи събитието като историческо. Руският държавен глава Владимир Путин каза, че и той, и колегите му смятат, че каспийската среща на върха е имала \"епохално значение\", и призова за по-голямо военно сътрудничество между каспийските страни.\r\r\n                    \r\n                    Путин подчерта, че Конвенцията за правния статут на Каспийско море утвърждава изключителното право и отговорност на държавите за съдбата на Каспийско море, като установява ясни правила за колективното му използване. \r\n\"Въз основа на консенсус и взаимно зачитане на интересите бе изработен съвременен и балансиран международен договор, който заменя съветско-иранските споразумения от 1921 и 1940 г.\", заяви руският президент, цитиран от ТАСС.\r\nИранският му колега Хасан Рохани посочи, че конвенцията не установява окончателните разделителни линии в морето и че преговорите по този въпрос трябва да продължат. \r\nКазахстанският лидер заяви, че в дейността си страните ще се придържат към основни принципи - превръщането на Каспийско море в зона на мир и добросъседство, използването му за мирни цели, зачитане на суверенитета и териториалната цялост, неприсъствие в морето на въоръжени сили, които не са на петте страни. \r\nНазарбаев отбеляза, че на срещата е постигнато съгласие по разделянето на акваторията на Каспийско море на зони с различен режим. Определихме териториални води от 15 морски мили, като външните им граници придобиват статут на държавни. \r\nКъм териториалните води се добавя риболовна зона от 10 мили, където всяка страна има изключителни търговски права. За да се запазят уникалните биологични ресурси, риболовът в цялата акватория ще се осъществява на принципа на съгласувани национални квоти, подчерта той.\r\nПодписването на конвенцията ще съдейства за успокояване на продължило с десетилетия напрежение в този богат на изкопаеми горива район - залежите от петрол в него се изчисляват на близо 50 милиарда барела, а от природен газ - на около 7,3 трлн. куб. м газ.", "date": "2018.08.13", "title": "Каспийските богатства при 5 страни. Как си ги поделиха?"}
{"url": "https://www.dnes.bg/za-da-se-razbirame/2018/08/13/liuboven-horoskop-za-13-19-avgust-2018-a.384726", "text": "Благодарение на Меркурий и Венера ще можем да постигнем повече мир с някого от миналото или настоящ партньор, което ще ни позволи да се движим напред. Друга възможност е, че ще сте готови да простите на някого и да му дадете втори шанс. Какво ви очаква според зодията вижте в любовния ни хороскоп. \r\n\r\n \r\nАко досега любовният ви живот е бил в пауза, през тези дни очаквайте раздвижване. Най-хубавото е, че нещата ще се развиват в желаната от вас посока. Меркурий ще заеме позиция във вашия сектор на романтиката и ще бъде в прекрасна позиция към Венера – планетата на любовта, която сега се намира във вашия партньорски сектор. Ако в близкото минало сте искали любовни взаимоотношения с определена личност, сега има шанс да се случат.\r\n \r\n\r\n \r\nИмахте ли разногласия с половинката? Сега ще имате възможността да ги изгладите и въпреки тези разговори да не са най-романтичните, не забравяйте, че връзката се нуждае от хармония, а това се постига с добра комуникация. В края на седмицата ще можете да се радвате на повече приятни моменти с любимия човек.\r\n \r\n\r\n \r\nЧудесна новина за вас, Близнаци! Вашата управляваща планета Меркурий, най-накрая ще окаже положително влияние върху любовния ви живот.  \r\n \r\nИмате романтични перспективи, благодарение на Венера, която се движи през вашия романтичен сектор. Проблемът е, че сякаш не знаете какво да правите с всичката тази енергия, вероятно защото имате повече от една опция. Тази седмица ще сортирате вашите ухажори.\r\n\r\n", "date": "2018.08.13", "title": "Любовен хороскоп за 13 – 19 август 2018-а"}
{"url": "https://www.dnes.bg/balkani/2018/08/13/hiliadi-v-bukuresht-za-treti-den-stiga-korupciia.384864", "text": "Демонстранти излязоха по улиците на Букурещ и други големи румънски градове вчера за трети пореден ден на протести срещу корупцията и с призиви към правителството да подаде оставка, съобщи ДПА.\n\r\nОколо 10 000 души се събраха пред централата на правителството в Букурещ, посочи румънската информационна агенция Аджерпрес.\n\n\n\r\nОрганизаторите на протести искат правителството да се оттегли от власт заради неотдавна приетите закони и други мерки, които според тях са прокарани в интерес на корумпирани политици.\n\r\nНяма данни за сблъсъци на вчерашните протести. Според някои информации е имало по-малко полицаи в сравнение с петък и събота.\r\n                    \r\n                    \r\nПротести имаше вчера още в Клуж-Напока, Сибиу и Яш.\n\r\nНай-малко 450 души се наложи да получат медицинска помощ заради травми, получени при сблъсъци между демонстрантите и полицията, пише БТА.\n\r\nПредвожданото от социалдемократите правителство на премиера Виорика Дънчила бе яростно разкритикувано за прокарването на закони, ограничаващи правомощията на Националната дирекция за борба с корупцията и за отстраняването на директорката й Лаура Кьовеши.", "date": "2018.08.13", "title": "Хиляди в Букурещ за трети ден: Стига корупция!"}
{"url": "https://www.dnes.bg/sofia/2018/08/13/sofiia-sutrin-remonti-stroiteli-trafik-nervi.384870", "text": "Нови ремонти затвориха от сутринта отсечки от ключови булеварди в София и предизвикаха тапи.\r\nОт днес започва реконструкцията на бул. \"Васил Левски\" от бул. \"Цар Освободител\" до паметника \"Васил Левски\".\r\nДо 23 август се забранява влизането на пътни превозни средства по източната половина от пътното платно.\r\nДвижението ще се извършва двупосочно в западната половина от пътното платно на булеварда.\r\nЗакрива се спирка СУ \"Св. Климент Охридски\" за тролейбусни линии № 1, 2, 4 и 11 на бул. \"Васил Левски\" в посока паметника на Левски.\n\r\nПроменя се маршрутът на тролейбусни линии № 1, 2 и 4 само в посока СУ \"Св. Климент Охридски\", както следва: от ул. \"Кракра\" надясно по бул. \"Янко Сакъзов\" и по бул. \"Васил Левски\" по маршрутите.\r\r\n                    \r\n                    Още през уикенда беше затворено едното платно от бул. \"България\" между бул. \"Гешов\" и бул. \"Гоце Делчев\" – в посока кв. \"Бояна\".\r\nДвижението се извършва двупосочно в другото платно, още през уикенда се образуваха тапи. От събота обаче е възстановено движението на трамвай №7 от НДК до кв. \"Борово\".\r\nОт началото на тази седмица започва и обновяване на булевард \"Арсеналски\", без да бъде спиран трафикът, но със стеснения на пътя.\r\nВъвежда се временна организация на движението в участъка от бул. \"Черни връх\" до бул. \"Петко Каравелов\".\r\nОт днес до полунощ на 5 септември се забранява влизането на пътни превозни средства, престоят и паркирането по крайна дясна пътна лента от южната страна от пътното платно на бул. \"Арсеналски\", в участъка от ул. \"Милевска планина\" до 60 метра преди кръстовището с бул. \"Черни връх\".\r\nОт днес до 3 септември 2018 г. се забранява влизането на пътни превозни средства по ул. \"Георги Раковски\" в участъка от ул. \"Хан Крум\" до ул. \"Ген. Гурко\" като се осигури преминаването на автомобили през кръстовище ул. \"Георги Раковски\" – ул. \"Стефан Караджа\".\r\nТова се налага заради обновяването на централната градска част – \"Зона 2\".\r\nЗакриват се местата за почасово платено паркиране и местата в режим на платено паркиране \"служебен абонамент\" за времето и местата, посочени по-горе.\r\nОт днес до 3 септември 2018 г. се променя маршрутът на тролейбусна линия №9 – в посока пл. \"Сточна гара\" – от тунела при Националния дворец на културата направо по бул. \"Васил Левски\" до пл. \"Сточна гара\" и обратно - по бул. \"Васил Левски\" до кино \"Одеон\" и по маршрута си до жк. \"Борово\".\r\nТролейбусите ще спират на всички съществуващи спирки по променения участък от маршрута.\r\nВсички основни ремонти трябва да приключат до 15 септември, когато се очаква и трафикът да се увеличи значително, подчерта пред камерата на  заместник-кметът по транспорта в София Евгени Крусев.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.08.13", "title": "София сутрин: Ремонти, строители, трафик... нерви"}
{"url": "https://www.dnes.bg/eu/2018/08/13/afganistanec-deportiran-pogreshka-se-vyrna-v-germaniia.384869", "text": "Афганистански бежанец, депортиран  погрешка от Германия, се върна вчера в страната, предаде ДПА.\n\r\nСлед като премина през паспортния контрол на берлинското летище \"Тегел\", 20-годишният мъж бе посрещнат от колега на адвоката си, съобщи говорител на федералната полиция.\n\r\nОчаква се той да бъде регистриран днес от властите на североизточната провинция Мекленбург-Предна Померания.\n\r\nНасибула С., както е назован според германските закони за личните данни, бе сред 69-имата души, депортирани в Афганистан с чартърен полет от Мюнхен в началото на юли. \n\r\nТой обаче не е трябвало да бъде включван в групата, тъй като все още е продължавала юридическа процедура пред административния съд в Грайфсвалд. Насибула С. е обжалвал отхвърлянето на молбата му за бежански статут в Германия и тепърва трябва да се яви пред съда, пише БТА.\r\n                    \r\n                    \r\nМинистърът на вътрешните работи Хорст Зеехофер през юли приветства депортацията, посочвайки \"Точно на 69-ия ми рожден ден 69 души са депортирани обратно в Афганистан. Това е много повече от обичайното досега\", припомня ДПА.\n\r\nЕдин от депортираните се обеси в Кабул, което навлече на Зеехофер критики заради забележката му.\n\r\nИнформация за случая на Насибула С. се появи две седмици след депортирането му. Федерална служба за миграцията и бежанците (БАМФ) призна, че е допуснала процедурна грешка. Според Зеехофер службата е идентифицирала погрешно мъжа. Германското външно министерство му осигури безопасно жилище близо до Кабул. Миналата седмица той бе отведен до пакистанската столица Исламабад, където получи виза за пътуването до Германия през Истанбул.\r\n ", "date": "2018.08.13", "title": "Афганистанец, депортиран погрешка, се върна в Германия"}
{"url": "https://www.dnes.bg/stranata/2018/08/13/priasno-mliako-stichashto-se-na-konci-kakvo-vsyshtnost-piem.384872", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМлечните продукти са традиционни за българската трапеза. В днешно време обаче не можем да сме сигурни какво точно съдържат те.\r\nВ клип, разпространен в социалните мрежи, се вижда как прясно мляко, което в срок на годност, се стича на конци, а според микробиологът Сергей Иванов, причината за това е проблем при пастьоризацията му или замърсяване в предприятието.\r\n\"Има биохимични маркери за проследяване на пастьоризацията и тези анализи би трябвало да се извършват постоянно от производителите и от контролните органи\", каза Иванов в студиото на \"България сутрин\".\r\nСпоред микробиолога дори млечният продукт да е обозначен с логото на Български държавен стандарт, това не е гаранция, защото у нас качеството зависи от добрата съвест на производителите.\r\r\n                    \r\n                    \"Когато производителите спазват технологията, това е една добра храна. Това включва контрол от фермата до търговеца и дали той правилно съхранява млечните продукти\", допълни Сергей Иванов.\r\nДиетологът д-р Людмила Емилова дори беше категорична, че млякото може да бъде заменено, защото у нас се търси евтина стока, което значи, че няма как стоката да е качествена и дори препоръча хора с опрeделени заболявания да избягват млякото.\r\n\"Казвам, че не трябва да ги консумират тези хора, чиито болести се влошават от тяхната консумация. Това най-често са сенна хрема, бронхиална астма, болки по ставите, екземи, обриви и т.н.\", обясни д-р Емилова пред .", "date": "2018.08.13", "title": "Прясно мляко, стичащо се на конци. Какво всъщност пием?!"}
{"url": "https://www.dnes.bg/usa/2018/08/13/malobroen-protest-na-beli-nacionalisti-vyv-vashington.384866", "text": "Няколко десетки националисти излязоха на по-малобройна от очакваното демонстрация във Вашингтон, съобщи ДПА.\n\r\nТова стана година след шествията в град Шарлотсвил, свикани под мотото \"Да обединим десницата\", където протестиращ срещу расизма човек бе убит от крайнодесен екстремист.\n\r\nНационалистите бяха ескортирани от стотици служители по сигурността по маршрута им, включително покрай Белия дом.\n\r\nХиляди излязоха пък на ляв контрапротест в американската столица. Те скандираха срещу президента Доналд Тръмп и издигнаха плакати с послания, че \"белите супремасисти\" са \"терористи\". Сред тях имаше и значителна група анархисти със скрити лица от групировката \"Антифа\".\r\n                    \r\n                    \r\nВластите държаха двете групи разделени и се готвеха със седмици да предотвратят избухването на насилие, пише БТА.\n\r\nНачалникът на полицията във Вашингтон Питър Нюшам съобщи, че само един човек е бил арестуван в хаотичния ден на протести и контрапротести, в центъра на който бе шествие на бели националисти пред Белия дом, предаде Асошиейтед прес.\n\r\nКметицата на столицата Мюриъл Баузър поздрави полицията за начина, по който се е справила с предизвикателството. Тя каза, че нейните служители успешно са защитили правото на хората свободно да изразяват мненията си и същевременно са опазили реда.\n\r\nИмаше няколко напрегнати моменти, в които полицията влезе в схватка с около 150 маскирани лица от лявата групировка \"Антифа\" и на практика се наложи да брани излезлите на протест двайсетина бели националисти от няколко хиляди гневни контрапротестиращи, отбеляза АП.\r\n ", "date": "2018.08.13", "title": "Малоброен протест на бели националисти във Вашингтон"}
{"url": "https://www.dnes.bg/video-prognoza/2018/08/13/poreden-slynchev-den-gradusite-stigat-33.384865", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПоредният слънчев ден за този месец, който връща с лихвите това, което не успяха да ни дадат юни и юли. Ще има малко облаци по южното ни Черноморие. Градусите ще бъдат между 29-33.\r\nТова е прогнозата за времето според синоптика наСимеон Матев.\r\n\"Отново ще има вълни по морето, но ще бъдат по-слаби от миналите дни. Това не означава, че може да си позволим да подценим водата. Припомняме, че ако попаднете в мъртво течение, то имате 2 изхода – или да плувате успоредно на брега, или да се оставите да ви завлече и след 150 метра ще спре. В никакъв случай не плувайте срещу мъртвото течение!\", подчерта климатологът.\r\nСедмицата ще протече слънчево и топло. Заоблачаванията ще бъдат кратки.\r\n ", "date": "2018.08.13", "title": "Пореден слънчев ден. Градусите стигат 33"}
{"url": "https://www.dnes.bg/cars/2018/08/13/novoto-letishte-v-berlin-zaraboti-kato-parking.384867", "text": "Безнадеждно закъснялото и често критикувано ново летище на германската столица, което първоначално трябваше да заработи през 2011 година, все пак влезе в експлоатация - като паркинг за хиляди непродадени коли на Фолксваген, предаде ДПА.\n\r\nГерманският автомобилостроител е наел около 8000 паркоместа на три паркинга на летището. Автовози вече са докарали няколкостотин коли, като се очакват още хиляди.\n\r\nФолксваген е принуден да намери временен подслон за колите, тъй като те още не са сертифицирани според нови тестове за горивна ефективност и емисии отработени газове.\n\r\nНовите тестове, наричани Световна хармонизирана тестова процедура за леки коли (WHLVTP), са изискване на ЕС. Макар много модели на Фолксваген да отговарят на изискванията, компанията все още не е получила одобрение за много други, пише БТА.\r\n                    \r\n                    \r\nЛетище \"Берлин Бранденбург\" в Шьонефелд в югоизточните покрайнини на Берлин вече често е обект на шеги. Планирането му започна през 1992 година, а строителството - през 2006 година. То трябваше да заработи през 2011 година, но лошото планиране, строителни дефекти и технически проблеми доведоха до редица отлагания, които изглеждат безкрайни. Сградите стоят празни сред новото строителство, а новият срок за откриване на летището е 2020 година.\r\n ", "date": "2018.08.13", "title": "Новото летище в Берлин заработи – като паркинг!?"}
{"url": "https://www.dnes.bg/sofia/2018/08/13/vijte-kyde-spirat-vodata-v-stolicata-na-14-avgust.384878", "text": "На 14 август 2018 г. (вторник), във връзка с подмяна на уличен водопровод на ул. „Даскал Стоян Попандреев“, кв. „Бояна“ , се налага спиране на водоподаването от 09:00 до 21:00 часа на клиентите на „Софийска вода”, живеещи в района на: Кв. „Бояна“ - ул. \"Радецки\" ул. \"Кумата\" ул. \"Севастократор Калоян\", ул. \"Скакавица\", ул. \"Герганица\", ул. \"Васил Чекеларов\", ул. \"Балканска война\", ул. \"Саша Попов\", ул. \"Панорамен път\", ул. \"Проф. Н. Державин\", ул. \"Елша\", ул. \"Явор\", ул. \"Горска теменуга\", ул. \"Калинка\", ул. \"Ак. Михаил Арнаудов\", ул. \"Витошки бор\", бул. \"Цар Борис III\", ул. \"Синята скала\", ул. \"Морени\", ул. \"Планинец\", ул. \"Прохлада\", ул. \"Маринковица\", бул. \"А. Пушкин\", ул. \"Симеон Радев\", ул. \"Габровница\", ул. \"Околовръстен път\", ул. \"Даскал Ст. Попандреев\", ул. \"Радецки\", ул. \"Синята скала\" от бул. \"Цар Борис III\" до ул. \"Ак. Михаил Арнаудов\", ул. \"Десислава\" от ул. \"Църковна \" до ул. \"Герганица\"\r\n                    \r\n                    \r\nкв. \"Княжево\" - ж. п. София - Перник, ул. \"Дъбрава\", ул. \"Дивна\" ул. \"Княжевска\", ул. \"Кореняците\", ул. \"Звездица\", ул. \"Войводина могила\", ул. \"Люлински път\", бул. \"Цар Борис III\",ул. \"Кавак\", ул. \"Войнягово\", ул. \"Петко войвода\"\n\r\nвилна зона \"Килийте\" - ул. \"Ак. Михаил Арнаудов\", ул.\"721\", ул. \"722\", ул. \"601\", ул. \"10-ти километър\", бул. \"Цар Борис III\" до бензиностанция OMV\n\r\nкв. \"Горна баня\" - зоната между улиците- Ж. П. линията София-Перник, ул. \"Ехо\", ул. \"Извора\", ул. \"Топло изворче\", ул. \"Вечерница\", бул. \"Никола Петков\", ул. \"Георги Богоровски\", ул. \"Планиница\", ул. \"Перуника\", ул. \"Лотос\", ул. \"Гръсниче\", ул. \"Урал\", ул. \"Градище\", ул. \"Синьото езеро\", ул. \"Дон\", ул. \"Подлозище\", местност \"Подлозище\", Ж. П. линията София Перник, ул. \"Валозите\".\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. \"Пушкин\" и ул. \"Резньовете\", ул. \"Буря\" и ул. \"Стефан Пешев\", ул. \"Урал\" пред църквата и ул. \"Проф. Иван Державин\" пред 4-то помощно у-ще.\n\r\nНа 14 август 2018 г. (вторник), във връзка с подмяна на уличен водопровод на ул. „Поручик Григорий Загорски“, жк. „Люлин“ 5, се налага спиране на водоподаването от 10:00 до 22:00 часа на клиентите на „Софийска вода”, живеещи в района на: Блокове с номера: 368, 369, 370, 371, 464, 502, 504, 505, 506, 507, 508, 509, 510, 511, 512, 513, 522, 523, 523П, 524, 525, 526, 527, 528, 529, 531, 532, 533, 541, 545, 546, 561, 562, 563, 564, 565 и бул. „Д-р Петър Дертлиев“ от ул. „Кап. Иван Златев“ до бул. „Добринова скала“,  ул. „Ицках Грациани“ от ул. „Филиповско шосе“ до бул. „Захари Стоянов“; ж.к. „Филиповци“ и  кв. „Филиповци“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: жк. „Люлин“ 5 на последната спирка на автобус №310 пред бл. 531 и кв. „Филиповци“ – на площада до паметника.\n\r\nНа 14 август 2018 г. (вторник), във връзка с монтаж на кран на ул. „Св. Петка“, вилна зона „Манастира“ с. Бистрица , се налага спиране на водоподаването от 09:00 до 16:00 часа на клиентите на „Софийска вода”, живеещи в района на: вилна зона „Косанин дол“, вилна зона „Беликата“, вилна зона „Батийница“, вилна зона „Бяла нива“, вилна зона „Градище“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: вилна зона „Косанин дол“ ул. „Забел“.\n\r\nНа 14 август 2018 г. (вторник), във връзка с реконструкция на уличен водопровод на ул. „Резбарска“, жк. „Хаджи Димитър“ , се налага спиране на водоподаването от 09:00 до 21:00 часа на клиентите на „Софийска вода”, живеещи в района на: ул. \"Макгахан\" ,ул.“Острово\", ул. \"Първа Българска армия\", ул. \"Резбарска\", ул. \"бул. Данаил Николаев\", ул.“Владайска река\" и ул. \"Медникарска\".\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Макгахан“ ъгъла с ул. „Уошбърн.\n\r\nНа 14 август 2018 г. (вторник), във връзка с подмяна на сградно водопроводно отклонение на ул. „Бесарабия“, кв. „Васил Левски“, се налага спиране на водоподаването от 09:00 до 16:00 часа на клиентите на „Софийска вода”, живеещи в района на: ул. „Витиня“, ул. „Рилска обител“, ул. „Стоян Попов“, бул. „Ботевградско шосе“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Бесарабия“ №12.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.08.13", "title": "Вижте къде спират водата в столицата на 14 август"}
{"url": "https://www.dnes.bg/stranata/2018/08/13/kraveferma-izgoria-pri-pojar-v-sozopolsko-selo.384876", "text": "Пожар изпепели кравеферма в созополското село Вършило, съобщават от Областната дирекция на МВР в Бургас.\r\nНа 11 август, около 19:10 ч., в Районно управление - Созопол е получено съобщение за пожар, възникнал в кравеферма, разположена в с. Вършило, собственост на 67-годишен мъж от селото. \r\nУстановено е, че изгоряла цялата ферма с площ около 100 кв.м. и строителен фургон, съхраняващ около 1 000 бали сено, шест тона зърно и фуражомелка. \r\nПричините за инцидента, както и стойността на нанесените щети са в процес на изясняване от служители на Районно управление – Созопол.", "date": "2018.08.13", "title": "Кравеферма изгоря при пожар в созополско село"}
{"url": "https://www.dnes.bg/stranata/2018/08/13/shans-za-jivot-da-pomognem-na-albena-da-otgleda-decata-si.384868", "text": "Това е Албена - мил човек и прекрасна майка на две малки момичета, но има нужда от помощта ни, за да се пребори с рака.\r\n\"Албена кърмеше малката ни дъщеря в началото на юни 2016 г., когато поради дискомфорт и тъпа болка отиде на лекар. - разказва нейният съпруг - Никой не очаква, че ще трябва да се бори с рак на млада възраст или докато отглежда малки деца\".\r\nАлбена не е пушила или употребявала спиртни напитки и със сигурност не очаква да получи страшната диагноза рак на дебелото черво с метастази в черния дроб.\r\nОт юни 2016 г. насам, Албена има над 45 химиотерапии, две отворени операции, лъчетерапии и други медицински процедури. За съжаление, въпреки това има прогресия на болестта ѝ.\r\r\n                    \r\n                    Онкологът на Албена я посъветвал да потърси нови лечения и терапии. За съжаление не всички иновативни подходи са достъпни и се практикуват в България.\r\nТя и съпругът й пишат до Университетската болница в Хайделберг и до Шарите в Берлин, но им отговорят, че не могат да предложат терапия на Албена.\r\nШанс за Албена е имунотерапията, която се практикува в Hallwang Clinic в Германия.\r\n\"За съжаление без Вашата помощ не бихме могли да си позволим огромната сума за лабораторни изследвания и продължителна имунотерапия, която е над 80 хиляди евро\", разказва още съпругът на Албена и допълва:\r\n\"Албена не мечтае за къщи, коли или други материални придобивки, а за шанс да гледа как растат дъщерите ни, как се учат, как създават приятелства, шанс да бъде до тях, докато се превръщат в млади хора. Помогнете ѝ да има . Моля Ви, дайте ни сили и средства да продължим борбата\".", "date": "2018.08.13", "title": "Шанс за живот: Да помогнем на Албена да отгледа децата си"}
{"url": "https://www.dnes.bg/politika/2018/08/13/gerb-kym-kraia-si-no-iska-li-bsp-vlastta.384875", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Управлението на Бойко Борисов и ГЕРБ е към своя край, но основната опозиционна сила БСП няма интерес да сваля властта. Това е мнението на геополитическия анализатор доц. Валентин Вацев.\n\r\n\"Те искат да участват, а не да я свалят. Въпросът не е, че не са готови - макар, че не са, а че не искат\", коментира той в студиото на \"България сутрин\".\n\n\n\r\nСпоред него въпреки постоянната война и взаимни нападки между президент и премиер, няма как държавният глава да бъде сочен за опозиция на управляващите, защото Румен Радев няма власт.\n\r\nАнализаторът е на мнение също, че дори от ГЕРБ усещат, че са към края на управлението си, защото геополитическият климат на Балканите се променя.\r\n                    \r\n                    \r\nДоц. Вацев коментира и случилото се с бургаския бизнесмен и общински съветник Бенчо Бенчев, който беше арестуван в Турция, заедно с Митьо Очите. По думите му това е един опит за реванш на ГЕРБ срещу БСП.\n\r\n\"Трябва да се реваншира за историята на Гинка от Пазарджик, срещу онази глупава история със суджуците и главно този ужасен скандал с Македония\", категоричен беше Вацев пред .\n\r\nСпоред него именно изявлението на Зоран Заев за Илинденско-Преображенското въстание е големият скандал, защото България направи всичко възможно да направи добро за тях, а те \"ни се изхрачиха в лицето“.\n\r\n\"Това е ужасен скандал и то не морален, а геополитически. Ние сега трябва да захлупим този скандал с нещастника Бенчев\", добави още доц. Валентин Вацев.\n\r\nПо думите му обаче подобно нещо няма да бутне правителството, а ще го бутне фактът, че такъв тип власт е изчерпана.\n\r\nЕкспертът беше категоричен, че ако Бойко Борисов иска да избегне това, трябва отново да стане представителен в очите на обществото, защото сега премиерът е по-скоро обект на подигравки, макар понякога да не са основателни.\n\r\n\"Заплахата за него е в елита му. Гадовете, които той вижда, не са на \"Позитано\", те са до него\", категоричен беше доц. Валентин Вацев.\r\n ", "date": "2018.08.13", "title": "ГЕРБ – към края си. Но иска ли БСП властта?"}
{"url": "https://www.dnes.bg/health/2018/08/13/kakvi-sa-polzite-ot-vtoro-mnenie-pri-onkologichno-zaboliavane.384715", "text": "Диагнозата рак е шокираща и звучи като присъда. Пациентите трудно преодоляват първичния шок и често се затварят в себе си и своите страхове. Притесненията им са свързани не само с успеха на предстоящата терапия, но и от неизвестността, липсата на информация за различните възможности за лечение.\r\nРешението за операция, лъчелечение или химиотерапия е трудно за всеки. Консултацията тип второ мнение в такава ситуация може да бъде изключително полезна и да сложи край на страха, както и да даде отговор на много въпроси. Проблем за някои пациенти се оказват съмненията да поискат подобно становище заради притеснението, че ще обидят лекуващия лекар и това може да доведе до криза в доверието помежду им. Практиката показва, че тези опасения са неоснователни, защото този лекар най-вероятно също консултира по такъв начин други пациенти.\r\r\n                    \r\n                    \"Второто мнение при онкологичните заболявания е общоприета практика и съществена част от лечението на рака по отношение на диагностиката и терапията\", смята един от водещите европейски онколози проф. Кристиян Манеголд, който е член на Международната асоциация за изследване на рака на белия дроб и професор към Интердисциплинарния онкологичен център в Хайделбергския университет. Според него подобни консултации са особено важни, защото молекулярната биология в сферата на раковите заболявания се развива много бързо и броят на специфичните терапевтични възможности постоянно се увеличава, като позволява все по-прецизно провеждане на индивидуална терапия.\r\nПрактиката показва, че ползата от второ мнение може да бъде дори и потвърждението, че избраният лечебен план е наистина най-добрият. То може да помогне за избора къде е най-добре да се започне или продължи лечението.През месец септември проф. Манеголд ще посети София и ще консултира пациенти, заедно с водещия наш онколог д-р Росица Кръстева. Тя е началник на отделението по Медицинска онкология в МБАЛ \"Уни Хоспитал\", Панагюрище. Членува в Европейското дружество по медицинска онкология, Европейската общност по лъчелечение, има редица участия в международни конгреси. Д-р Кръстева е специализирала в университетските болници в Торино, Базел, Атина и Мюнхен.\r\n\"При консултациите, които провеждаме, предварително молим за документацията на заболяването и лечението на пациента, за да се запознаваме с тях\", пояснява д-р Кръстева. \"Изискваме предварително от пациентите документи за хистологията, образните изследвания, проведеното лечение, като това ни дава възможност да направим допълнителни изследвания, ако се налага, или да изясним нещо, което е неясно. Така на срещата с пациента ние даваме отговори на въпросите му свързани с диагнозата, прогнозата и лечението му. В края на тази законова и регламентирана консултация пациентът получава в писмен вид становище за лечението за конкретния случай\", допълва д-р Кръстева.\r\nКонсултациите с проф. Кристиян Манеголд и д-р Росица Кръстева ще се проведат на 4 септември 2018 от 14,30 до 18,00 часа и на 5 септември 2018 от 9,30 до 14,00 часа, в Медицински център \"Медик 1\", гр. София, жилищна група \"Южен парк\", бл. 124.\r\nЗа предварително записване на час позвънете на телефон 0889 40 72 25 или пишете на onco@medicone.bg\r\n ", "date": "2018.08.13", "title": "Какви са ползите от второ мнение при онкологично заболяване?"}
{"url": "https://www.dnes.bg/kino/2018/08/13/elba-idris-elba-toi-li-shte-e-pyrviiat-tymnokoj-bond.384874", "text": "Актьорът Идрис Елба, за когото се заговори, че ще се превъплъти в ролята на Джеймс Бонд, подхрани тези слухове в Тwitter, предаде Франс прес.\r\nВ туит той намигна на легендарния агент 007 на Нейно Величество: \"Името ми е Елба. Идрис Елба\", написа актьорът, заимствайки култовата реплика на Бонд, предава БТА.\r\nБританският екранен любимец, чиито баща е от Сиера Леоне, а майка му от Гана, често се споменава с едно бъдещо чернокожо превъплъщение на култовия агент.\r\nПрез 2015 година един от Бонд-актьорите, Пиърс Броснан, пръв спомена, че ролята трябва да бъде поверена и на някой известен чернокож актьор. \r\n\"Идрис Елба разполага с всичко необходимо, довери Броснан. - Той има невероятна физика, чар и присъствие!\"", "date": "2018.08.13", "title": "Елба. Идрис Елба... Той ли ще е първият тъмнокож Бонд?"}
{"url": "https://www.dnes.bg/balkani/2018/08/13/rumyncite-se-pribirat-za-protest-a-bylgarite-za-da-otidat-na-zybolekar.384873", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРумъния отново е на улицата с искане за сваляне на правителството на Виорика Дънчила. Събрали сили и енергията на работещите зад граница - хиляди румънци отново изпълниха площадите на Букурещ, Клуж, Сибиу, Тимишиора и Констанца с настояване за оставка на лявоцентристкото правителство и подновяване на борбата с корупцията.\r\nКой ще надделее в тежката битка: Човекът, свалил двама премиери и премахнал неудобен главен прокурор, или народът, настояващ за върховенство на закона?\n\n\n\r\n\"Румънците са свободни граждани. Десетки хиляди румънци се връщат от чужбина, за да ударят по масата и да сложат край на корупцията. А нашите съграждани се прибират в България, за да отидат на зъболекар или на море. Затова у нас корупцията процъфтява, а в Румъния се борят. Румъния се бори сама със себе си\", отбеляза адвокат Николай Хаджигенов.\r\r\n                    \r\n                    В студиото на \"България сутрин\" журналистът Анатолий Стайков уточни, че сегашните събития в Румъния са естествен завършек на дългогодишни процеси.\r\n\"На Балканите имаме не особено приятното качество да предизвикваме невероятни и невиждани ситуации, особено в ЕС. Властта вече е осъзнала, че хората няма да се откажат. Каквото и да направят управляващите, румънците ще излязат отново да протестират. В Полша се случва същото, но Брюксел им скръцна със зъби, а в Румъния изобщо не се обаждат. Рано или късно това ще се разбере. Румънците са свикнали сами да си създават бъдещето\", подчерта той.\r\nПред  Хаджигенов направи паралел между България и северната ни съседка, който може да бъде обобщен най-просто с: Нямаме нищо общо!\r\n\"Румъния има гражданско общество. У нас не. Разстрелването на Чаушеску по телевизията беше варварски акт, но нужен. Очаквам в нас да се случи нещо смислено. Ние се целим в глупости. У нас няма правосъдие. Няма сравнение между нас и Румъния\", категоричен бе той.\r\nВ темата се включи и Юлия Баховски от Букурещ, която е очевидец на протестите.\r\n\"Нямаше напрежение вчера, всичко беше тихо и мирно. В петък се получиха големи инциденти, тъй като румънската власт е уплашена от обществото. Имаше агитки, които предизвикаха напрежение. Но за тях се твърдеше, че са повикани именно от властта. За съжаление, засега румънските власти не показват по никакъв начин, че ще отстъпят\", каза тя.", "date": "2018.08.13", "title": "Румънците се прибират за протест. А българите – за да отидат на зъболекар!"}
{"url": "https://www.dnes.bg/obshtestvo/2018/08/13/s-evtino-sirene-iziadohme-hiliadi-tonove-palmovo-maslo-za-godina.384877", "text": "Хиляди тонове палмова мазнина са изяли българите през последната година под формата на евтино сирене.\r\nПотребителите у нас купуват все повече продукти с палмово масло. За 2017 година у нас са изконсумирани 12 000 тона палмова мазнина, съобщи Иван Грънчаров от УС на Асоциацията на млекопреработвателите.\r\nЕкспертът обясни, че проблемът у нас е, че растителните мазнини се влагат в кашкавала и сиренето в големи количества. Той призова българите да осъзнаят вредата от тези мазнини – те се наслагват в тялото и трудно се преработват от организма.\n\n\n\r\nГрънчаров напомни, че в България има влязла в сила наредба, с която се забранява производството на имитиращи продукти и влагането на палмово масло в млечните продукти в мандрите. \r\r\n                    \r\n                    \"Надявам се това да промени баланса при продажбата на имитиращи и истински продукти. В много страни са забранили използването на растителни мазнини\", каза Грънчаров пред БТА.\r\nТой е категоричен, че в България имаме възможност да се храним с качествени продукти, но повечето хора не го правят. Основното оправдание е липсата на пари. \r\n\"Аз съм сметнал, че средногодишно разликата е 50 стотинки на ден\", обясни Грънчаров.\r\nТой съобщи, че цената остава основният фактор, който може да ориентира потребителите дали сиренето е качествено или не. \r\n\"Обикновеният потребител трудно може да направи разлика по визия дали един продукт е истински или имитиращ. Сиренето, което е истинско, дори във вода няма да се размие, а ще си остане пак здрав продукт\", обясни експертът.\r\nСпоред него реалната цена на сиренето започва минимум от 5,50 лева, а ако искаме да ядем истински качествено сирене, то трябва да е поне 9 лева. \r\n\"В България има качествени продукти от качествено мляко. Млякото през последните 5-6 години се различава от това преди десетилетия. Фермите са на ниво. Ако има желание, българинът яде качествени продукти\", каза още Грънчаров.\r\nТой обясни, че цените на млечните продукти зависят от млякото, а то зависи от цената на млякото в Европа.\r\n\"Основният проблем в бранша са имитиращите продукти или палмовата мазнина. Има недостиг на българска суровина. Цените на българските фермери се вдигат благодарение на фермерите от Европа. Цената, която влиза като внос, е малко по-висока от цената на българското мляко. Внасяме не повече от 20% от млякото\", обясни още Иван Грънчаров.\r\nВ България има над 260 млекопреработвателни предприятия, като от тях 30-40 фирми използват растителна мазнина, каза експертът.", "date": "2018.08.13", "title": "С евтино сирене: Изядохме хиляди тонове палмово масло за година! "}
{"url": "https://www.dnes.bg/eu/2018/08/13/v-bsp-sa-za-razstrel-ninova-vs-djambazki-pred-briuksel.384899", "text": "Лидерката на БСП Корнелия Нинова изпрати писмо до председателя на Европейския парламент Антонио Таяни, възмутена от изказване на евродепутата Ангел Джамбазки.\r\nПреди дни Джамбазки, който е и зам.-шеф на управляващата ВМРО, каза, че всички в БСП са за разстрел, защото заради тях има македонска нация. Думите му бяха в отговор на критиките на Нинова за липсата на реакция у нас на изказването на Зоран Заев, че Илинденското въстание е македонско.\r\nВ писмото си до Таяни, изпратено днес, Нинова прави аналог с мрачните времена на Хитлер в Европа и призовава шефа на евродепутатите да се разграничи от Джамбазки. \n\n\r\nЧервената лидерка се възмущава, че Джамбазки отрича правото на най-голямата опозиционна партия в България да коментира важни национални въпроси. Според нея това не е изолиран случай и има тенденция за засилване на езика на омразата от националисти и крайнодесни политически лидери.\r\r\n                    \r\n                    \"Трябва да отбележа, че в годините на прехода след 1989 г., в условия на най-тежка политическа конфронтация, никога народни представители и политически фигури не са си позволявали подобни крайности, призовавайки към физическо унищожение на политически опоненти\", пише в писмото си Нинова.\r\nТя допълва, че още по-недопустимото в случая е, че се вменява колективна вина.\r\n\"Посоченият за унищожение враг са всички български социалисти - това не просто напомня, а трасира пътя към връщането на най-мрачните времена на доминираната от нацистите на Хитлер Европа\", се казва още в писмото на лидерката на социалистите.\r\nТя пише на Таяни, че когато подобни закани излизат от устата на член на Европейския парламент е негово задължение да се разграничи и да предприеме възможните мерки. Нинова напомня, че Европейският парламент е символ на обединена, мирна и демократична Европа, а с поведението си Джамбазки поставял върху него \"кафяво петно\".\r\nЛидерката на БСП напомня и че никой от ръководството на ВМРО, нито премиерът, не се е разграничил от думите на евродепутата.\r\n\"Знаем, че политическият дебат понякога е остър и агресивен между различни по своята идеология партии, но когато езикът на омразата завладява този дебат, наша обща отговорност е да използваме всички възможности да го пресичаме\", завършва писмото си Нинова.", "date": "2018.08.13", "title": "В БСП са за разстрел? Нинова vs. Джамбазки пред Брюксел!"}
{"url": "https://www.dnes.bg/health/2018/08/13/vinagi-izmivaite-tezi-hrani-predi-konsumaciia.384727", "text": " Какво е първото нещо, което правите, когато се приберете от магазина с всички покупки? Миете ръцете си и прибирате покупките в шкафовете и хладилника. Прибирането на някои продукти на местата за съхранение без да са измити крие риск от заразяване с различни бактерии и патогени.\r\n \r\nОпределени храни и опаковани продукти се нуждаят от специално щателно измиване преди консумация с цел да се намали рискът от заразяване.\r\n \r\nПреди време ви запознахме с храните и продуктите, които не е задължително да измивате въпреки погрешните схващания, че е необходимо. \r\n \r\nСега ще ви запознаем с храните, които абсолютно задължително трябва да миете още щом ги внесете в дома си.\r\n\r\n\r\n ", "date": "2018.08.13", "title": "Винаги измивайте тези храни преди консумация"}
{"url": "https://www.dnes.bg/dnes-te-kazaha/2018/08/13/13-08-2013.384913", "text": "Десетки хиляди румънци се връщат от чужбина, за да ударят по масата и да сложат край на корупцията. А нашите съграждани се прибират в България, за да отидат на зъболекар или на море. Затова у нас корупцията процъфтява, а в Румъния се борят. Адвокат Николай Хаджигенов за протестите в Румъния", "date": "2018.08.13", "title": "13.08.2013"}
{"url": "https://www.dnes.bg/obshtestvo/2018/08/13/da-si-kupish-dom-kakvo-se-tyrsi-v-golemite-gradove-i-v-selata.384902", "text": "Устойчивият пазар на имоти в момента се движи основно от български купувачи. Техните предпочитания все още са насочени предимно към големите градове и в по-голяма степен към централните райони. Какъв е профилът на купувача в София, Пловдив, Шумен и в селата според експерти в бранша вижте в анкетата на  от тази седмица.\n\r\nЕлена Николаева – Инвестиционно-строителна борса\n\r\nПазарът на селски имоти на фона на оживлението в големите градове продължава да бъде със слаба динамика, с нарастващо предлагане и свиващо се търсене. Част от причините са свързани със запазващата се тенденция на миграция на населението от малките населени места към големите градове и към чужбина. Сделки се правят главно със селски имоти, които са разположени на петдесетина километра от столицата и големите градове, за да може, ако хората са работещи да пътуват до града, а ако са пенсионери  да живеят близо до семейството си. Селските къщи са предпочитан тип имот за отдих през почивните дни или дори за постоянно живеене, когато са в близост до големия град. Ориентацията на купувачите е основно към екологично чистите и лесно достъпни райони в близост до големите градове, до известните курорти и до населените места с минерални извори. Интресът на чужденците към българските селки имоти е в пъти по-малък в сравнение с търсенето  преди десет години. Забелязва се засилване на търсенето от страна на български емигранти, които може да  разделим на такива, които по носталгични причини искат да си купят имот по родните си места. Другата група са, тези които искат да се върнат и да се установят за постоянно живеене в българската провинция. Първата група са основно хора в трудоспособна възраст, а втората са основно пенсионери. Един много разпространен проблем с имотите в провинцията е, че почти навсякъде има неизрядни документи с много собственици и по тази причина много колеги избягват да работят с евтини селки имоти. За „Инвестиционно строителна борса“ това не е проблем, тъй като фирмата предлага услуги и като строителен надзор. Друг проблем с предлаганите на пазара имоти в провинцията е тяхното качество. Много от тях са в много лошо състояние и се нуждаят от основен ремонт или напълно разрушаване и построяване на нов имот. Много често сумата на ремонта, който трябва да направи новия собственик, надвишава покупната цена на имота. Предлагането на качествени имоти е сравнително по-малко, а за тях има търсене. Може да се каже, че като цяло цените на тези имоти не са надценени. Малко са покупките на селки имоти с цел бизнес – за развитие на селски туризъм и/или еко земеделие. Друг вид инвестиция е покупката на ваканционен имот в селските райони. Хората, които са решили жилищните си проблеми мислят за инвестиция в селата на гръцкото море.  Ваканционните имоти в гръцките села като цяло са по-качествени и някои са на цени по-изгодни в сравнение с подобен клас имоти в България. Но и покупката на имоти в Гърция е добре да бъде направена чрез агенция, която има натрупан повече практически опит в този бизнес.\r\nВъпреки че определянето на профила на купувача във един огромен и динамичен пазар е почти невъзможно, можем да разделим купувачите на два основни типа -  хора, които купуват жилище за задоволяване на личните си потребности и купувачи, които купуват имоти с инвестиционна цел, най-вече за отдаване под наем по един или друг начин. Двата типа купувачи имат ясно изразени различия в изискванията си към недвижимия имот, както към вида на имота, така и към местоположението му.  Инвеститорите в по-голямата си част търсят сравнително малки жилища, основно тип дневна с кухненски бокс плюс една спалня, на комуникативно място с бърз достъп до основни транспортни коридори – метро, автогара, аерогара, железопътна гара  или близост до основни потребители на наемни услуги като големи университети, бизнес паркове и т.н. Този тип купувачи се характеризира с това, че не се набляга на определени райони на  София, а се търси комбинация от ниски продажни цени с близост на изброените по-горе свойства. Вторият основен тип купувачи са хората търсещи имот за лични нужди. Най-често срещаното търсене на този тип клиенти е имот с поне две спални, по възможност ново строителство, в повечето случаи наличието на гараж е важно предимство. Тези клиенти се ориентират основно към южните и югоизточните райони на града – Манастирски Ливади, Витоша, Младост, Кръстова Вада. Като цена на имота, обикновено този тип търсения варират в рамките на 80 до 120 000 евро.\r\nВ момента много млади семейства в Пловдив предпочитат да закупят собствено жилище, като за тази цел ползват ипотечни кредити, вместо да живеят в жилища под наем, тъй като кредитът има своята възвращаемост в дългосрочен план. Българите, работещи и живеещи в чужбина, купуват имоти в Пловдив с цел инвестиция на средства и отдаването им под наем. Относно предпочитаните райони - темата е много обширна.При покупката на имот с цел инвестиция, предпочитаните райони са централната градска част, в близост до университети, училища и големи предприятия. Хората, които купуват имот за живеене, предпочитат локация към периферията на града, с по- малко трафик, важно за тях е удобното паркиране, детски заведения в близост, паркове за отдих и големи химермаркети. Имотите по периферията и извън града стават все по-предпочитани, като профила на купувача е разнороден. Интерес имат, както семейства за целогодишно живеене - търсещи къща с всички удобства, както и такива, които да ги ползват в почивните дни - вилен тип. Привличат ги със спокойствието си и близостта до голям град.\r\n                    \r\n                    \r\nПрез последните две години профилът на купувача в Шумен и региона се промени и разнообрази. Много от българите в чужбина започнаха да се връщат в родните си градове и съответно със събрани средства да закупуват жилище. Винаги най-предпочитаните райони са централните, но има и немалко купувачи, които предпочитат в точно определен периферен район, защото са израснали там или за да са по-близо до свои роднини и приятели. Прави ни впечатление, че все повече млади хора купуват жилища в региона, които са на стойност над средната за пазара. Това е един от знаците, че има възможности за развитие в по-малките градове и хората намират мотивация да живеят в тях. Тенденцията с изселването от Шумен към по-големите градове, което беше характерно в последните 10 години, драстично е намаляла.\r\n ", "date": "2018.08.13", "title": "Да си купиш дом: Какво се търси в големите градове и в селата?"}
{"url": "https://www.dnes.bg/tenis/2018/08/13/grigor-se-kontuzi-na-trenirovka-shte-igrae-li-v-sinsinati.384915", "text": "Контузия по време на тренировка стресна щаба на Григор Димитров, алармираха негови фенови в Instagram.\r\nГришо контузи глезена си, като падна на земята, а на снимката се вижда как от екипа му оказват помощ на първата ни ракета. \r\nНа този етап не е ясно колко сериозна е контузията и дали той ще може да защитава титлата си от миналата година в Синсинати. \r\nГригор е поставен под №2 и по програма трябва да започне участието си от втория кръг срещу победителя от мача между Миша Зверев или Дамир Джумхур.\r\nВ момента Димитров е №5 в света, но има доста точки за защитаване от турнира (1000) и евентуалното му неучастие ще доведе до загубване на позиции в световната ранглиста.", "date": "2018.08.13", "title": "Григор се контузи на тренировка, ще играе ли в Синсинати?"}
{"url": "https://www.dnes.bg/notifikacii/2018/08/13/gavra-italianec-zalia-s-benzin-bylgarka-i-ia-podpali.384908", "text": "Сицилианец на 57 г. заля с бензин бившата си българска приятелка на 49 г. и сегашния й мъж, и след това ги запали със запалка, съобщиха италианските медии, цитирани от \"\". \r\nРевнивецът направил това след бурна кавга с двойката в Джардини Наксос, до Месина.\r\nФортунато Джузепе Таормина се срещнал с бившата си жена, но тя дошла на срещата с настоящия си мъж, с когото живеела на семейни начала. И той като нападателя бил на 57 г. и от същото селище Маскали.\r\nВеднага след подпалването на двойката нападателят се втурнал да бяга. Карабинери от местния участък пристигнали веднага на местопрестъплението. \r\nБългарката била транспортирана първоначално в Катания, но като се имат предвид сериозните й поражения, била преместена след това в Центъра за тежки изгаряния на Палермо. Българката е с 50% изгаряния, докато приятелят й – с 30%. \r\nНападателят е арестуван по обвинение за опит за убийство.", "date": "2018.08.13", "title": "Гавра! Италианец заля с бензин българка и я подпали"}
{"url": "https://www.dnes.bg/stranata/2018/08/13/mercedes-na-gryk-v-nesebyr-s-dve-kirki-v-stykloto.384910", "text": "Скъп автомобил бе надупчен с кирки в Стария Несебър. Мерцедесът е собственост на грък, който живее постоянно в България заедно със своята съпруга. Семейството живее в Пловдив, но отива на лятна почивка в Несебър. \r\nЛуксозният автомобил е бил оставен на паркинг в Стария град. Пробито е предното панорамно стъкло. Сигналът до Районното управление е подаден на 10 август, уточняват ог ОДМВР Бургас.\r\nПричините за инцидента все още се изясняват. Разследващите смятат, че става въпрос за спор за паркомясто. Проверяват се и бизнесът и личните контакти на гръка, чиято кола е \"атакувана\" с кирки, пишат от . \r\r\n                    \r\n                    Това не е първият такъв случай. Сплашването с кирки бе доста популярно преди години, наред с палежите на автомобили. \r\nПървият, станал жертва на подобен набез е вече покойният покровител на жилищната мафия Здравко Донев-Капона. Тогава \"Ауди\"-то на мъжа бе надупчено със седем кирки на централна улица в Бургас. \r\nНяколко години по-късно полицията арестува няколко криминално проявени лица, разследвани за наказателните акции с кирки. След тяхното задържане през последните няколко години престъпления от този тип не се случват. \r\n ", "date": "2018.08.13", "title": "Мерцедес на грък в Несебър – с две кирки в стъклото!"}
{"url": "https://www.dnes.bg/muzika/2018/08/13/da-ne-spim-pyrvata-pesen-na-ioana-dimitrova.384916", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Да не спим\" е първата песен на младата певица Йоана. Текстът е на Любо Киров, а за създаването ѝ има и румънска следа в лицето на продуцента Monoir. \n\r\nЙоана Димитрова беше категорична, че е много щастлива от дебюта си на музикалната сцена и акцентира, че е различно за нея да представя собствената си песен.\n\r\n\"За два дни отидох в Румъния, направихме песента и стана много добре. Там я записахме, само че на английски\", каза изпълнителката в студиото на \"България сутрин\".\n\r\nЙоана разказа още, че учи поп и джаз пеене, а преди това се е занимавал с онлайн търговия, но е спряла с това свое занимание, за да се отдаде напълно на музиката.\r\n                    \r\n                    \r\n\"Сега съм изцяло фокусирана върху музиката. Гледам напълно да се отдам на нея, да се уча на различни неща. Решила съм да се уча и как се прави музика, надявам се да се получи, защото е страшно трудно и отнема много време\", разказа още изпълнителката пред .\n\r\nЙоана допълни, че се стреми да дава пример на младата аудитория, която я гледа.\n\r\n ", "date": "2018.08.13", "title": "\"Да не спим\" - първата песен на Йоана Димитрова"}
{"url": "https://www.dnes.bg/science/2018/08/13/s-0-6-raste-temperaturata-na-adriatichesko-more-godishno.384907", "text": "Институтът за морска биология в черногорския град Котор е установил, че температурата на водата в Адриатическо море се покачва с 0,6 градуса по Целзий всяка година, предаде агенция СРНА, цитирана от БТА.\r\nСпоред института повишаването на температурите е благоприятно за развитието на инвазивни растителни и животински видове, преди всичко риби и раци и други морски организми, които влияят негативно на морската екосистема.\r\nНовите, по-устойчиви животински видове изтласкват местните и по този начин нанасят вреда на рибарството, посочва институтът.", "date": "2018.08.13", "title": "С 0,6° расте температурата на Адриатическо море годишно"}
{"url": "https://www.dnes.bg/temida/2018/08/13/jivotyt-na-benchev-skypi-koli-hubavi-jeni-slaninka-s-chesyn.384909", "text": "Крупен бизнесмен, който се занимава с производство и продажба на зърно, уважаван зам.-шеф на общинския съвет, известен бургазлия - само за една нощ имиджът на Бенчо Бенчев се врътна на 180 градуса и сега е най-вече ятакът на Димитър Желязков - Митьо Очите.\n\n\n\n\n\n\n\r\nАрестът му в Истанбул заедно с несебърския бос Димитър Желязков и разкритието, че точно Бенчев го превозил през граница към Турция, когато вече е издирван с червена бюлетина на Интерпол, буквално взриви обществото.\r\nНастана смут и в редиците на БСП, в чиято листа макар и от гражданската квота Бенчев влиза в общинския съвет на Бургас вече втори мандат.\r\r\n                    \r\n                    Самият Бенчев никога не е криел нито познанството си с Митьо Очите, нито съдружието си в охранителната фирма \"Аркус сигурност\", нито завидното си благосъстояние.\r\nНегова е и репликата: \"Работя, за да печеля, и печеля, за да харча!\"\r\nЗърненият бос не крие и страстта си към скъпите коли и хубавите жени, говори се дори, че е бил близък приятел на фолкпевицата Ивана.\r\nЗа жените признава, че е вече на възраст, но виж за \"Ролс-ройс\"-а си се умилява: \"Уникална кола, от класа на \"Бентли\"-то е (друга от колите в автопарка му - б.а.), но по-тежкарска, за по-зрели хора. Не напразно казват, че трябва да си поне на 60, за да се возиш в \"Ролс-ройс\".\r\nБенчев се появява с новото си бижу на общоградското тържество за 6 септември 2017 г. Тогава прелетяха първите искри между него и лидерката на БСП Корнелия Нинова. Тя определи постъпката на общинския съветник като неморална.\r\n\"Трябва ли да си купя \"Москвич\", с който да ходя на сесиите на общинския съвет и на официалните празници, за да изглеждам по-морален?\", попита Бенчев в задочен спор с Нинова.\r\nТой намекна пред \"\", че е дал на БСП повече, отколкото струва \"Ролс-ройс\"-а му.Тогава никой не коментира думите му за щедро спонсорство на предизборни кампани, но след ареста в истанбулски хотел въпросът за черните каси в партиите влезе в дневния ред.\r\nСлед Истанбул Бенчев бе разочарован, защото червените в общинския съвет побързаха да се отрекат от него.\r\nЗа себе си обича да казва, че е земен човек, от народа: \"Аз не съм г-н Бенчев, а Бенчо от село Крумово градище. Обичам да похапвам сланина с чесън и да играя карти с приятели на село\".\r\nСъчетава бизнеса с политиката. Действа с размах - върти близо 20 фирми с разнородна дейност. Започва с износ на зърно, а мълвата носи, че става милионер точно за една нощ - изнасяйки кораб със зърно в подходящия момент. После разширява бизнеса си, започва да изкупува земеделска земя и се превръща в един от най-крупните земеделски стопани в региона със собствена база в Крумово градище.\r\nПървата му фирма \"Бенмар\" е в зърнения бизнес още от 1990 г., по-късно Бенчев става и лицензиран производител на семена. Един от съдружниците му в земеделския бизнес е бившият депутат от ДПС Несрин Узун, който също бе сред задържаните в Истанбул на 4 август.\r\nДокато двамата с Бенчо вечеряли в луксозен ресторант в Истанбул, турските власти щракнали белезниците на Митьо Очите в хотел \"Рамада\", а после задържали и тях.\r\nС Узун и неговия брат Бенчев прави плантация за киви край Айтос, развиват селски и екотуризъм в Странджа. Заедно с ексдепутата от ДПС се занимава и със строителен бизнес - там за известно време са в съдружие с основателя на политическа формация \"Средна европейска класа\" Георги Манев. Едно от бижутата на тримата предприемачи е луксозна стъклена сграда край Пантеона в Бургас.\r\nСамият Бенчев предпочита просторното си имение в кв. \"Меден рудник\" - триетажна постройка, цялата в стъкло. Имотът се разпростира на 4 дка, като половината е застроена площ. Има басейн, параклис, тенискорт, барбекю и огромна градина.\"Когато започнах да строя, повечето хора ме погледнаха с насмешка. През 1998 г. на това място е имало само камъни и мръсни свинарници\", казва Бенчо. Днес мястото е населено, а негов съсед е старият му приятел Найден Милков - бивш общински съветник и един от основателите на Първа частна милиция.\r\nНай-скъпият гост в имението на Бенчев е бил президентът Желю Желев. Определя като най-честния политик, когото познава. Първата им среща е в родното село на Желев - Грозден, където бъдещият държавен глава е заточен заради книгата си \"Фашизмът\". Пътищата им се пресичат и когато Желев вече е президент, двамата поддържат приятелството си до последно.\r\nНемалка се оказва ролята на Желев за политическата кариера на Бенчев, смятат запознати. Зърненият бос прекрачва в политиката през 2003 г., залагайки на успешния проект \"Сдружение за Бургас\". Това е нова формация, в която влизат само представители на бизнеса, и която успява да вкара трима общински съветници. Солидно рамо дава и президентът Желю Желев, който по-късно признава, че е бил човекът, помогнал със съвети на сдружението.\r\nОттогава Бенчев участва активно в политическия живот в Бургас, влиза в централното ръководство на \"Пенсионерски съюз 2004\".\r\n\"Много се блъскам, затова обичам да си доставям удоволствия\", казва Бенчо Бенчев, който от няколко години се бори с коварното заболяване Паркинсон.", "date": "2018.08.13", "title": "Животът на Бенчев: Скъпи коли, хубави жени... сланинка с чесън"}
{"url": "https://www.dnes.bg/temida/2018/08/13/predade-se-obshtinariat-ot-bandata-na-mitio-ochite.384926", "text": "Общинският съветник от Несебър Пейко Янков, който бе издирван повече от 10 дни като част от бандата на Димитър Желязков-Митьо Очите, се е предал в полицията.\n\n\n\n\n\r\nТой вече е обвинен като участник в организирана престъпна група за рекет, телесни повреди, разпространение на наркотици, съобщиха от Специализираната прокуратура.\r\nЕдно от обвиненията към хората на Митьо Очите е, че са принуждавали бизнесмена Атанас Симеонов да се откаже от дружествените си дялове в хазартната фирма \"Хермес груп\", където съдружник е Пейко Янков. Твърди се, че Янков е поръчвал палежи на игрални зали в Слънчев бряг, пише \"\".\r\r\n                    \r\n                    Той е син на разстреляния през 2007 г. Димитър Янков, който е един от най-големите приватизатори в туристическия бранш.\r\nВ началото на август Димитър Желязков - Митьо Очите беше задържан в истанбулски хотел, а преди това 19 сочени за негови приближени бяха заловени в Бургаско в хода на операция срещу организирана престъпна група за рекет и наркоразпространение.\r\nПо-късно стана ясно, че заедно с несебърския бос са били и председателят на групата на БСП в бургаския общински съвет Бенчо Бенчев, както и бившият депутат от ДПС Несрин Узун.\r\n ", "date": "2018.08.13", "title": "Предаде се! Общинарят от бандата на Митьо Очите"}
