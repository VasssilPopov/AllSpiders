{"url": "https://www.dnes.bg/mish-mash/2018/06/27/futbolni-fenki-ludnaha-po-manikiur-s-ruskoto-zname.380627", "text": "Маникюри с футболисти, футболни топки и националния флаг на Русия, предлага салон за маникюр и педикюр в Москва. По случай Мондиал 2018, неговият екип оставя на заден план традиционната ноктопластика, за да изработва нестандартните нокти на тема футбол. \r\nБлагодарение на снимките в социалната мрежа , работата на въпросния салон става известна в цял свят. Маникюрите им са доста по-нестандартни от останалите, предлагани на други места. За да предложи нещо по-различно и изпълни прищявките на фенките на футбола от Русия и други държави, които идват в Москва за световното, салон „Nail Sunny” пуска уникални оферти, които се разграбват като топъл хляб.  \r\nПривърженичките на руския национален отбор имат възможността да избират между няколко разновидности на маникюр с цветовете на руското знаме. В част от тях е включена футболна топка. Най-интересни са фигурите на футболисти, които могат да бъдат поставени на всеки нокът поотделно, като екипите им се рисуват според предпочитания отбор на клиентките. \r\n \r\nОсвен маникюрът за футболните фенки, салонът предлага и други, които са доста нетипични. Нокти под формата на разноцветни гребени, с които да си решете косата; с вилици и лъжици, за да похапвате любимата храна; с крокодили, които могат да захапят пръста ви, ако не внимавате; с тоалетна хартия или тоалетна чиния; с главата на истинска четка за зъби, която да ползвате под предназначение. Това са част от уникалните произведения на маникюристите от руския салон, които споделят, че вече нямат свободни часове в следващите няколко месеца. \r\n \r\n\r\n ", "date": "2018.06.27", "title": "Футболни фенки луднаха по маникюр с... руското знаме"}
{"url": "https://www.dnes.bg/politika/2018/06/27/ms-vyzloji-na-petkova-da-pregovaria-za-aec-belene.380596", "text": "Правителството възложи на енергийния министър Теменужка Петкова да поднови дейностите по търсене на възможност за изграждане на АЕЦ \"Белене\".\n\n\n\r\nРешението идва след като Народното събрание одобри да се търсят възможности за реализация на проекта съвместно със стратегически инвеститор, на пазарен принцип и без предоставяне на държавна гаранция.\r\nПредвижда се отделяне на активите и пасивите за АЕЦ \"Белене\" в отделно проектно дружество.\r\nОчаква се енергийният министър да организира, координира и контролира провеждането на преговори с потенциални инвеститори и производители на оборудване.\r\nМинистърът следва да разработи процедура за избор на стратегически инвеститор и да предложи възможности за структурирането на проекта в срок до 31.10.2018 г.\r\nПеткова ще информира периодично Министерския съвет и Народното събрание за предприетите действия и конкретните резултати от преговорите.", "date": "2018.06.27", "title": "МС възложи на Петкова да преговаря за АЕЦ \"Белене\""}
{"url": "https://www.dnes.bg/akoshtete-vqrvaite/2018/06/27/pyrva-pomosht-ot-dakela-poncho.380610", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПолицейски дакел от Мадрид стан хит в интернет след демонстрация по оказване на първа помощ на пострадал, съобщава .\r\nКучето Пончо е част от общинската полиция и показа своите невероятни умения пред група деца. На видеото се вижда как опашаткото се притичва на помощ на полицай и започва да му прави сърдечен масаж.\r\nУмилителното видео събра над 1 милион гледания във Facebook и YouTube в рамките само на два дни и бе споделяно многократно от потребителите.", "date": "2018.06.27", "title": "Първа помощ от... дакела Пончо"}
{"url": "https://www.dnes.bg/usa/2018/06/27/iznenada-s-kurshum-v-glavata-ujasyt-na-vsiako-uchilishte-v-sasht.380475", "text": "Часът е едва 7:30 сутринта. Обикновено училище в Санта Фе, на около 60 км. от Хюстън, Тексас. Децата са в класните си стаи. Лятната ваканция чука на вратата. През нея обаче не влиза тя. Влиза мъж с пистолет. За някои от учениците лятната ваканция така и не идва... \r\nСАЩ – мястото, залято от поредица престрелки в училищата. Поредният се случва в края на май тази година – един от най-големите ужаси след масова стрелба в гимназия в Паркланд, Флорида, при която загинаха 17 души. \r\nВсичко започва с изстрел. Следва нов.\r\n\"Обърнах се и видях свой съученик. Виждам го всеки ден на тренировките по футбол. Този път го видях с пистолет. Първата ми мисъл беше да изляза от там\", споделя един от очевидците на кървавата баня пред New York Times.\r\r\n                    \r\n                    Стрелецът е ученик от гимназията – 17-годишният Димитриос Пагорцис. В едната си ръка държал пистолет, в другата – ловджийска пушка. Бил е облечен със шлифер, кубинки и тениска с надпис: \"Роден да убива\". Започнал да стреля веднага, след като прекрачил прага на класната стая.\r\nЧаст от чениците се опитали да избягат. Отишли до задната врата в стаята, която води до малък двор. Вратата била заключена. Едно от децата погледнало назад. Учениците лежали на земята. \r\n\"Имаше едно момиче на пода. Простреля я в главата. Два пъти\", споделя очевидец. \r\nИзведнъж изстрелите спират. Всички мислят, че ужасът е приключил, но... стрелецът влиза в една от стаите, и извиква: \"Изненада!!!\". Кървавата баня започва отново. Една от загиналите е бившата приятелка на 17-годишния убиецът от Санта Фе. \r\nТази история не е новост за САЩ. Подобни инциденти в училищата са нещо, за което учениците са подготвени психически от малки. Ние ли сме следващите, кога ще дойде нашият ред...?\r\nЗа да спрат кървавите бани в училищата, властите и училищните настоятелства предприемат редица мерки. Учители преминават поредица от курсове за реакция при подобни масови убийства на деца. Доналд Тръмп дори предложи преподавателите да се въоръжават. \r\nСтартираха и поредица от протести, при които оцелели призовават за затягане на мерките в закона за притежание на огнестрелно оръжие. Някои ученици дори носят предпазна екипировка – бронирани раници и прозрачни торбички, в които да се вижда какво носят учиниците. Освен това някои училищни сгради са напълно реновирани, като във фокуса е училищната безопасност.", "date": "2018.06.27", "title": "Изненада!!! С куршум в главата – ужасът на всяко училище в САЩ"}
{"url": "https://www.dnes.bg/akoshtete-vqrvaite/2018/06/27/perfektniiat-kadyr-no-ne-syvsem-fotobomba.380387", "text": "\n\r\nС напредването на технологиите вече всеки е потенциален фотограф. Дори и само с телефон в ръка. А социалните мрежи дават възможност да видим творбите и на професионални фотографи, и на аматьори.\r\nВ търсене на перфектния кадър понякога се получава фотобомба и интересен е не обекта, а фонът на снимка. И защото всичко става случайно, резултатът от снимката е весел и забавен.", "date": "2018.06.27", "title": "Перфектният кадър, но не съвсем... Фотобомба! "}
{"url": "https://www.dnes.bg/eu/2018/06/27/evrozonata-ne-biva-da-se-plashi-ot-krizi-kato-gryckata.380619", "text": "Еврозоната не трябва да се страхува от по-малки страни, а трябва да разбере от какъв инструментариум се нуждае на европейско ниво, за да се справи много по-бързо и ефективно от първия момент със ситуация като гръцката. Такова мнение изрази Ана Диамантополу, бивш еврокомисар и настоящ директор на института за развитие на Гърция DIKTIO, по \r\n„Когато кризата избухна, проблемът беше много по-комплексен. Налице имахме триизмерна криза – международна, европейска и национална. Моментът концентрира три кризи в една държава, всяка от които носеше свои особени проблеми“, коментира бившият еврокомисар.\r\r\n                    \r\n                    Диамантополу посочи, че гръцката икономика е малка и представлява 2,1% от европейската икономика.\r\n„Това, което всички разбраха, е, че ЕС не разполага с необходимите инструменти и директиви, за да се справи с подобни кризисни ситуации, които могат да се появят при една малка икономика. Това, което показа кризата, е, че еврозоната не трябва да има страх от по-малки страни, а трябва да разбере от какъв инструментариум се нуждае на европейско ниво, за да се справи много по-бързо и ефективно от първия момент на подобна ситуация. Такива инструменти вече има. В случая с Гърция имаше огромно закъснение с реакцията и в интерес на истината ЕС не знаеше какво точно да направи“.\r\nЩо се отнася до нужните стъпки за постигане на стабилна валутна зона, бившият еврокомисар подкрепи конкретния пакет от мерки по въпроса на френския президент Макрон.\r\n„Аз лично подкрепям неговото предложение. Идеята е, че не можем да имаме обща валута с 28 различни икономики. Започнаха дискусии по въпроса за избиране на един общ европейски министър по икономическата политика, по-добър бюджет, тъй като в момента европейският бюджет е само 1% от европейската икономика, финализиране на европейския банков съюз и разбира се, по-тясно сътрудничество в много области, които не са чисто икономически, но имат пряк ефект върху икономиката – мигрантската криза например“. \r\nВижте повече на ", "date": "2018.06.27", "title": "Еврозоната не бива да се плаши от кризи като гръцката"}
{"url": "https://www.dnes.bg/stranata/2018/06/27/rabotnik-pochina-pri-zlopoluka-v-mebelna-firma-v-lovech.380609", "text": "47-годишен работник е починал след трудова злополука в предприятие за производство на мебели в Ловеч.\r\nРаботникът е бил притиснат от мотокар на товарна рампа в предприятието. Починал е в болницата, вследствие на множеството травми, съобщи директорът на Инспекцията по труда в Ловеч Митко Митев.\r\n\"Не е мотокарист и не е имал правоспособност да управлява мотокара. На инцидента няма пряк свидетел\", каза той.\r\nЗаписите от охранителните камери са показали, че починалият работник е обикалял около мотокара, който в един момент се е задвижил, предаде БНР.\r\nПроверка на Инспекцията по труда е установила, че мотокарът е неизправен. Освен това в предприятието не е имало човек, който притежава свидетелство да го управлява.\r\nНа управителя на фирмата ще бъдат съставени актове за установените нарушения.", "date": "2018.06.27", "title": "Работник почина при злополука в мебелна фирма в Ловеч"}
{"url": "https://www.dnes.bg/eu/2018/06/27/ministyr-salvini-es-moje-da-se-razpadne-do-edna-godina.380613", "text": "Европейският съюз е изправен пред екзистенциална криза и може да се разпадне до една година, заяви италианският вицепремиер и министър на вътрешните работи Матео Салвини, цитиран от ДПА.\n\r\nВ интервю за германското сп. \"Шпигел\" Салвини казва, че срещата на върха на ЕС тази седмица в Брюксел, която вероятно ще бъде доминирана от спорове за миграцията и бюджета, ще покаже, че общността е \"по-разделена от всякога\".\n\r\n\"През идните месеци ще се реши дали Европа все още има бъдеще в сегашната си форма или цялото нещо е станало безсмислено\", заявява той в интервюто, публикувано днес на английски.\n\n\n\r\r\n                    \r\n                    \"Не става дума само за бюджета за следващите седем години. Следващата година ще има нови избори за Европейския парламент. До една година ще видим дали обединена Европа все още съществува или не\", казва Салвини.\n\r\nТой заявява, че иска неправителствените организации да спрат да спасяват мигранти, прекосяващи Средиземно море, защото \"подкрепят трафикантите на мигранти и засилват стимула за поемане на риска за прекосяване\".\n\r\nСпоред него спасителните дейности би трябвало да се извършват от \"либийската, тунизийската или египетската брегова охрана\".\n\r\nСалвини е лидер на италианската крайнодясна партия \"Лига\", а сред европейските му съюзници са унгарският министър-председател Виктор Орбан, ръководителката на френската крайна десница Марин Льо Пен и настроената против ЕС германска партия \"Алтернатива за Германия\", припомня ДПА, цитирана от БТА.\n\r\nАгенцията отбелязва, че ако тези партии спечелят изборите за ЕП в ущърб на принадлежащите към основното течение общоевропейски политически групи - Партията на европейските социалисти и Европейската народна партия - това ще доведе до голямо пренареждане на политиката в ЕС.\r\n ", "date": "2018.06.27", "title": "Министър Салвини: ЕС може да се разпадне до една година!"}
{"url": "https://www.dnes.bg/obrazovanie/2018/06/27/darovitite-deca-ot-chastni-shkola-s-pravo-na-stipendiia.380595", "text": "Децата с изявени дарби, които се обучават в частни училища, също да получават стипендии или еднократно финансово подпомагане, реши правителството.\r\nПодкрепа ще получават учениците от държавни, общински и частни училища, които са класирани на първо, второ или трето място на национални или международни конкурси, състезания или олимпиади.\r\nС промените се облекчава административната процедура в случаите на преместване на ученик от едно училище в друго.\r\nПравителството одобри и допълнителни 19 170 лв., с които ще се изплатят 15 стипендии на ученици от общински училища, постигнали спортен резултат през първото тримесечие на 2018 г. \r\n ", "date": "2018.06.27", "title": "Даровитите деца от частни школа – с право на стипендия"}
{"url": "https://www.dnes.bg/obshtestvo/2018/06/27/kyde-moje-da-razliulee-karta-pokazva-riska-ot-trusove.380624", "text": "Ще бъде изработена карта на риска от земетресения в България. Това съобщи зам.-министърът на регионалното развитие и благоустройството Валентин Йовев пред БНР.\n\r\nСпоред него има райони на страната, които трябва да бъдат допълнително изследвани за сеизмична активност.\r\n\"Ще бъде оценен сеизмичният риск за различните райони. Аз поне преди пернишкото земетресение не бях чувал, че там е сеизмичен район, но се оказа, че е така. Най-вероятно има такива рискови райони, които не са достатъчно изследвани\", каза Валентин Йовев.", "date": "2018.06.27", "title": "Къде може да разлюлее? Карта показва риска от трусове"}
{"url": "https://www.dnes.bg/rusia/2018/06/27/za-kakvo-moje-da-se-dogovoriat-liderite-na-rusiia-i-na-sasht.380594", "text": "На подготвяната си среща с руския лидер президентът на САЩ предстои да демонстрира \"твърд, но справедлив\" подход към Русия, който да я склони на отстъпки по важни въпроси. Това рязко намалява шансовете за успех на срещата на върха, пише Михаил Троицки, \"РБК\".\n\r\nМосква и Вашингтон преговарят за нова среща между Владимир Путин и Доналд Тръмп, потвърди американският държавен секретар Майк Помпео. По думите му тя може да се състои скоро след посещението в Русия на Джон Болтън, съветника на американския президент за националната сигурност, очакван в Москва на 27 юни. Може ли общоизвестните \"ястребови\" нагласи на Болтън към Русия да се отразят негативно на подготовката и за какво смятат да преговарят директно лидерите на Русия и на САЩ?\r\n                    \r\n                    \r\nДжон Болтън със сигурност ще изпълни волята на президента Тръмп и не ще позволи собствените му съмнения и емоции да вземат връх в преговорите с руските домакини. Предложил неотдавна да се използва сила срещу Северна Корея, вместо да се преговаря с Пхенян, Болтън по-късно - вече съветник на президента на САЩ, участва в подготовката на срещата между Тръмп и севернокорейския лидер Ким Чен Ун. В Сингапур, където се видяха двамата, Болтън дори размени ръкостискане с Ким, говорил преди доста неласкаво за американеца.\n\r\nОт президентския съветник за националната сигурност до голяма степен зависи дневният ред на руско-американската среща на върха и преговорните позиции на американската страна. Нищо чудно влиянието на Болтън да засили, например, критичното отношение на Тръмп към идеята за контрол над ядрените и другите оръжия, залегнала в предлагани от Русия варианти на бъдеща спогодба. \n\r\nОкончателните решения по преговорните позиции обаче най-вероятно ще се вземат лично от Тръмп.\n\r\nПрезидентът на САЩ очаква от личната среща с Путин по-добри резултати, отколкото от телефонните разговори, водени от двамата поне осем пъти досега. Тръмп има доверие в уменията си да преговаря твърдо. И смята, че бизнес инстинктите ще го предпазят от неизгодна сделка, дори ако не познава в подробности обсъждания въпрос.\n\r\nСлед сингапурския разговор със севернокорейския лидер Тръмп бе критикуван като неспособен да получи от Ким ангажимент за цялостно, необратимо и проверимо ядрено разоръжаване на КНДР. В отговор Тръмп и привържениците му изтъкват, че изградените от двамата в Сингапур лични отношения на доверие са отстранили засега заплахата от война между САЩ и Северна Корея.\n\r\nВ случая с руския президент обаче Вашингтон не би се задоволил само с декларация, че страните са готови да продължат \"диалога в конструктивен дух\". Подобна декларация би хвърлила в смут съюзниците на САЩ, най-вече Великобритания, където Тръмп изглежда ще направи официално посещение, малко преди да преговаря с Путин. А съпротивата на американския външнополитически апарат срещу евентуални нови импровизации на президента, подронващи доверието между Щатите и съюзниците им, е твърде силна, за да може отведнъж да я ликвидира дори и Доналд Тръмп.\n\r\nОсвен това заплаха от война между САЩ и Русия на практика няма. Тръмп и Путин вече са разговаряли два пъти, така че \"летвата\" за резултата от поредната лична среща е доста по-висока, отколкото за американско-севернокорейската. Накрая, руският президент явно полага усилия да овладява и използва множество подробности, засягащи и същината на проблема, и личността на събеседника му. Съответно подготвя многовариантна преговорна позиция, без да заявява публично, че може \"да сканира\" партньора си за броени минути. Затова - за разлика от преговорите с Ким, американската страна ще бъде посрещната от Москва със сложна аргументация, която ще трябва да обори в публичното пространство, за да избегне явна загуба в очите на общественото мнение.\n\r\nЩе се наложи двамата лидери да представят пред обществото договореност по конкретни спорни въпроси; Тръмп впрочем е необходимо да вземе предвид не толкова мнението на някои съюзници за Русия (пренебрегвано от него неведнъж), колкото разпространените сред критиците му в САЩ подозрения в \"сговор\" с Кремъл по време на изборната кампания от 2016 г. В идеалния случай Тръмп трябва да демонстрира \"твърд, но справедлив\" подход към Русия, с който да издейства от Москва видими конкретни отстъпки по важни проблеми от международния дневен ред.\n\r\nСпоред Джефри Голдбърг, главния редактор на едно от водещите американски либерални издания, \"Атлантик\", външнополитическата доктрина на Доналд Тръмп явно се свежда до въпроса: ние сме Америка, а вие пък кои сте? Сиреч лично Тръмп настоява партньори и съперници безусловно да се нагаждат към интересите на сигурността на САЩ (както той ги схваща), за да не ги застраши незабавен конфликт с Америка и да получат предполагаеми изгоди от икономическо взаимодействие с нея. Белият дом явно смята, че САЩ имат достатъчно ресурси, за да решат двете основни текущи задачи: насила да наложат на Северна Корея ядрено разоръжаване и да променят с икономически санкции основите на иранската външна политика. И Тръмп предполага, навярно не без основания, че Русия разполага със сериозни лостове за въздействие върху Пхенян и Техеран.\n\r\nТака че Вашингтон със сигурност ще иска съгласието на Русия да бъде засилен натискът върху Северна Корея и Иран. Белият дом може би се съмнява вече в евентуалния резултат от преговорите с Пхенян. А руската страна едва ли ще склони да промени позициите си за КНДР (съгласувани с Китай) или за Иран (без чието участие подкрепата на Москва за Башар Асад в Сирия може да стане проблем).\n\r\nНа свой ред Тръмп едва ли ще прояви интерес към контрола над въоръженията - американските военачалници според тях самите не са впечатлени от демонстрацията на нови руски оръжия от 1 март в обръщението на президента Путин към Федералното събрание. Въпреки призивите на експерти и високопоставени военни в САЩ администрацията на Тръмп най-вероятно ще склони сериозно да обсъди ограничения върху американските въоръжения само срещу мощна и безусловна подкрепа от Русия, за да постигне Белият дом основните си външнополитически цели. \n\r\nВ крайна сметка Тръмп трябва да покаже, че за разлика от своя предшественик Барак Обама, налагал санкции на Русия, без да постигне обаче промени в руската политика, той е способен да издейства от Москва резултати, искани от Америка.\n\r\nСъщо и Москва със сигурност би желала да докаже, че текущите проблеми в руско-американските отношения са предизвикани от администрацията на Обама и може да бъдат решени през мандата на новия \"прагматичен\" американски президент. Освен това и двете страни явно се стремят да си гарантират свобода за маневри, когато ще тълкуват резултатите от срещата на върха за вътрешните си аудитории, както стана с преиначаваните според хода на събитията изявления за целите на Тръмп в преговорите с Ким. Накрая, Кремъл и Белият дом имат общ мотив да демонстрират, че президентът Тръмп не е действал в \"сговор с Русия\" по време на изборната кампания от 2016 г.\n\r\n\n\r\nСпоред някои наблюдатели символичните атрибути (от рода на големия плик, в който бе връчено на Тръмп \"личното послание\" от Ким Чен Ун в навечерието на срещата им) може да играят за американския президент не по-малка роля от самото съдържание на преговорите. Ако е така, Москва би могла да предложи на Вашингтон някои начини \"ефектно да оформи\" резултатите от срещата на върха, дори ако няма напредък по въпросите, интересуващи Тръмп.\n\r\nВпрочем трябва да признаем, че що се отнася до принципните за него въпроси с централно място в предизборната му платформа, Тръмп досега е бил упорит, не се е задоволявал с ефектни, но не и ефективни решения. Стига да споменем готовността на американския лидер да разпали търговски войни с европейските си съюзници или политически рискована борба за свиване на имиграцията в САЩ.\n\r\nОсновният проблем е, че общите интереси на Москва и Вашингтон в стремежа им да осъществят срещата засягат главно това как ще се приеме резултатът от общественото мнение в САЩ, Русия и други страни - затова са краткосрочни и преходни. Колкото до \"съдържателните\" аспекти от дневния ред с възможност да се положат трайни основи на \"нов курс\" в отношенията помежду им, съгласието между страните далеч не е тъй силно. Което означава, че е доста вероятно да се стигне до взаимно разочарование, отрицателна външнополитическа реакция в двете страни и по-нататъшно изостряне на отношенията.  \r\n/БТА/ ", "date": "2018.06.27", "title": "За какво може да се договорят лидерите на Русия и на САЩ?"}
{"url": "https://www.dnes.bg/sofia/2018/06/27/20-godishen-spipan-s-amfetamini-v-sofiia.380600", "text": "20-годишен задържан за притежание на амфетамини след проверка на полицията, съобщават от . \n\r\nМладежът е кримиално проявен и е вкаран в ареста на стоиличното Шесто районно с 24-часова мярка задържане под стража. По случая е образувано досъдебно производство. \n\r\nНа 16-ти юни в София служителите на МВР спрели за проверка млад мъж със съмнително поведение. В хода на инспекцията била установена и самоличността на младежа, който се оказал стар познайник на полицията. Става въпрос за други престъпления, отново свързани с наркотици.\r\nПоследвал обиск, при който служителите на реда открили и иззели 4 пакетчета прахообразно вещество. Резултатът от назначената експертиза показало, че веществото е амфетамин.\r\r\n                    \r\n                    След доклад на събраните материали в Софийската районна прокуратура, мъжът е привлечен като обвиняем по НК за притежание на наркотици. Наложена му е мярка за неотклонение \"парична гаранция\" в размер на 500 лв.", "date": "2018.06.27", "title": "20-годишен спипан с амфетамини в София"}
{"url": "https://www.dnes.bg/rusia/2018/06/27/zvezdata-salah-v-checheniia-ikona-propaganden-instrument.380439", "text": "Вестник \"Индипендънт\" прави връзка футбола и политиката, коментирайки бъдещето на египетската футболна звезда Мохамед Салах след неудачното представяне на националния отбор на страната му на световното първенство в Русия.\n\r\nБританският ежедневник коментира слуховете за възможното оттегляне на звездата на \"Ливърпул\" от националния отбор едва на 26-годишна възраст, защото очевидно му е крайно неприятно името и образът му да се използват за политически цели не само в неговата родина, а и в международен мащаб.\n\r\nСлуховете за зреещото намерение на Салах идват от лагера на египетския отбор в чеченската столица Грозни. Самият избор на египетската футболна федерация да избере за база на отбора по време на световното първенство в Русия Чечения - арена на два сепаратистки военни конфликта и с репресивно правителство с много спорно досие по въпроса на човешките права, поставя много въпроси, отбелязва \"Индипендънт\". \r\n                    \r\n                    \r\nРъководителят на руската република Рамзан Кадиров си извоюва реномето на регионален властник с ключова роля за укрепването на връзките на Русия с мюсюлманските страни от Близкия изток, като дори изпрати бойци от чеченските сили за сигурност в Сирия.\n\r\nСалах, наричан от вестника \"Египетския крал\", от своя страна, вероятно е най-известната и със сигурност най-популярната мюсюлманска личност в света. Обожаван е в родината си и зад граница не само заради страхотните си футболни умения, но и заради своята скромност и приятелски маниери. \n\r\nТой вече се е превърнал в икона за огромното мнозинство, изповядващо умерен ислям в Европа, което незаслужено носи срама от поредицата ислямистки атаки на континента през 2017 г. Тази негова популярност обаче привлича около него и елементи, които очевидно са му крайно неприятни. Затова още толкова млад и още в началото на шеметния си полет към върховете на спортната слава той е на прага да изостави своята страна, пише \"Индипендънт\".\n\r\nСалах несъмнено е използван като пропаганден инструмент от Кадиров по време на престоя си в Грозни. Лично чеченският президент го заведе в хотела на отбора и го разведе из града, обявявайки го за \"почетен гражданин\" на чеченската столица по време на официална вечеря.\n\r\nЗа същите цели обаче го използва и египетската футболна федерация. В началото на тази година Салах се оплака в Тwitter как имиджът му е употребяван от нея за реклама на египетската мобилна мрежа WE, макар да е добре известно, че футболистът има договор с нейния конкурент Vodafone. Федерацията бе принудена да отстъпи чак след като обикновените египетски фенове се надигнаха в защита на Салах заради опасения, че той може да се откаже от участие в националния отбор на световното първенство.\n\r\n\"Индипендънт\" също така припомня, че през 2014 г. Салах бе заплашен от египетските власти с военна служба, след като отиде да играе в английския \"Челси\". Беше предупреден също, че семейството му, което все още живееше в Египет, няма да може да напусне страната, ако той не се подчини. Накрая все пак въпросът се уреди, но след като Салах се снима с египетския президент Сиси и след като направи дарение за доброволния правителствен фонд \"Да живее Египет\", основан същата година.\n\r\nФутболът винаги е бил свързан с политиката. Сега Салах е критикуван за действията си в Чечения и ще търпи още по-силни критики, ако се оттегли от египетския национален отбор, разкъсвайки сърцата на милиони свои сънародници. Но ако наистина е бил под натиск да бъде използван за политически инструмент от хора и в името на убеждения, които той не подкрепя, каква друга възможност му остава?\n\r\nСалах е широко известен като храбър, но скромен човек, който държи на принципите си. Едно негово оттегляне от националния отбор в знак на протест, с което да се противопостави на желанията на едно авторитарно правителство, би било много по-смела крачка, отколкото да излиза на футболното поле. Такова оттегляне би било болезнено за него, но ще бъде правилен ход от негова страна, пише в заключение \"Индипендънт\", цитиран от БТА.\r\n ", "date": "2018.06.27", "title": "Звездата Салах в Чечения – икона, пропаганден инструмент "}
{"url": "https://www.dnes.bg/stranata/2018/06/27/boliarsko-mele-shofiori-se-izprevarvaha-i-biha.380591", "text": "Поредно сбиване между шофьори на пътя, втрещи гражданите на Велико Търново.\r\nВ 21:38 часа снощи в МВР е получен сигнал от 24-годишна жена, че непознат мъж е нанесъл побой на годеника й.\r\nСлучаят е станал на ул. \"Михаил Кефалов\" в болярския град. От данните до момента е установено, че въпросната вечер потърпевшият и годеницата му се движели по ул. \"Никола Габровски\" с лек автомобил Фиат \"Типо\".\r\nВ района на кооперативния пазар те били застигнали от лек автомобил \"Мерцедес\", чийто водач управлявал автомобила демонстративно. За да избегне евентуална катастрофа водачът на \"Фиат\"-а изпреварил колегата си на пътя.\r\nПоследвали няколко неуспешни опита на шофьора да изпревари фиата. На ул. \"Михаил Кефалов\" водачът на фиата бил принуден да отбие. Мерцедесът спрял успоредно на него и водачът му започнал да обижда потърпевшия.\r\r\n                    \r\n                    Скандалът ескалирал в бой. При сбиването между мъжете, водачът на фиата получил удар в главата. Едното странично стъкло на автомобила му пък било счупено.\r\nПострадалият е откаран в Спешна помощ, където е прегледан, а раната му е третирана. След това е освободен от медиците. В хода на разследването е установено, че побойникът е 25-годишният М. А. от Велико Търново.\r\nТой е напуснал местопроизшествието, оставил е автомобила пред дома си и се е укрил. Работата на полицията по изясняване на случая продължава.", "date": "2018.06.27", "title": "Болярско меле! Шофьори се изпреварваха и биха"}
{"url": "https://www.dnes.bg/eu/2018/06/27/zaev-ni-blagodari-za-makedoniia-tova-znachi-pokana-za-nato.380631", "text": "Македонският министър-председател Зоран Заев заяви по време на семинар, посвете на евроатлантическата интеграция на Западните Балкани, че е благодарен за подкрепата към страната му от Гърция и от България, предава македонският \"Фокус\".\n\n\n\n\r\nМинистър-председателят изрази особена радост, че България и Гърция са водили ползотворна дискусия и \"са спечелили престижното за Македония и Албания решение\" през юни 2019 г. да започнат условни преговори за присъединяването на двете страни към Европейския съюз.\r\n\"Подписахме споразумение за добросъседски отношения с България и приключихме цялото десетилетие на  вредни политически позиции и от двете страни. оттогава търговията е само показател за насърчаването на сътрудничество между нашите две страни. Тя се увеличава с 11.5 % и отново имаме един истински приютел, съюзни и съсед\", заяви Заев по отношение на България.\r\r\n                    \r\n                    \"Преди десет месеца обещахме, че ще направим всичко по силите си, за да постигнем споразумение с Гърция за спора, който продължава повече отт 25 години.\r\nСъс стъпките, които сме предвидили в споразумението, подписано между външните министри Никола Димитров и Никос Коцияс, ще създадем нови условия за сътрудничество и търговия между нашите две страни.\r\nЗа Македония, това означава и покана за НАТО като пълноправен, 30-ата държава-членка и призанние за нашите минали, настоящи и бъдещи усилия като стабилизираш фактор в региона и по-далеб\", допълни министър-председателят.", "date": "2018.06.27", "title": "Заев ни благодари: За Македония това значи покана за НАТО!"}
{"url": "https://www.dnes.bg/health/2018/06/27/hiperkinetichno-razstroistvo-pri-deteto-kakvo-predstavliava.380626", "text": "Най-разпространеното разстройство в детска възраст може сериозно да наруши ежедневието и реализацията на детето, ако то се неглижира. Хиперкинетичните разстройства са най-рапространените в детска възраст и най-честите психични проблеми в училищна възраст. Според международната класификация на болестите, използвана и в нашата страна, хиперкинетичните разстройства са сборна категория от няколко субтипа, която е в известна степен аналогична на категорията на разстройство с дефицит на вниманието и хиперактивност. Последната категория се използва в страни като САЩ, Австралия, Канада и други, където е приложена различна система за класификация на психичните заболявания. Тези уж маловажни подробности имат голямо значение, тъй като двете системи имат различни критерии за поставяне на диагнозата.", "date": "2018.06.27", "title": "Хиперкинетично разстройство при детето. Какво представлява?"}
{"url": "https://www.dnes.bg/business/2018/06/27/socialno-predpriemachestvo-sbor-ot-kauzi-knigi-i-muzika.380611", "text": "За превръщането на една идея в проект са необходими желание и мотивация, както и правилният набор умения. Не е необходимо всички тези умения да са притежание само на един човек, както и не е необходимо всеки да има идея. Важна е правилната преценка на всеки човек за сферата, в която е най-добър. Опортюнизмът също помага. Това каза Боян Симеонов, социален предприемач, в ефира на \r\nКакто има много успешни проекти, така има и такива, които са угаснали в развитието си, коментира Симеонов. Важно е да има ясна граница кога някой има градивна критика и кога просто посочва мнение. От съществена важност е правилният анализ на грешките и те да не водят до отказ. Именно грешките помагат при създаването на подходящи и успешни проекти, един провал може да се превърне в успешно начало на друг проект, добави още той.\r\r\n                    \r\n                    Улична библиотека “Рапана” се намира на входа на Морската градина във Варна. Тя представлява един изцяло некомерсиален проект, който цели да насърчи четенето, каза още Симеонов. Библиотеката разполага с книги, които жители и посетители на града разменят помежду си. Именно това развива и социалният елемент на четенето, добави той.\r\nОбщина Варна е инвеститор в проекта, като тя отделя 15 хил. лв., които всъщност са първоначалната инвестиция, останалото са лични инвестиции.\r\nЦелта на библиотеката е да провокира. Тя е временна арт инсталация и цели да провокира чувството за визуална естетика, което липсва на много места. Това кара хората да очакват и да си представят още неща. Важно е да се отворим към градската среда и да имаме претенции към нея.\r\nПредизвикателствата пред проекта са свързани предимно с опазването на книгите и сигурността, че книгите се използват по правилен начин, има реален обмен и не се използват за продажба след взимането им от библиотеката.\r\nInovator е проектът, който всъщност носи приходи на фондацията и е място, на което хората могат да създават, да правят своите прототипи. За 5 месеца офисите са пълни, има доста събития, като целта е да се правят конференции. Мястото представлява инфраструктура за иновации. Финансирането е осъществено, благодарение на община Варна, частни инвеститори и лични средства, посочи Симеонов като добави, че очакванията са били за възвращаемост на инвестициите след 2 години, но към момента вече се отчита печалба.\r\nВажно е за co-working дейността хората да имат синергия помежду си. Не е нужно тези хора да работят заедно, а да се чувстват добре на мястото, да намерят общи точки помежду си. Вълнуващо е как хора от най-различни сфери намират нещо общо и начини да си помагат.\r\nUrban Tipes не е иновативен проект, според Симеонов, но помага за представяне на новите изпълнители, както и за различно представяне на познатите вече изпълнители. Това е още един от проектите на фондацията, който е насочен към музиката.\r\nТова не е грандиозен проект, но това е проект, които най-добре допринася за музикалната сцена в България.\r\nНай-големият проект на фондацията е Rock School - частна академия за музика. Симеонов посочи, че този проект се ангажира с децата и младите хора и цели да насърчи желанието им да се занимават с музика, както и да подпомогне тяхното образование в сферата, тъй като в България то \"не е достъпно и е много капсулирано\".  \r\nВижте повече на ", "date": "2018.06.27", "title": "Социално предприемачество – сбор от каузи, книги и музика"}
{"url": "https://www.dnes.bg/usa/2018/06/27/us-diplomat-severna-makedoniia-otraziava-istoriiata.380603", "text": "Името Република Северна Македония звучи отлично и отразява реалността и историята в региона, заяви бившият американски специален пратеник на Балканите Джеймс Пардю на семинар в Скопие, посветен на евроатлантическата интеграция на Западните Балкани, предаде агенция МИА.\r\nСпоред Пардю премиерите на Гърция и на Македония Алексис Ципрас и Зоран Заев са проявили голяма политическа смелост с подписването на договора за името, който според американския дипломат ще промени посоката на движение на македонската нация и на целия регион.\n\n\n\r\nПардю приветства и вчерашното решение на Съвета на ЕС в Люксембург за започване на преговори за членство на Македония от следващата година.\r\r\n                    \r\n                    В своето изказване американският дипломат използваше новото име Северна Македония, пише БТА.\r\nПопитан за позицията на американската администрация за членството на Македония в НАТО, Пардю каза, че САЩ не са променили позицията си от 2008 г.\r\n\"Подкрепяме членството в НАТО и не виждам причина тази позиция да се промени\", каза той.", "date": "2018.06.27", "title": "US дипломат: \"Северна Македония\" отразява историята!"}
{"url": "https://www.dnes.bg/kino/2018/06/27/fenomenalnite-2-pak-izprevari-dinozavrite-v-djurasik-park-2.380625", "text": "Продължението на анимационния хит отпреди 14 години - \"Феноменалните 2\", продължава да е най-гледаният филм и след втория уикенд от премиерата му у нас, сочат обобщените данни от киносалоните. Приключенията на Хелън и Боб заедно със семейството им са гледани от вече 46 760 зрители и отчитат 444 229 лева приходи от билетите им.\r\nНа втора позиция сред най-гледаните филми е \"Джурасик парк: Рухналото кралство\". Триизмерният приключенски екшън за спасяването на оцелелите динозаври от \"Джурасик свят\" и прехвърлянето им на обитаваната и от хора земя е гледан от вече 82 534 зрители и е събрал 916 165 лева приходи за трите седмици у нас.\r\nТрета позиция е за екшъна \"Бандитките на Оушън\", разпространяван в останалата част от света и като \"Оушън 8\". Историята на един обир по време на бала в \"Метрополитън\", разказана от Мат Деймън, Сандра Бълок, Кейт Бланшет, Дакота Фанинг, Оливия Мън, Сара Полсън, Ан Хатауей, Хелена Бонъм Картър, Кейти Холмс, е гледана от 19 909 зрители и има 182 761 лева приходи за десетте дни на екраните у нас.\r\r\n                    \r\n                    Четвърто място е за \"Соло: История от Междузведни войни\". Космическото приключение и историята на един от най-популярните герои в започналата от 1977 година сага \"Междузвездни войни\", в чиито саундтрак може да се чуят и български гласове, е вече пет седмици на екраните у нас и е гледано от 60 143 зрители и има 669 831 лева приходи.\r\nПето място е за \"Дедпул 2\", който е вече месец и половина по екраните у нас. Съчетаната с много екшън-сцени история е гледана от 88 187 зрители и има 856 759 лева приходи.\r\nШеста позиция сред най-гледаните филми е за анимацията \"Чаровният принц\". Канадският разказ за времето, в което Филип трябва да си намери жена, след като Снежанка, Пепеляшка и Спящата красавица вече са заети, е от месец и половина по екраните у нас и са го гледали 26 148 зрители и има 251 803 лева приходи.\r\nНа седмо място в топ 10 е \"Зайчето Питър\", създаден по едноименната книга на Биатрикс Потър от началото на миналия век. Патилата на зайчето Питър във фермата на г-н Томас Макгрегър са гледани от 93 769 зрители и има 755 715 лева приходи за вече над три месеца на екраните у нас, пише БТА.\r\nОсма позиция е за комедията \"Зад борда\", разказваща отново вече познатата от едноименния филм от 1987 година история. Забавната история с Ана Фарис, Еухенио Дербес, Джош Сегара, Ева Лонгория - в главните роли, е гледана от 19 872 зрители и има 194 260 лева приходи за почти два месеца на екраните у нас.\r\nДевета позиция е за украинската анимация \"Открадната принцеса\". Историята за младия Руслан, влюбен в Мила, която обаче е омагьосана от злия Черномор, е вече три месеца по екраните у нас, като са я гледали 20 046 зрители и има 152 858 зрители.\r\nНа десето място е българският \"Лили рибката\", който разказва историята на малко дете, променящо се в момче или момиче в магическа вихрушка. От началото на февруари до миналия уикенд приказната история на Ясен Григоров е гледана от 34 403 зрители и има 268 702 лева приходи.\r\nИзвън първите десет е една от премиерите миналия уикенд - испанската комедия \"Племето\", която е гледана от 182 зрители и има 1 267 лева приходи за първите три дни по екраните у нас.", "date": "2018.06.27", "title": "\"Феноменалните 2\" пак изпревари динозаврите в \"Джурасик парк\" 2"}
{"url": "https://www.dnes.bg/akoshtete-vqrvaite/2018/06/27/koi-sa-nai-suevernite-zodii-top-5-na-znacite.380599", "text": "Някои хора не излизат от вкъщи преди да прочетат хороскопа си или без любимия си талисман. Други вярват, че всичко, което им се случва е предварително предначертано. Ето и кои са най-суеверните зодиакални знаци.\r\n\r\n \r\nПреди да действат и да вземат решения, рибите търсят знаци какво трябва да направят и следят за поличби. Те притежават силна интуиция и затова се доверяват на инстинктите си. Ако усещат, че предстои нещо лошо, те опитват по всякакъв начин да го предотвратят. Дори това да означава да останат цял ден вкъщи, колкото и работа да имат. А понякога позволяват на лошите неща да се случат, за да докажат на другите, че са били прави и интуицията им не ги е измамила. Имат добре развито шесто чувство.\r\n \r\n\r\n \r\nОвните се считат за едни от късметлиите на зодиака, заради това, че притежават много умения и прекрасни личностни качества. Но не взимат късмета си за даденост и са готови да се справят с нещастието, когато колелото се завърти и късметът им се обърне. Овните смятат, че са късметлии и държат нещата под контрол точно защото не подценяват силата на суеверията и спазват определени ритуали. Така съдбата е на тяхна страна. Вярват, че когато ушите им горят, наистина някой говори за тях оживено.\r\n \r\n", "date": "2018.06.27", "title": "Кои са най-суеверните зодии? Топ 5 на знаците!"}
{"url": "https://www.dnes.bg/balkani/2018/06/27/syrbiia-osydi-syprugata-na-miloshevich-v-rusiia-sym.380601", "text": "Висшият съд в Белград осъди на една година затвор бившата председателка на Югославска левица Миряна Маркович за незаконно раздаване на държавни апартаменти през 2000 г., почти 15 години след повдигането на обвинението, съобщи сръбската държавна телевизия РТС.\r\nПо това обвинение са осъдени още двама души. Осъдените, техните адвокати и прокуратурата имат право да обжалват решението на съда пред Апелативния съд в Белград.\r\nМира Маркович, съпруга на покойния югославски президент Слободан Милошевич, бе осъдена задочно, тъй като е недостъпна за правосъдните органи на Сърбия и за нея от 2005 г. е издадена международна заповед за арест.\r\nПредставители на Генералната прокуратура на Руската федерация през 2010 г. съобщиха, че съпругата на Милошевич се радва на статут на политически бежанец в Русия и не може да бъде арестувана по заповед за арест на сръбския Интерпол, припомня БТА.", "date": "2018.06.27", "title": "Сърбия осъди съпругата на Милошевич: В Русия съм!"}
{"url": "https://www.dnes.bg/izvanrelsi/2018/06/27/da-usetish-jivota-da-se-spusnesh-nad-niagara.380618", "text": "Ако имате списък с места, които да посетите до края на живота си, Ниагарският водопад със сигурност е едно от тях. Разположен на границата между САЩ и Канада, той привлича хиляди туристи всяка година, смята се и за популярна дестинация за меден месец. \n\r\nОсвен разходката около живописния Ниаграски водопад, посетителите, които обичат по-екстремни усещания, могат да се възползват от спускане по четири въжени линии, разположени на близо 70 метра от водата. \n\r\nАтракционът \"MistRider Zipline\", който е част от  \"WildPlay Element Park\", функционира от 2016 г. Намира се от канадската страна на Ниагарския водопад. Всяка линия е с дължина 670 метра, като скоростта, която развива човек, спускащ се по нея, е около 70 километра в час. Едно спускане струва 50 долара. Всички над 7-годишна възраст могат да се качат, ако им стиска. Ще стигат за около 30 секунди от началото до края.\r\r\n                    \r\n                    Вижте още по темата в ", "date": "2018.06.27", "title": "Да усетиш живота. Да се спуснеш над Ниагара"}
{"url": "https://www.dnes.bg/obshtestvo/2018/06/27/sled-speshen-signal-evakuiraha-bylgari-ot-potopa-v-gyrciia.380621", "text": "Българско семейство беше евакуирано след сигнал, че бедства заради потопа в съседна Гърция. Друго семейство също потърси помощ, но до евакуация не се стигна, заради успокояване на времето.\r\nТова съобщиха от Министерство на външните работи по повод наводненията в Северна Гърция, причинени от циклона \"Нефели\".\r\nВ Генералното ни консулство в Солун до този момент са постъпили два сигнала за бедстващи български семейства и осем обаждания на българи с цел информиране за обстановката, съобщиха от МвнР.\r\nКонсулството ни се е свързало своевременно с гръцките власти, за да бъде оказано съдействие на нашите сънародници. Били предприети съвместни действия от страна на МВнР, дипломатическата ни мисия в Гърция, отдела за международно сътрудничество на Главна дирекция \"Пожарна безопасност и защита на населението\" на МВР и гръцката Противопожарна служба.\n\n\r\r\n                    \r\n                    Едното семейство е евакуирано, а за другото е установено, че не е необходимо да бъде транспортирано спешно, поради успокояване на метеорологичната обстановка. По последни данни днес и двете семейства пътуват обратно към България, съобщиха още от Външно, цитирани от \"Фокус\".\r\nОт там информират, че метеорологичната обстановка остава сложна, а най-сериозна е тя в районите на Волос, Лариса и Халкидики, където има информация за наводнения и нанесени материални щети.\r\nПо данни на местната Противопожарна служба през последните 24 часа в тези райони са получени множество сигнали за изпомпване на вода от сгради, както и за транспортиране на бедстващи.\r\nВсички български граждани, които имат нужда от съдействие или биха искали да подадат сигнал за техни бедстващи близки, могат да сигнализират дежурните телефони на ГК Солун - +30 2310 829 210 и +30 2310 869 510 и на посолството ни в Атина - +30 210 67 48 105, 106, 107.\r\nНа сайта на МВнР са публикувани и препоръки за наши сънародници, пътуващи или намиращи се на територията на Гърция: http://www.mfa.bg/bg/events/63/2/7148/index.html.\r\nДирекция \"Ситуационен център\" на МВнР наблюдава непрекъснато ситуацията в Гърция и е в постоянна готовност да окаже съдействие на изпаднали в беда български граждани. Дирекцията приема денонощно сигнали за съдействие на телефон: 02/948 24 04 и имейл: crisis@mfa.bg. МВнР препоръчва на всички граждани, пътуващи за чужбина, да се регистрират в услугата \"Пътувам за\" на следния адрес: http://www.mfa.bg/120/patuvamza. ", "date": "2018.06.27", "title": "След спешен сигнал: Евакуираха българи от потопа в Гърция"}
{"url": "https://www.dnes.bg/sofia/2018/06/27/sydyt-nepreklonen-ivancheva-ostava-v-aresta.380633", "text": "Специализираният наказателен съд остави в ареста бившият кмет на кв.\"Младост\" Десислава Иванчева. \r\nОбвиняемата за корупция Иванчева поиска от съда да промени мярката й в по-лека, заради множество медицински проблеми и желанието й да се подложи на процедура \"ин витро\", за която е направила постъпления преди задържането й.\n\n\n\n\r\nСпоред съда все още има опасност бившият кмет да извърши престъпление, както и че има достатъчно доказателства тя е да е извършила престъплението, за което е обвинена. \r\nСъдът отчете, че множеството заболявания на Иванчева са с голяма давност и няма данни те да са лекувани или да са се влошили.\r\r\n                    \r\n                    Освен това доказателствата по делото сочели, че бившият кмет е имала следи на лявата и дясната ръка от фосфорициращото вещество, с което били белязани парите, открити при задържането й.\r\nСъщо така имало запис на Иванчева, Биляна Петрова и Петко Дюлгеров да говорят за тези пари, от колата, в която са били задържани Петрова и Иванчева. \r\nИмало и тефтерче, принадлежащо на Десислава Иванчева, в което били написани площ и сума, която следвало да се получи за квадратен метър, за да бъде позволен строеж.\r\nПред съда Иванчева отрече да е искала или инициирала взимането на дар, както и да е оторизирала някой да иска от нейно име, съобщава БТА.\r\nПрокурорът по делото Георги Николов потвърди пред медиите, че Иванчева е изпращала бележки на Петко Дюлгеров в ареста, през друг задържан, чрез който тя е искала двамата да уеднаквят позицията и той да промени обясненията си дадени в досъдебното производство. \r\nДюлгеров е отговорил на бележките, като не е дал съгласие за промяна на показанията си, обясни прокурорът.", "date": "2018.06.27", "title": "Съдът непреклонен: Иванчева остава в ареста"}
{"url": "https://www.dnes.bg/obshtestvo/2018/06/27/jivotyt-e-cenen-prezidentyt-za-pytnata-bezopasnost.380614", "text": "\"Животът и съдбата на всеки човек са най-ценните неща и все по-тревожна става статистиката за жертвите и пострадалите при пътно-транспортни произшествия“, отчете президентът Румен Радев, който се срещна на \"Дондуков\" 2 с ръководството и представители на Института за пътна безопасност.\n\r\nПредприемането на решителни мерки и промяна в системата за пътна безопасност в страната за опазване на живота на участниците в пътното движение, стриктното прилагане на законодателството, изучаване в училищата на правилата по пътна безопасност, бяха сред основните теми, поставени от представителите на Института по време на срещата. Държавният глава изрази съпричастност към тази общественозначима кауза и оцени високо последователната гражданска позиция по тези важни въпроси, съобщават от прессекретариата на държавния глава.\r\n \r\nСпоред Румен Радев проблемите, поставени на срещата, са актуални и много болезнени за обществото и за тяхното разрешаване и промяна на тревожните статистики за жертвите при пътно-транспортни произшествия, е необходимо обединяване на усилията на всички институции. \r\n                    \r\n                    \r\n\"Диалогът и сътрудничество са задължителни за преодоляването на проблемите на пътя, а за да има реален напредък особено важно е участието и на гражданското общество в този дебат\", посочи президентът.\r\n \r\nПредседателят на управителния съвет Руслан Вуцов открои като основна цел на Института намирането на конкретни решения за подобряване на системата за пътна безопасност, като за целта се планира провеждането на международен форум с участието на представители на институции и чуждестранни експерти. \n\r\nЕкспертът по безопасността на движението по пътищата Богдан Милчев пък призова за качествено нов модел на управление на системата за пътна безопасност, както и за единен минимален стандарт за управление на риска. \"Необходим е единен орган, който да отговаря само за пътната безопасност\", заяви Диана Русинова от Института и добави, че както отговорните институции, така и гражданите трябва да бъдат ангажирани за преустановяване на  войната по пътищата.\r\n ", "date": "2018.06.27", "title": "Животът е ценен! Президентът за пътната безопасност"}
{"url": "https://www.dnes.bg/sport/2018/06/27/bomba-na-svetovnoto-germaniia-padna-ot-iujna-koreia-i-napuska-turnira.380637", "text": " Сензацията е факт! Световният шампион Германия загуби с 0:2 от Южна Корея и отпадна още в груповата фаза на Мондиал 2018.\r\n \r\nТова се случва за първи път в историята на четирикратния световен шампион, който неизменно беше сред най-добрите четири състава на последните четири първенства на планетата.\r\n \r\nГермания отново не се представи на висота през първото полувреме, в което не създаде нито една реална голова възможност, за разлика от своя противник. Най-чистото положение се откри пред Хюн-Мин Сон, но тежкият му снаряд профуча покрай целта.\r\n \r\nСлед почивката Бундестимът заигра по-офанзивно в търсене на задължителния гол, но често се оголваше в отбрана, а в предни позиции не можеше да стигне до чисто голово положение. \r\n \r\nВ 92-ата минута Ким остана напълно непокрит в наказателното поле и матира Нойер с удар в близкия ъгъл. Четири минути по-късно Сон заби втория гол във вратата на Бундестима.\r\n \r\n", "date": "2018.06.27", "title": "Бомба на световното! Германия падна от Южна Корея и напуска турнира"}
{"url": "https://www.dnes.bg/travel/2018/06/27/gyrciia-turciia-schupihme-si-rekorda-po-pytuvane-v-chujbina.380605", "text": "През май тази година българите счупихме рекорда си по пътуване в чужбина. Излизанията ни зад граница през миналия месец са се увеличили с 11,6% на годишна база спрямо май 2017 година. Те вече са 728,9 хил. и надвишават с близо 50 000 бившия рекорден връх от 680,4 хиляди, отбелязан в края на миналия летен туристически сезон през август 2017 г.\r\nТова сочат данните на Националния статистически институт, цитирани от БНР.\r\nНай-съществено увеличение на пътуванията на българи зад граница има към Италия (29,4% ръст), Белгия (25,1%), Сърбия (с 22,0%), Испания (с 19,9%), Македония (17,9%), Турция (с 14,2%), Австрия (с 11,4%), Румъния (с 10,8%), Гърция (с 10,5%), Обединеното кралство (със 7,5%), Германия (с 6,3%) и други. \n\n\n\r\r\n                    \r\n                    Най-сериозният поток на излизащи от страната българи си остава този към Гърция. През май гръцката граница са минали 184,2 хиляди сънародници. Следват ги онези, поели към Турция - 147,4 хиляди, Румъния (58,1 хиляди), Македония (45,1 хил.), Сърбия (44,8 хиляди), Германия (43,3 хиляди), Италия (28,9 хиляди), Австрия (26,0 хиляди), Обединеното кралство (2,0 хиляди), Испания (19,8 хиляди) и други.\r\nНай-много от пътуванията в чужбина през май обаче не са били за почивка и екскурзии, а с други цели – гости, обучение, посещение на културни и спортни мероприятия. Техният дял е 38,6% от всички пътувания. За почивка и екскурции в чужбина са пътували 34,3%, а по работа- 27,1%.\r\nПосещенията на чужденци в България също растат, но все още са далече от рекорда им от миналата година. През май тази година те са с 8,4% повече спрямо същия месец през 2017 година и са достигнали 938,6 хиляди. През август 2017-а година броят на чужденците, посетили нашата страна, удари рекордните 2,1251 милиона.\r\nГражданите от ЕС, посетили нашата страна през миналия месец, е 63,7%, или с 8,2% повече в сравнение с петия месец на 2017 година.\r\nУвеличени са посещенията на граждани от Полша (с цели 83,2%), Франция (със 71,5%), Германия (с 24,0%), Обединеното кралство (с 14,9%) и други, при намаление на посещенията от Унгария (спад с 11,1%), Швеция (с 6,9%), Чешката република (с 5,9%), Гърция (с 1,9%) и други.\r\nПрез май повишение със 7,0% бележат и посещенията на граждани от групата \"Други европейски страни\", като най-голям ръст от 21,7% отчитат посещенията в нашата страна на граждани от Украйна, показват данните на НСИ.\r\nПрез май 2018 година преобладава делът на посещенията в България с други цели – 41,4%, следвани от посещения с цел почивка и екскурзия – 39,0% и тези със служебна цел – 19,6%.\r\nНай-много посещения в България през май 2018 година са реализирали гражданите от Румъния (цели 263,1 хиляди), Турция (101,4 хиляди), Гърция (100,7 хиляди), Сърбия (48,8 хиляди), Македония (47,7 хиляди), Обединеното кралство (28,9 хиляди), Руската федерация (26,3 хиляди), Украйна (24,8 хиляди) и Полша (21,8 хиляди).\r\n ", "date": "2018.06.27", "title": "Гърция, Турция... Счупихме си рекорда по пътуване в чужбина "}
{"url": "https://www.dnes.bg/zvezdi/2018/06/27/neta-barzilai-se-zapozna-s-princ-uiliam-v-izrael.380608", "text": "\n\r\nПосещението на принц Уилям в Израел предизвика вълнение в много известни личности, които имаха честта да се запознаят с него.\r\nАтрактивната Нета Барзилай, която спечели тазгодишната \"Евровизия\", бе сред късметлийките да се докоснат и разговарят с херцога на Кембридж.\r\nДвамата се срещнаха пред една от първите будки за газирани напитки в Тел Авив. Те пиха газоз - сироп и газирана вода.\r\n\"Беше страхотно - каза 25-годишната певица. - Той е настина готин\". Нета е подарила на принц Уилям една от \"лупинг машините\", с които създава песните си.\r\nИ супермоделът Бар Рафаели изрази възторга си от външността на принца, пише в. \"Дейли експрес\". Бившата на Лео ди Каприо била представена на кралската особа на градинско парти.\r\n                    \r\n                    \r\n\"Той е изключително чаровен. Мисля, че и двамата с брат му изглеждат добре, но Уилям е най-добре изглеждащият принц в света\" - казала израелската красавица след срещата си със съпруга на Кейт Мидълтън.\n\r\nПредставители на технологични компании пък го запознали с най-новите си разработки, предава БТА. \"Оркам\" демонстрирали джаджа, която се прикрепва към очила и дава възможност на незрящи и частично незрящи да регистрират думи и предмети.\n\r\n\"Невероятно изобретение. Сигурен съм, че ще помогне на много хора. Брилянтна технология\" - коментирал принц Уилям, който се срещнал и с представители на компания, която разработва интерактивни игри за деца.\n\r\n\"Джордж със сигурност ще хареса нещо подобно. Децата са по-добри с технологиите от мен, в това отношение съм безполезен. На тях обаче определено ще им допадне\" - казал той.\n\r\nНа първата официална визита на член на британското кралско семейство в Израел и в палестинските територии принц Уилям не е придружен от съпругата си, тъй като тя преди два месеца роди третото им дете.", "date": "2018.06.27", "title": "Нета Барзилай се запозна с принц Уилям в Израел"}
{"url": "https://www.dnes.bg/rusia/2018/06/27/neoficialno-putin-i-trymp-se-sreshtat-v-helzinki.380546", "text": "Срещата на високо равнище между американския президент Доналд Тръмп и руския президент Владимир Путин може да се състои във финландската столица Хелзинки, каза вчера високопоставен американски представител, цитиран от Ройтерс.\n\r\nАмериканският държавен секретар Майк Помпео заяви в края на миналата седмица, че има вероятност Тръмп да се срещне с руския си колега \"в близко бъдеще\" след днешната визита в Москва на съветника за национална сигурност на Белия дом Джон Болтън.\n\r\nВисокопоставен американски служител, пожелал да остане анонимен, каза, че най-вероятният избор за място на срещата е Хелзинки, но окончателното решение зависи от разговорите на Болтън с руснаците.\r\n                    \r\n                    \r\nСпоред цитираните от Ройтерс служители австрийската столица Виена също е била обсъждана като вариант, но той е отпаднал.\n\r\nФинландският президент Саули Нинистьо написа в Тwitter в отговор на въпроси за срещата: \"Финландия е винаги готова да предложи своите услуги, ако бъде помолена помолена\".\n\r\nДългоочакваната среща между Тръмп и Путин вероятно ще се състои след форума на НАТО на 11-12 юли в Брюксел, в който се очаква да участва Тръмп. Предвижда се също той да посети Лондон за разговори с британския премиер Тереза Мей, пише БТА.\n\r\nТръмп, който е заявявал, че иска по-добри отношения с Русия, за последно се срещна с Путин през ноември във Виетнам в кулоарите на Азиатско-тихоокеанския форум.", "date": "2018.06.27", "title": "Неофициално: Путин и Тръмп се срещат в Хелзинки"}
{"url": "https://www.dnes.bg/eu/2018/06/27/liliana-pavlova-promenihme-imidja-na-bylgariia.380638", "text": "Една от големите индиректни ползи от председателството ни на Съвета на ЕС е, че променихме имиджа и познаването на България, заяви министър Лиляна Павлова на дискусията \"Българското председателство на Съвета на ЕС 2018 - резултатите\" в НДК. Тя отчете, че 284 събития са се провели в София, а 35 хиляди делегати са дошли при очаквани около 20 хиляди, предаде БТА.\r\nСпоред нея гостите у нас са ни преоткривали с всяко следващо идване в различен аспект - и като туризъм, и като бизнес, и като политически партньор. Явно това е нещо, което ни е куцало в годините назад - не сме показвали достатъчно какво можем, какво правим, качествата, които имаме, каза тя.\n\n\n\n\r\r\n                    \r\n                    Освен темите и приоритетите, които подбрахме, за мен е важното, че в много случаи виждахме единството, коментира още Павлова. Тя отбеляза, че ако сме единни и сме заедно, ще сме по-силни. Вярвам, че девизът на българското председателство беше адекватен и релевантен на случващото се, посочи министърът.\r\nПрограмата и приоритетите на самото председателство бяха достатъчно гъвкави и дадоха възможност да сме адекватни и напълно в крак с действителността и проблемите на деня, смята още тя. Обучени са 1550 експерти, отделно от тях 2000 души са се грижили за сигурността и логистиката. Според отчета има 78 постигнати споразумения в Съвета или с ЕП, 10 директиви за преговори по международни споразумения, 18 заключения на Съвета, пет решения и седем препоръки на Съвета.\r\nВицепремиерът и външен министър Екатерина Захариева коментира, че ако има нещо, с което сме изненадали по време на председателството, то е нивото на амбиция на нашата програма. Досега не сме показвали, че България е амбициозен член на ЕС, коментира тя. За постигнатото в Съвета \"Общи въпроси\" Захариева коментира, че вариантът за Република Македония е най-доброто, което можем да постигнем, с голяма конкретика, стъпка по стъпка, с времеви диапазон и с ясен ангажимент на държавите членки към нашите съседи.\r\nВъншният министър каза още, че трябва да се намери общоевропейско дългосрочно решение за новите предизвикателства, свързани с мигрантската вълна. Понякога изглеждаме блокирани от страх и толкова се страхуваме да не поддадем на популистките движения, а всъщност реагираме с техните действия, заяви тя.\r\nСпоред нея на популизма не може да се отговаря с по-голям популизъм. Така няма да го спрем, ако не излезем от този страх, ако не се събудим, не ни чака нищо добро, предупреди Захариева. По думите й в световен мащаб има 68,5 милиона мигранти миналата година - най-високата миграционна вълна.\r\nСпоред вицепремиера Томислав Дончев истинска оценка на председателството може да бъде направена след няколко месеца. Към момента получаваме ласкави оценки, а подборът на теми и приоритети беше изключително сполучлив, коментира той. Дончев посочи, че българските администрации са се справили чудесно.\r\nВицепремиерът каза още, че ако нещо липсва на европейско ниво, то е повече смелост, повече решителност. Практиката показва, че нито един нов проблем не може да бъде решен със стара технология, коментира той.", "date": "2018.06.27", "title": "Лиляна Павлова: Променихме имиджа на България!"}
{"url": "https://www.dnes.bg/obshtestvo/2018/06/27/oborudvat-dva-cougar-a-za-gasene-na-gorski-pojari.380590", "text": "Два вертолета \"Cougar\" ще бъдат дооборудвани със средства за гасене на горски пожари, реши правителството.\r\nОдобрените допълнителни разходи за целта са в размер 310 000 лв.\n\n\r\nПредвидена е също първоначална подготовка на екипажите.\r\nТова ще позволи Военновъздушните сили да поддържат минимални способности за изпълнение на задачи при участие в гасене на горски пожари.\r\nДоскоро тази функция се изпълняваше от вертолет Ми-17, с който обаче наскоро стана инцидент. При изпълнение на тренировъчен полет на 11 юни машината падна и се разби, а двама пилоти от екипажа загубиха живота си. Оцеля единствено бордният техник, който още се възстановява.", "date": "2018.06.27", "title": "Оборудват два \"Cougar\"-а за гасене на горски пожари"}
{"url": "https://www.dnes.bg/zvezdi/2018/06/27/djizysa-besen-imal-pari-ne-go-izdyrjala-geri-nikol.380598", "text": "Благой Георгиев е бесен на жълтите медии, заради слуховете по негов адрес от последните дни. \r\nТой публикува във Facebook снимка на статия във вестник, в която се твърди, че той спи с Гери-Никол за пари. \r\nСпоред статията, той бил фалирал и разчитал на младата изпълнителка да го издържа.\r\nФутболистът обаче категорично отрече да има нещо вярно в това и се закани да съди жълтата преса.\r\nНа поста си във Facebook той написа: \"Няма да позволя за в бъдеще с името ми да се спекулира, няма да позволя на някакви драскачи да петнят името ми. Какво ли не съм прочел за себе си, на какво ли не съм се нагледал- изкарваха ме пияница, безотговорен, бил съм фалирал и ме издържали гаджетата ми. Напротив, радвам се на добро здраве и отлична спортна форма, сам изкарвам парите си и ги харча както намеря за добре. И да се знае - в близките дни адвокатите ми ще внесат в съда искове срещу няколко вестника, защото и моето търпение има граници. Защото и аз, като всеки нормален човек имам чест и достойнство, които смятам да защитя\".\r\n", "date": "2018.06.27", "title": "Джизъса бесен! Имал пари, не го издържала Гери-Никол"}
{"url": "https://www.dnes.bg/football/2018/06/27/mondial-2018-svetovnoto-na-kysnite-golove.380573", "text": "Мондиалът в Русия спокойно може да бъде определен като първенството на късните голове, които следват един след друг и снощи тази тенденция отново бе потвърдена.\n\r\nАржентина и Хърватия успяха да спечелят с попадения в края на двубоите си, с което общият брой на головете вкарани в последните 5 минути вече стана 21. Това е повече, отколкото имаше общо в Бразилия през 2014-а.\n\r\nИма обаче нещо още по-интересно - 17 от тях са паднали след изтичане на 90-ата минута, което показва, че драмата по терените до момента е пълна, а и не трябва да се забравя, че остава да се изиграят още 24 мача.\n\r\nПочти половината от тези попадения са се оказали победни - 9, което също демонстрира изравняването на силите и оспорваността на мачовете. В други 3 случая отборите са успели да докопат точка, благодарение на това, че са се разписали в края.\r\n                    \r\n                    \r\nНай-много късни голове имат Русия, Бразилия, Иран, Хърватия и Уругвай - по 2, а по един са вкарали Португалия, Англия, Полша, Швейцария, Южна Корея, Германия, Белгия, Тунис, Саудитска Арабия, Испания и Аржентина.\n\r\n\n\r\n ", "date": "2018.06.27", "title": "Мондиал 2018 – световното на късните голове"}
{"url": "https://www.dnes.bg/obshtestvo/2018/06/27/v-ndk-potupvane-i-bravo-otpred-maiki-protestirat.380568", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕвропейска конференция на високо равнище се провежда днес в НДК. Темата е \"Европейският стълб на социалните права: Да работим заедно за постигането на резултати\".\n\r\nРодителите на деца с увреждания от сутринта и въпреки дъжда са пред сградата, за да връчат листовки и да запознаят участниците с техните проблеми. Родителите настояват, че положението не е добре.\n\n\n\n\r\n\"Предполагаме, че и на тази конференция ще се потупват участниците по гърбовете и ще си казват браво\", обясни една от жените. Според родителите на деца с увреждания напредък няма, а положението е трагично. Те казаха, че искат да се заговори за техния проблем и вътре на конференцията, но се съмняват в това.\r\r\n                    \r\n                    \"Ще бъде направено всичко възможно това да не се случи. Ние сме тези, които показват, че това, което се говори вътре, е лъжа. Ние затова сме тук, за да информираме и участниците в конференцията, за това как не се спазва Конвенцията в България, за това как не се спазват правата на хората с увреждания и изобщо за цялостните политики, които реално ни убиват\", допълниха родителите пред \r\nТе бяха категорични, че въпреки срещите със социалния министър Бисер Петков, положението им е същото. Според майките управляващите искат Закона за личната помощ, за чието приемане родителите настояват, да бъде разпръснат по други закони.\n\r\n ", "date": "2018.06.27", "title": "В НДК – потупване и браво. Отпред – майки протестират"}
{"url": "https://www.dnes.bg/crime/2018/06/27/piianska-svada-bradva-myj-s-opasnost-za-jivota.380579", "text": "Пиянска свада завърши с тежко ранен мъж, който лежи в болница с опасност за живота, съобщават от ОДМВР-Пазарджик.\r\nСлучаят е станал във вторник около 21:30 часа на улица пред хранителен магазин в Ракитово.\r\nУстановено е, че 47-годишен мъж от родопския град се е срещнал на улицата със свой съгражданин на 43 години.\r\nПод сериозно въздействие на алкохол при двамата и след лека размяна на реплики, единият мъж си тръгнал.\r\nСлед няколко минути обаче той се е върнал обратно, носещ брадва в ръката си. Последвал удар в областта на главата на по-възрастния мъж, който е транспортиран и е настанен в УМБАЛ \"Свети Георги\" в Пловдив с фрактура на черепа и с опасност за живота.\r\nНа мястото на инцидента пристигнали служители от местния полицейски участък и управлението във Велинград. Нападателят бил установен и задържан за 24 часа.\r\nНа мястото е извършен оглед, иззето е оръжието на престъплението. За случая е уведомена незабавно Окръжната прокуратура в Пазарджик, образувано е дознание.", "date": "2018.06.27", "title": "Пиянска свада, брадва: Мъж с опасност за живота"}
{"url": "https://www.dnes.bg/obshtestvo/2018/06/27/bogatite-cigani-i-bogatite-bylgari-si-jiveiat-dobre-mrazim-bednite.380557", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПроблемът и напрежението в Ботевград са само пример за това, което се заражда. Това е мнението на лидера на \"Евророма\" Цветелин Кънчев. По думите му ръководството на районното полицейско управление в Ботевград дължи извинение на служителите си и на всички участници в инцидента, при който служители на реда бяха замеряни, а роми твърдяха, че са бити и по тях е стреляно.\r\nКънчев също беше категоричен, че е бил сигурен, че ромите ще бъдат използвани за отклоняване на общественото внимание след решението за модернизацията на Българската армия чрез проекти за над 3 милиарда лева.\n\n\n\n\n\n\r\r\n                    \r\n                    \"Аз бях наясно, че циганите ще бъдат виновни за всичко. Не става дума за сделката. Че циганите ще бъдат използвани за отклоняване на обществения фокус от тази сделка. И това се получи\", заяви лидерът на \"Евророма\" пред .\r\nЦветелин Кънчев обясни, че патриотите са тези, които са започнали отклоняването на вниманието от сделката за превъоръжаване.\r\n\"Опасявам се, че колкото повече наближава финализирането на тази сделка, толкова повече патриотите ще търсят повод да отклоняват обществения фокус. Покрай моркова и тоягата ще разберем кои други са заинтересовани от тази сделка\", заяви Цветелин Кънчев.\r\nПо думите му влизането в клишето: \"българи и цигани\" е голяма грешка.\r\n\"Дайте да говорим за всички български граждани, защото богатите цигани и богатите българи си живеят много добре и много добре се разбират. Проблемът е, че в България са мразени бедните хора\", категоричен беше политикът.\r\nЦветелин Кънчев каза също, че ромите подкрепят партията му, но заради заплахи, че ще загубят дома си или работата си, гласуват за други и настоя, че, ако всички роми подкрепяха \"Евророма\", партията със сигурност е щяла да влезе в парламента.", "date": "2018.06.27", "title": "\"Богатите цигани и богатите българи си живеят добре\"... мразим бедните"}
{"url": "https://www.dnes.bg/crime/2018/06/27/myj-ubi-jena-si-v-tyrgovishtko-zadyrjan-e-v-sysedna-kyshta.380583", "text": "Мъж уби жена, с която живели на семейни начала в село Макариополско, съобщиха от полицията в Търговище. Убийството е станало снощи около 22:16 часа в къща в селото.\r\n40-годишен мъж от село Трапище, община Лозница, е нанесъл с нож прободна рана в областта на сърцето на 32-годишната жена.\r\nИзвършен е оглед на местопроизшествието от оперативно-следствена група. Трупът на жената е откаран в МБАЛ - Търговище за аутопсия.\r\nВ РУ - Търговище продължават процесуално-следствените действия по документиране на престъплението. \r\nОколо два часа след получаване на сигнала за престъпното деяние мъжът е установен от полицейски служители в друга къща в Макариополско и е в ареста за 24 часа.\r\nПо случая е започнато досъдебно производство.", "date": "2018.06.27", "title": "Мъж уби жена си в Търговищко, задържан е в съседна къща"}
{"url": "https://www.dnes.bg/notifikacii/2018/06/27/tanci-sredni-prysti-maradona-otkradna-shouto-na-arjentina.380554", "text": "\r\nЛегендата на световния футбол Диего Армандо Марадона открадна шоуто на Лео Меси и компания при победата на \"гаучосите\" с 2:1 над Нигерия в мач, който в крайна сметка класира за 1/8-финалите южноамериканците.\r\n57-годишният аржентинец се държа изключително емоционално от трибуните по време на решаващата среща. Първо Марадона танцува с фенка на Нигерия, а след победния гол на Маркос Рохо направи неприлични жестове с пръстите.\n\r\nКлипове в YouTube пък показват още кадри на видимо неадекватния легендарен футболист.\rВ крайна сметка след края на мача Диего Марадона имаше нужда от лекарска помощ. Снимки показаха как Марадона седи на фотьойл с видимо изтощен вид, а лекари го преглеждат и измерват пулса му.\r\nСветовният шампион от 1986 година е напуснал стадиона в Санкт Петербург с помощта на няколко човека.\n\r\n\"Като футболист беше номер 1, но е тъжна картинка да гледаш поведението му сега. Той се превръща в посмешище\", заяви по повод поведението на Марадона легендарният английски нападател Гари Линекер.\n\r\nКакто е известно един от двамата най-велики играчи в историята на футбола в  продължение на десетилетия се бори със зависимостта си към кокаина. Именно с тази забранена субстанция Марадона бе заловен на световното първенство през 1994 година точно преди мача с България, спечелен от нашите с 2:0.", "date": "2018.06.27", "title": "Танци, средни пръсти... Марадона открадна шоуто на Аржентина"}
{"url": "https://www.dnes.bg/usa/2018/06/27/ima-zadyrjan-za-ubitiia-bylgarin-vyv-florida.380580", "text": "Има задържан за убийството на 29-годишния българин Филип Кирилов в САЩ. От шерифската служба на американския окръг Окалуса, Флирода съобщиха, че заподозряният е арестуван и в момента предстоят разпити.\r\nВластите разпространиха снимка на потенциалния извършител на ужасяващото убийство на Филип Кирилов, който бе застрелян в неделя сутрин. \r\nБългаринът е работил като шофьор във фирмата Uber във Флорида. Трупът на младежа бе открит на паркинга на бул. \"Санта Роза\" между Дестин и Форт Уолтън Бийч. Мотивите за престъплението все още не са известни, а шерифската служба обясни, че ще даде подробности по случая веднага, когато такива са налични.\r\r\n                    \r\n                    \"Шерифските служби на Окалуса разследват убийството на шофьор на Uber в неделя сутрин. Мъжът е задържан\", пишат от властите във Флорида.\r\nСъпругата на Филип призова за помощ в своя Facebook профил и стартира кампания за набиране на средства. \r\nСамо за няколко часа бяха събрани над 12 000 долара, които ще бъдат достатъчни, за да може тялото на съпруга й да бъде превозено до България.", "date": "2018.06.27", "title": "Има задържан за убития българин във Флорида"}
{"url": "https://www.dnes.bg/notifikacii/2018/06/27/treto-rpu-v-plovdiv-na-pricel-diriat-arestanta.380577", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПроверка на полицейското управление в Пловдив, където вчера избяга арестант. Целта е да се установят причините за инцидента, съобщи министърът на вътрешните работи Валентин Радев.\r\nНаркопласьорът Петър Петров е бил задържан за 24 часа в Трето РУ за притежание на наркотици и бил отведен за разпит.\n\n\n\r\nДокато разследващия полицай снемал обяснения, Петров помолил да иде до тоалетна. Видял, че прозорецът на санитарното помещение е отворен и успял да се измъкне през него, съобщи . \r\nИзбягалият арестант е от Монтана, но живее на квартира в Пловдив, то е криминално проявен и е осъждан за притежание на наркотици. За сега полицията в града отказва коментар по случая, а от прокуратурата обявиха че мъжа е обявен за общодържавно издирване.\r\n ", "date": "2018.06.27", "title": "Трето РПУ в Пловдив – на прицел! Дирят арестанта"}
{"url": "https://www.dnes.bg/obrazovanie/2018/06/27/mon-s-ambiciia-cifrovi-umeniia-ot-nachalen-etap.380576", "text": "Цифровите умения трябва да бъдат насърчавани на всички нива на образование, заяви заместник-министърът на образованието и науката проф. Иван Димов на дискусията \"Разширени цифрови умения за конкурентоспособна европейска икономика: инвестиране в цифровото бъдеще на Европа\", съобщи МОН.\r\nТези усилия трябва да бъдат подкрепени от частния сектор, от университетите и изследователските институти, защото те вървят ръка за ръка с меките умения, които са необходими за трудовия пазар, е посочил проф. Димов.\r\nПо думите му образователните институции са ключов елемент в процесите на цифровизация. Заместник-министърът е посочил, че е необходимо инвестиране в човешкия капитал и в инфраструктура, както и свързаност на дигиталните инфраструктури на страните от Европейския съюз.\r\r\n                    \r\n                    Тези три стъпки според него са стратегически, защото индустриалната и бизнес екосистемата се променят все повече и Европа е изправена пред редица предизвикателства, свързани с дигитализацията и липсата на кадри, които притежават дигитални компетентности.\r\nЗаместник-министърът на образованието е акцентирал на широкото приложение на суперкомпютрите в промишлеността - в автомобилната, авиационната, фармацевтичната и други индустрии.\r\n\"Инвестирането в европейски суперкомпютър има за цел развиването на европейски технологии в тази област - както хардуерно, така и софтуерно, така че Европейският съюз да бъде независим в това отношение и да не разчита на чужди технологии. Заедно с това ще се инвестира и в развитието на човешките ресурси\", е заявил проф. Иван Димов.\r\nТой е припомнил, че Министерството на образованието и науката въвежда още в трети клас изучаването на предмета \"Компютърно моделиране\" и дава възможност за обучение на ученици в рамките на националната програма \"Приложен програмист\".", "date": "2018.06.27", "title": "МОН с амбиция: Цифрови умения – от начален етап"}
{"url": "https://www.dnes.bg/politika/2018/06/27/vchera-2-chasa-dnes-4-rabotniiat-den-na-deputatite.380588", "text": "Втори ден поред депутатите приключват предсрочно работния си ден. Вчера безпрецедентно кратките дебати по вота на недоверие срещу кабинета приключиха едва за час и половина и народните представители си тръгнаха предсрочно от работа. \r\nДнес това се повтори и депутатите се разпуснаха малко преди 13 часа, което е с повече от час по-рано. Причината - преместването на три точки от дневния ред за утре. \r\nМотивите за това, според ръководството, са липсата на поканени представители на институциите, които касаят. Според опозицията обаче причината е липсата на достатъчно закони, които да се обсъждат утре.\r\nПромените в дневния ред станаха причина за нови престрелки между БСП и ГЕРБ. Социалистите обвиниха управляващите, че искат да си тръгнат по-рано. \r\r\n                    \r\n                    ГЕРБ пък отново нападнаха БСП, че лидерката им Корнелия Нинова я няма в парламента. \"Няма гаранция, че и утре ще е тук\", каза Десислава Атанасова.\r\nДимитър Главчев поиска проверка на кворума, която показа, че в парламента има достатъчно депутати. При изчитането на името на Нинова ГЕРБ протестираха шумно. От парламента отсъстваше и Цветан Цветанов, а при изчитането на неговото име, социалистите отвърнаха със същото.\r\n\"Проверката показва, че има хора в парламента, те искат да работят, а вие не им давате\", констатира Георги Свиленски от БСП. Колегата му Филип Попов обвини парламента във вопиюща неспособност да работи. \r\n\"Следващото съдебно заседание ще е... \", опита да сложи край на заседанието председателстващият Явар Нотев. \r\nСмехът на колегите му обаче го накара да се поправи и той насрочи следващото пленарно заседание за утре.", "date": "2018.06.27", "title": "Вчера 2 часа, днес 4: Работният ден на депутатите"}
{"url": "https://www.dnes.bg/temida/2018/06/27/psiholojkata-ot-ada-v-trud-s-2-obvineniia-arestuvana-e.380582", "text": "Антония Лукова, която причини катастрофата до Труд, вече получи две обвинения. Повдигна й ги районната прокуратура в Пловдив. Вчера 26-годишната психоложка доброволно, но с адвокат се яви районното управление в Труд.\r\nПреди да се предаде, Лукова, която на 3 юни предизвика верижна катастрофа и пострадаха хора, се опита да прехвърли вината на свой приятел и се укри за близо 3 седмици от властите.\r\nСпоред прокуратурата във фаталния неделен ден Антония Лукова е шофирала своята \"Мазда\" без книжка. Свидетелството за управление й било отнето на 17 февруари т.г., след като била хваната да кара с алкохол в кръвта.\n\n\n\r\r\n                    \r\n                    Заради това тя била наказана по административен ред и книжката й била взета за 12 месеца. Именно това е едното обвинение срещу нея – че е управлявала колата си в срока на изтърпяване на принудителната административна мярка за временно отнемане на книжката.\r\nВторото обвинение срещу нарушителката на пътя е, че е нарушила правилата за движение и по непредпазливост е причинила средни телесни повреди на повече от едно лице, след което е избягала от местопроизшествието.\r\nВ самия ден на катастрофата тя се молила на пострадалите семейства от другите две коли, блъснати от маздата й поради неспазване на дистанция, да не я издават, защото родителите й били много строги.\r\nХората видели как неин приятел идва с такси на мястото на катастрофата и поема вината, че той е шофирал, вместо Антония. Той бил тестван за наркотици и тъй като пробата му била положителна, бил задържан за 24 часа.\r\nСвидетелите от блъснатите коли обаче били категорични, че не мъж е бил зад волана в момента на удара, а жена. На следващия ден от полицията призовали Антония за разпит, но тя не се явила в районното.\r\nСлед което е обявена за общодържавно издирване, преди вчера сама да се предаде. Тя била арестувана, а с постановление на наблюдаващия прокурор от сряда Лукова е задържана за нови 72 часа.\r\nОт районната прокуратура уточниха пред \"Монитор\", че предстои да преценят каква мярка за неотклонение да вземат спрямо Антония Лукова. Единият от вариантите е, след като изтекат 72-та часа, да поискат от съда да я остави за постоянно в ареста.", "date": "2018.06.27", "title": "Психоложката от ада в Труд – с 2 обвинения. Арестувана е!"}
{"url": "https://www.dnes.bg/obshtestvo/2018/06/27/pytiat-do-vyrha-na-boian-petrov-12-interviuta-v-efira-na-bulgaria-on-air.380593", "text": "Специална серия с избрани моменти от 12 вълнуващи интервюта с алпиниста Боян Петров ще излъчи политематичната национална телевизия – на 7 юли, от 10 часа. В нея журналистът от предаването \"Директно\" Юлия Христова представя откъси от свои интересни разговори с легендарния алпинист, съобщиха от медията.\r\nТе са заснети в периода от 2014 година, когато Боян изкачва три осемхилядника за един сезон, сред които и смятания за най-трудния в света – K2, до април 2018, когато потегля към поредното си предизвикателство.\r\nПоследното интервю с Боян Петров за Bulgaria ON AIR е заснето на 4 април - малко преди началото на експедицията му към Шиша Пангма в Хималаите. В него са включени уникални кадри от теста му за физическа подготовка в Министерството на младежта и спорта.\r\r\n                    \r\n                    \"Изкачвам осемхилядниците без употребата на допълнителен кислород, защото смятам, че така е честно, така е по-спортно\", казва той, дни преди да се отправи към най-ниския от осемхилядниците.\r\nВ рамките на 30 минути зрителите на телевизията ще имат възможност да проследят моменти от пътя му като алпинист и учен – от изкачванията на някои от най-високите върхове в света, през написването на книгата \"Първите седем\", до работата му като зоолог в Природонаучния музей в София.\r\nКакви са изпитанията, преодолените вътрешни и външни граници и позитивните послания, които той отправи към зрителите – гледайте на 7 юли, от 10 часа в ефира на телевизията.\r\nЖурналистът Юлия Христова е автор на редица интервюта и репортажи, разказващи за експедиции до различни точки на планетата, хора, посветили се на екстремни спортове, алпинизъм, ултрамаратони и други.\r\nТя е автор на филма \"Поделеният камък – история за приятелство\" – експедиция до Перу, който представя историята на четирима от най-добрите български алпинисти, които изкачват връх Алпамайо, висок почти 6000 метра.\r\nЮлия е и автор на  интервю с една от най-добрите алпинистки в света - Герлинде Калтенбрюнер – първата жена, успяла да изкачи всички осемхилядници на планетата, без употребата на допълнителен кислород.\r\nПрез май 2018 Юлия получава награда от БАН за задълбоченото и обективно журналистическо отразяване на дейността на академията на науките.", "date": "2018.06.27", "title": "Пътят до върха на Боян Петров – 12 интервюта в ефира на Bulgaria ON AIR"}
{"url": "https://www.dnes.bg/obshtestvo/2018/06/27/chez-otchita-izvynredno-zadava-se-novata-cena.380575", "text": "\"ЧЕЗ Разпределение България\" АД ще извърши извънредно отчитане на електромерите на клиентите си, съобщиха от дружеството. \n\r\nИзвънредното отчитане е заради очакваното решение на Комисията за енергийно и водно регулиране (КЕВР) за нови цени на електроенергията от 1 юли 2018 г. \n\r\nГрафикът на извънредния отчет ще бъде публикуван на 29 юни на интернет страницата на \"ЧЕЗ\". Информация може да се получи и в центровете за обслужване на клиенти, както и на денонощната телефонна линия 0700 10 010.\n\r\nПоради физическата невъзможност всички електромери да бъдат отчетени в един и същи ден, месечните сметки на клиентите ще бъдат преизчислени към датата на въвеждане на новите цени. \r\n                    \r\n                    \r\nКлиентите обаче ще имат възможност и сами да отчетат показанията на електромерите си на 30 юни 2018 г. и да подадат данните към компанията между 1 и 5 юли - на телефонната линия 0700 10 010, на мейл klienti@cez-rp.bg, през уеб-сайта www.cez.bg, меню \"Самоотчет\" или в центровете за обслужване на клиенти на \"ЧЕЗ\". \n\r\nТрябва да се посочат данните от електромера по всички тарифи, клиентски номер, оторизационен код/абонатен номер, трите имена на титуляра и адреса на обекта, за който се декларират показания. \n\r\nПодадените данни от самоотчета през този период се считат за отчетено потребление към 30 юни, включително. Самоотчитането е по желание и не отменя извършването на месечен отчет от страна на дружеството. \n\r\nЗаради различните цени – стара и нова, фактурите през юли ще съдържат информация за консумираната електроенергия за два отчетни периода - по стари и по нови цени.\r\n ", "date": "2018.06.27", "title": "ЧЕЗ отчита извънредно – задава се новата цена"}
{"url": "https://www.dnes.bg/eu/2018/06/27/ognena-stihiia-krai-manchestyr-ima-evakuirani.380584", "text": "Британските пожарникари се борят с рядък по сила пожар в местността Садълуърт Мур, източно от Манчестър, заради който бяха евакуирани близо 30 жилищни сгради, а две училища - затворени, предаде Франс прес.\n\r\nДо момента няма съобщения за жертви, нито за значителни материални щети.\r\nМестната полиция съобщи за инцидент от голям мащаб и посочи, че армията е в готовност да се намеси при нужда.\n\r\nПетдесетина огнеборци с 10 машини се опитват да обуздаят огнената стихия, обхванала вече квадратни километри площ в тази слабонаселена зона в Пенинските планини, на около час път от Манчестър, пише БТА.\n\r\nСпоред британски медии огънят се е разгорял в неделя, после е бил овладян, а в понеделник е лумнал с нова сила, подхранван от горещата вълна във Великобритания.\r\r\n                    \r\n                    Тази нощ са евакуирани жителите на 34 сгради в село Карбрук, затворени са и две училища от района, сочи комюнике на пожарната служба.\n\r\nНякои от местните жители обаче се барикадират по домовете си.\n\r\n\"Не мога да изляза, едвам виждам\" заради пушека навън, заяви пред в. \"Манчестър ивнинг нюз\" 28-годишната Дий Бланчард. \"Почва да става тревожно\", каза тя и обясни, че пожарникари търсят напразно в околността пожарни кладенци, за да черпят оттам вода.\n\r\n ", "date": "2018.06.27", "title": "Огнена стихия край Манчестър, има евакуирани"}
{"url": "https://www.dnes.bg/pop/2018/06/27/leo-i-igrata-napraviha-parche-s-viara-atova.380574", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"По-така\" е парчето, което направиха Вяра Атова, Лео и Играта и прави заявка за летен хит. Певицата сподели, че и е много приятно да участва в проекти с мъжка компания, защото са кавалари и с тях се работи лесно и гладко.\n\r\n\"Лео и Играта ме поканиха, аз не се дърпах много. Много бързо станаха нещата, защото песента е много яка\", сподели певицата Вяра Атова в студиото на \"България сутрин\" по.\n\r\n\"Всичко се слага на масата, казва се и веднага се решава, което си е удоволствие и лукс в днешно време да работиш с толкова свестни хора\" - каза още тя.\r\n                    \r\n                    \r\nПевицата разказа, че е отсъствала от сцената за известно време, но от няколко месеца отново работи усилено. Вяра призна, че все още не са планувани нейни участия заедно с Играта и Лео, но пък тя много иска да има такива. Певицата обясни още, че е натрупала парчета за албум, но не иска да слага всички в един.\n\r\n\r\n ", "date": "2018.06.27", "title": "Лео и Играта направиха парче с Вяра Атова"}
{"url": "https://www.dnes.bg/eu/2018/06/27/umirash-bavno-i-mychitelno-bylgarskite-bejanski-lageri.380567", "text": "Френски адвокати внесоха оплакване до Европейската комисия и поискаха започване на процедура срещу нехуманното отношение към бежанци от страна на българските институции, пишат от BulgarianPresidency.eu\r\nПредложението е на Европейската зелена партия, която внесе доклад от 20 страници със шокиращи, според тях, разкрития на афганистански бежанци.\r\nПо думите на един от адвокатите, някои от имигрантите, които в момента търсят убежище във Франция, разказват потресаващи истории от бежанските лагери в България. Бежанците дори предпочитали да се върнат в Кабул, вместо да бъдат пратени обратно в София: , споделят някои от бежанците, цитирани в доклада на Зелените.\r\r\n                    \r\n                    Имигранти разказват потресаващи истории пред адвокатите за своя престой в България. Един от потърпевшите – афганистанец, бил заедно с група от 20 души. Полицията ги спряла, пребила ги, взела всичките им вещи и пуснали кучета. Групата била отведена в къща, където бежанците били държани без храна, докато не дали пари на полицаите. По думите на афганистанеца талибаните прилагали тактика, при която, вместо да убиват враговете си, им режели краката.\r\n\r\nВъв Франция дори имало опит за самоубийство на един от имигрантите, който не искал да се върне в България.\r\nренските адвокати споделят и други истории. Европейската комисия платила да се сложат охранителни камери в лагера за временно настаняване на бежанци в Бусманци. Видеонаблюдение нямало само в банята. Именно там имигрантите били жестоко пребивани.\r\nСпоред Дъблинското споразумение имигрантите рискуват да бъдат върнати в страната, в която са регистрирани първоначално като бежанци. Точно поради тази причина много имигранти прекосяват нелегално границата, за да избегнат имиграционните служби и да стигнат в сърцето на Европа, където да получат своя статут.\r\nПрез последния месец някои от административните съдилища във Франция анулираха преместването на бежанци в България, според условията на Дъблинското споразумение, заради огромни дефицити в системата и  множеството сигнали за малтретиране на имигрантите. Все още, обаче, ЕС не адресира проблема и голяма част от съдилищата във Франция продължават изпълнение на споразумението.\r\nИнституциите, които могат да предприемат някакви действия срещу системните дефицити в политиката на България спрямо нелегалните имигранти, са Европейската комисия и Европейския съд. Те могат да спрат трансферирането на бежанци обратно в страната.\r\nФренските адвокати призовават институциите да разследват сериозните нарушения на европейските стандарти от страна на българското правителство. Според юристите България не уважава принципа за индивидуално разглеждане на молбите за убежище, което заляга в европейското законодателство.\r\nОсвен това, режимът в България, при който бежанците се изпращат директно в центровете за настаняване след прекрачване на границата, е осъден от специалният представител на генералния секретар на Съвета на Европа по миграцията и бежанците, както и от Комитета за премахване на расовата дискриминация към ООН.\r\nАвторите на доклада твърдят, че Европейската комисия е наясно с това какво се случва в България, но отказва да реагира.\r\nПо думите им Комисията \"не иска да признае, че някоя от страните членки нарушава чл.4 от Хартата за основните права на ЕС за нехуманното отношение към личността\".\r\nсподелят френските адвокати.\r\nЛидерът на Зелените – Ска Келер – остро разкритикува българското правителство. Според нея по време на Българското председателство се организират големи конференции и се полагат огромни усилия, за да се остави добро впечатление у европейските лидери и така да се отвлече вниманието.\r\n\", коментира Келер.", "date": "2018.06.27", "title": "Умираш бавно и мъчително... Българските бежански лагери"}
{"url": "https://www.dnes.bg/rusia/2018/06/27/bombenite-zaplahi-zavaliaha-v-rostov-na-don.380540", "text": "Руската полиция е получила редица бомбени заплахи за обекти в град Ростов на Дон, където се играят мачове от Световното първенство по футбол, съобщи пресслужбата на областната управа в изявление, цитирано от Ройтерс.\n\r\n\"Полицията извърши всички необходими проверки и не са намерени никакви опасни предмети. Всички обекти вече работят нормално\", се казва в изявлението.\n\r\nПо-рано полицията в Ростов на Дон съобщи, че 16 обекта в града, включително хотели, барове и ресторанти, са евакуирани като част от учение.\n\r\nНа стадион \"Ростов Арена\" се играха четири мача от груповата фаза на първенството, включително вчерашният между Хърватия и Исландия, спечелен от хърватите 2:1, а на 2 юли там ще се играе един от осминафиналите.\r\n                    \r\n                    \r\nЮжният руски град Ростов на Дон се намира само на 67 км от границата с Украйна, където подкрепяни от Москва бунтовници воюват с украински войски от 2014 г. \n\r\nБлизостта му до конфликта създаде безпокойства за сигурността преди началото на Мондиала, отбелязва Ройтерс.\n\r\nМиналото лято Русия бе подложена на вълна от фалшиви бомбени заплахи, които нарушиха работата на фирми и държавни учреждения в градове из цялата страна, пише БТА. \n\r\nПрез октомври Федералната служба за сигурност заяви, че е идентифицирала четирима руски граждани, които са водили кампанията от фалшиви заплахи. Те живеели в чужбина и използвали телефонни услуги в интернет за анонимни обаждания.\r\n ", "date": "2018.06.27", "title": "Бомбените заплахи заваляха в Ростов на Дон"}
{"url": "https://www.dnes.bg/akoshtete-vqrvaite/2018/06/27/otmyshtenie-li-be-da-go-opishesh-zodiite-koito-si-vryshtat.380463", "text": "Всеки понася предателствата, измамите и обидите тежко. И ако някои все пак са способни след време да забравят и простят, то има три зодии, които никога няма да оставят нещата да отшумят. Те задължително ще отмъстят и ще се погрижат наказанието да е жестоко. \r\n\r\n \r\nЧесто хората се шегуват, че нараните ли скорпион, трябва да си наемете бодигард, да сте винаги нащрек и да имате едно наум. И както винаги - в шегите има доза истина. Отмъщението е второто име на скорпиона и той винаги измисля възможно най-жестокото и болезнено наказание. Скорпионът трябва да се увери, че жертвата ще страда дълго, ще е унизена, травмирана, белязана завинаги, на колене ще моли за прошка. Но веднъж щом скорпионите са наранени, те няма да се огънат, няма да се размекнат и да ви съжалят, ще стигнат до крайности и в крайна сметка ще наранят жертвата двойно повече. Трябва да знаят, че всичко е платено, и то с лихва. И никога не биха се извинили за бруталните си постъпки.\r\n \r\n\r\n \r\nКозирозите са едни от най-горделивите зодиакални знаци. Ако по някакъв начин нараните егото им - като ги унижите, предадете, излъжете, или ги победите, знайте, че всичко това ще ви се върне и накрая ще останете изключително разстроени. Козирозите ще планират отмъщението тихо и никой няма да подозира какво готвят. В началото те дори ще се държат учтиво с вас и ще ви се усмихват, докато кроят пъкления план. Всичко ще ви изглежда добре, но всъщност козирогът ще петни името ви, ще саботира успехите ви и ще ви скара с близките и приятелите ви. Ще осъзнаете какво се случва, когато вече е късно, а козирогът ще ви се изсмее в лицето.\r\n \r\n", "date": "2018.06.27", "title": "Отмъщение ли бе да го опишеш? Зодиите, които си връщат"}
{"url": "https://www.dnes.bg/obshtestvo/2018/06/27/priiateli-za-perata-oshte-edin-neudoben-prostrelian.380543", "text": "\n\r\nОще един неудобен прострелян… коментар във Facebook на приятел на Перата, който снощи бе прострелян в Бургас.\r\nСтрелбата срещу него е извършена около 22:10 ч. в района на бл. 41А в кв. \"Изгрев\".\r\nПетър Низамов веднага е откаран от полицаи в УМБАЛ-Бургас, където му е извършена спешна операция. Лекарите са констатирали две прострелни рани.\r\nСпоред Перата обаче трима души са изстреляли по него цели 8 куршума. Представили се за полицаи и открили огън.\r\nТърсят се свидетели. Предстои изземването на записи от камери, разположени в района на стрелбата.\r\n\n\r\n\n\r\n\n\r\n\r\n\r\nПетър Низамов – Перата стана известен като \"ловеца на бежанци\" покрай арестите по границата на нелегални мигранти.\r\nСлучаят нашумя през миналата година, когато Низамов разпространи клип, на който се извършва граждански арест на трима мигранти. Ръцете им бяха завързани с така наречените \"свински опашки”.\r\n ", "date": "2018.06.27", "title": "Приятели за Перата: Още един неудобен прострелян!"}
{"url": "https://www.dnes.bg/politika/2018/06/27/borisov-hvali-turciia-za-migrantite-pred-ruski-vestnik.380542", "text": "България успя да реши проблема с незаконните мигранти, прииждали в ЕС по т. нар. балкански маршрут. Това заяви, запитан от \"Известия\", премиерът на страната Бойко Борисов, пише руският всекидневник.\n\r\nСпоред \"Известия\" Борисов изтъква специалната роля на Турция за уреждане на въпроса, защото благодарение на политиката на турския президент Реджеп Тайип Ердоган нито един мигрант не е минал незаконно границата през последните година и половина.\n\n\n\r\nРуският вестник пише, че българският премиер е подчертал, че за решаване на проблема с незаконната миграция е спомогнало споразумението за бежанците между Брюксел и Анкара от 2015 г. и цитира думите му: \"Споразумението с Турция трябва да действа независимо от твърдата риторика на наши колеги, на първо място в Западна Европа, спрямо президента Ердоган. За момента той вече почти две години изпълнява всички ангажименти и задължения, поети от Анкара\".\r\n                    \r\n                    \r\nБългария, която се намира в периферията на ЕС, доста добре изпълнява функцията си като защитник на Европа от мигрантите, коментира пред \"Известия\" Оксана Петровская, ръководител на Центъра за европейски изследвания от системата на президентската администрация в Русия.\n\r\nМиграционната криза ще е главна тема от европейската среща на върха на 28 и 29 юни.\n\r\nИзданието посочва, че премиерът Борисов е изброил пред него някои български предложения за решаване на европейския проблем с миграцията, включващи по-специално засилване на охраната по външните граници на ЕС и създаване на бежански центрове извън общността. Освен това международната общност трябва да реши проблемите с бедността и постоянно увеличаващата се раждаемост в Африка. Миграционният въпрос е пряко свързан с тези аспекти, е подчертал Бойко Борисов. \n\r\n\"Африка е била експлоатирана десетилетия наред, сега е необходимо да се полагат грижи за нея на глобално равнище\", цитира \"Известия\" българския премиер. По думите му това ще бъде скъпоструващ и труден процес, за който в момента се водят много спорове в Европа, добавя вестникът, цитиран от БТА.\r\n ", "date": "2018.06.27", "title": "Борисов хвали Турция за мигрантите пред руски вестник"}
{"url": "https://www.dnes.bg/balkani/2018/06/27/vyrnaha-pametnite-plochi-v-bosilegrad-otneti-ot-syrbiia.380541", "text": "Сръбските власти в Босилеград върнаха двете паметни плочи с имената на жертвите от Босилеградския погром през май 1917 г., предаде БНТ.\r\nПървата плоча беше отнета миналата година от полицията по нареждане на местната управа. Тогава идеята на Културно-информационния център беше да постави плочата в центъра на Босилеград, за да се отбележат 100 г. от паметта на невинно избитите българи. Втората плоча пък беше задържана на 11 май т. г. от митническите власти на ГКПП \"Рибарци-Олтоманци\".\n\n\r\nОт Културно-информационния център в Босилеград казаха, че проблемът с паметните плочи е бил поставен на срещата между президентите на Сърбия и България Александър Вучич и Румен Радев преди няколко дни в Димитровград. След разговора сръбските власти върнали плочите в Босилеград.\r\r\n                    \r\n                    \"Надяваме се с този жест да е започнал един етап на българо-сръбските отношения, да започне решаването на проблемите на българското малцинство, каза Иван Николов\", председател на КИЦ-Босилеград.\r\n\"Няма нищо лошо, което да оскърбява сръбската държава с невинно избити жертви. Ние искаме просто тези плочи да ги сложим тука, за да помним нашата западно-покраинска история\", каза Радко Стоянчов.\r\nВ момента двете паметни плочи се съхраняват в информационния център. От там ще възобновят административната процедура пред местната управа едната плоча да бъде поставена в центъра на Босилеград.\r\nДругата вероятно ще намери място в близкото село Долна Любата, където са били избити част от българите преди 101 години.\r\n ", "date": "2018.06.27", "title": "Върнаха паметните плочи в Босилеград, отнети от Сърбия"}
{"url": "https://www.dnes.bg/sofia/2018/06/27/sled-meseci-zabaviane-bronzovata-kyshta-pochti-gotova.380544", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБронзовата къща, която трябваше да бъде издигната на мястото на бившия Мавзолей в столицата още в началото на годината, вече е почти готова. Предстоят довършителни дейности и поставяне на осветление, съобщи .\r\nИнсталацията трябваше да е символ на българското председателство на Съвета на Европейския съюз, но проектът се забави многократно. И вместо в началото, в крайна сметка той ще бъде осъществен на финала на тези 6 месеца, в които България беше председател на Съвета на ЕС.\n\r\nСтоличната община постави срок до 25-27 юни Бронзовата къща да е готова или изобщо да не бъде изпълняван проектът. От БСП-София все още искат оставки заради забавянето на инсталацията и въпросите без отговор около нея. \r\n                    \r\n                    \r\nАнгажимент на Столична община е охраната на Бронзовата къща, която по план ще остане на мястото до края на годината. Официалното ѝ откриване пък ще е след около 2 седмици.\n\r\n ", "date": "2018.06.27", "title": "След месеци забавяне: Бронзовата къща почти готова"}
{"url": "https://www.dnes.bg/health/2018/06/27/med-i-kokosovo-maslo-pomagat-pri-slynchevoto-izgariane.380508", "text": "През лятото вероятността кожата ни да изгори под жаркото слънце е много по-голяма. Дори да не се печем на плажа, носим оскъдно облекло, а така голяма част от тялото ни е изложена на вредното влияние на UV-лъчите.\r\nПревенцията е най-добрият приятел на кожата. Винаги нанасяйте слънцезащитен крем по цялата открита повърхност на кожата преди да излезете, дори в града.\r\nАко все пак изгорите по някаква причина, вижте с кои вълшебни натурални средства можете да помогнете на кожата си да се възстанови.\r\n\r\nМного е важно да се отбележи, че драстичното охлаждане на увредената кожа може да я направи още по-уязвима и проблемна. Ледът предизвиква рязко отдръпване на кръвта от засегнатите участъци поради внезапното драстично охлаждане. Това предизвиква допълнителни увреждания на вече изгорената кожа и възпрепятстване на естествените механизми за оздравяване.\r\r\n                    \r\n                    \r\nОхладете изгарянето под течаща студена вода, но не ледена. Подсушете и нанесете тънък слой бяла ментова паста без примеси върху засегнатото място. Оставете да действа така, докато ефектът от ментата отмине.\r\n", "date": "2018.06.27", "title": "Мед и кокосово масло помагат при слънчевото изгаряне"}
{"url": "https://www.dnes.bg/sofia/2018/06/27/da-se-hvanem-za-zeleno-drujba-v-bitka-za-park.380547", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЖителите на столичния квартал \"Дружба\" излязоха на протест в защита на зелените площи.\n\r\nОрганизирана е и подписка за отчуждаването на частна собственост в парк, който се намира в междублоково пространство.\n\r\nХората искат зелените площи да бъдат облагородени, а не върху тях да се строи жилищна сграда, което е намерението на инвеститора. За да се изпълни то пък трябва да се изрежат и много дървета.\n\r\nОбщинският съветник от БСП Борис Цветков заяви пред , че вече над 1000 души са се разписали в подписка с определени искания. \r\nСред тях са отчуждаване на имотите, а за този, който влиза в територията на парка да бъдат проведени преговори със собственика.\r\n                    \r\n                    \r\n\"Както в други два района станаха такива замени. Те да се откажат доброволно от строителството на тази сграда, а общината да им даде някъде друг подобен имот, който не е в междублоково пространство и парк\", обясни Цветков. \n\r\nОбщинарят допълни, че в подписката, която продължава, има искане и за възстановяване на парка.\n\r\n\"Откакто е построен не се поддържа осветлението. Искаме да се построи осветление, пейки, алеи и да се поддържа озеленяването\", заяви тоя и добави, че въпросът ще бъде гледан и на заседание на Столичния общински съвет, след 2 седмици.", "date": "2018.06.27", "title": "Да се хванем за зелено... \"Дружба\" в битка за парк"}
{"url": "https://www.dnes.bg/stranata/2018/06/27/perata-kategorichen-iskaha-da-me-ubiiat.380553", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПетър Низамов-Перата е с две огнестрелни рани в крака и се намира в ортопедията на УМБАЛ в Бургас. Състоянието му е стабилно, без опасност за живота, съобщиха от болницата.\r\nЧетири гилзи са открити след стрелбата по 32-годишния ловец на мигранти, която беше открита до бл. 41 А в бургаския к-с \"Изгрев\", съобщиха от полицията.\n\n\n\r\nОсновната версия, по която работят криминалистите е сплашване, пише .\r\nМеждувременно Перата сам коментира вече случилото се в социалните мрежи часове след инцидента.\r\r\n                    \r\n                    Засега е противоречива информацията за броя на извършителите. Простреляният веднъж казал, че стрелците са двама, втори път - трима и искали да го убият. Негови приятели пък публикуваха снимки на Низамов във Facebook.\r\nМиналата пролет името на Перата нашумя след т.н. граждански арести на бежанци по границата ни. Разпространен в социалните мрежи клип показа как трима мигранти са вързвани със свински опашки и ритани.\r\nПрокуратурата повдигна обвинение срещу Низамов за противозаконно лишаване от свобода, но съдът го оправда.", "date": "2018.06.27", "title": "Перата категоричен: Искаха да ме убият!"}
{"url": "https://www.dnes.bg/balkani/2018/06/27/nefeli-donese-potop-v-gyrciia-kympingi-s-bylgari-pod-voda.380550", "text": "\r\nЦиклонът \"Нефели\" донесе библейски наводнения в централна Гърция и достигна до полуостров Халкидики, където много наши сънародници са на почивка.\r\nНай-сериозно е положението в Ситония, на втория ръкав, където само през последното денонощие са се изсипали близо 100 л/кв.м дъжд.\r\n\"Продължава да вали дъжд навсякъде. Властите в Халкидики искат да се обяви частично бедствено положение, особено в Никити, където първите етажи на къщите са под вода\", обяви пред  кореспондентът на БНР Катя Пеева.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\r\n                    \r\n                    Водата е твърде много и е разчупила заграждения на някои язовири, стихията отнесе и автомобили в морето.\r\n\"На къмпинг \"Каламици\", където има много българи, там също всичко е под вода, властите взимат мерки\", съобщи Пеева.\n\r\nСпоред метеоролозите обаче отново ще продължи да вали. В Сивири, където има много туристи, реката е излязла извън коритото си.\r\nВластите предупреждават за силни бури и в Егейско море, което означава, че фериботните връзки до някои острови също ще бъдат преустановени.\r\nСиноптиците обещават подобряване на времето в южната ни съседка от утре.\r\n\"Най-важното е, че при този силен циклон, а и при тези наводнения, няма пострадали хора. Може би защото медиите разпространяваха информация дни преди този потоп и хората взеха мерки предварително\", заключи Катя Пеева.", "date": "2018.06.27", "title": "\"Нефели\" донесе потоп в Гърция: Къмпинги с българи – под вода!"}
{"url": "https://www.dnes.bg/notifikacii/2018/06/27/razklon-pyt-s-predimstvo-ptp-myj-zagina-jena-e-ranena.380556", "text": "57-годишен мъж е загинал, а жена е в тежко състояние след тежка катастрофа между автомобил и бус край Габрово, съобщиха от ОДМВР – Габрово.\r\nСигналът за ПТП-то, на разклона за село Рязковци е получен вчера в 17:00 часа. На място незабавно са изпратени полицейски екипи и екипи на Спешна помощ - Габрово.\r\nПо първоначални данни товарен автомобил \"Мерцедес\", управляван от 50-годишен мъж от село Крушево, излизащ от кръстовище, ударил в предната дясна част движещия се по път с предимство фирмен бус \"Пежо\", управляван от 61-годишен мъж от Габрово.\r\nВ буса са пътували една жена и седем мъже – работници в същата фирма. От сблъсъка бусът излязъл вляво от пътното платно. Пътувалите в буса са транспортирани в МБАЛ - Габрово, където един от тях – мъж на 57 години, е починал. В болницата за лечение са настанени шестима, като жената, на 52 години, е в тежко състояние.\rВодачът на товарния автомобил е тестван за употреба на алкохол – техническото средство отчело нулев резултат. На другия водач е взета кръвна проба за химически анализ. \r\nПричините за произшествието са в процес на изясняване. Извършен е оглед. По случая е образувано досъдебно производство.", "date": "2018.06.27", "title": "Разклон, път с предимство, ПТП – мъж загина, жена е ранена"}
{"url": "https://www.dnes.bg/obshtestvo/2018/06/27/glad-strelba-smyrt-ima-li-reshenie-za-skitashtite-jivotni.380551", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБременна кобила и три коня са застреляни във Вършец. Други 3 са с прободни рани. Полицията в Монтана търси извършителите, а стопаните на животните са готови да потърсят справедливост по своему\r\nПрез март пък десетки коне умряха от студ и глад в преспите на Осоговската планина. Как животните се оказаха жертва на човешкото нехайство? \r\n\"Трябва да се носи отговорност както за домашните животни, така и за конете. Конете у нас едва сега започват да добиват глас. Те са обект на всякакъв терор от десетилетия. Всички сме виждали измършавели кончета из градовете. Дошло е времето да променим културата си към конете\", подчерта журналистът Лияна Панделиева, която също притежава кон. \r\n                    \r\n                    \r\nВ студиото на \"България сутрин\" Явор Гечев от Фондация \"Четири лапи\" отбеляза, че казусът с конете допълнително се усложнява от дупка в закона, която пречи на институциите да си вършат работата. \n\r\n\"Проблемът е, че ако трябва да се конфискува нерегистриран кон, то той трябва да се умъртви. Ако не се промени начинът на работа в БАБХ, такива случаи ще продължават. Трябва да се намери решение за скитащите животни. Трябва да бъдем хуманни, но трябва да бъдем и отговорни\", категоричен бе Гечев. \n\r\nПред  Панделиева изрази скептицизма си, че към тези жертви на човешкото нехайство, както тя ги описва, ще се промени отношението. \n\r\n\"Конете са изключително деликатни същества, които зависят изцяло от нас. Котките и кучетата са по-адаптивни. Ние сме конски народ. Трябва ни нова чувствителност към тези животни\", заключи тя.", "date": "2018.06.27", "title": "Глад, стрелба, смърт... Има ли решение за скитащите животни?"}
{"url": "https://www.dnes.bg/notifikacii/2018/06/27/14-godishnata-blysnata-ot-patrulka-v-koma.380549", "text": "14-годишното момиче, ударено от полицейски автомобил, е в кома и се бори за живота си в габровската болница.\r\nТийнейджърката е с контузни рани по тялото и по главата, съобщи bTV.\n\r\nПрипомняме ви, че в понеделник, при гонка на нарушител, патрулка, управлявана от 24-годишен от Дряново, блъсна внезапно излязло на пътя момиче.\r\nСпоред първоначалните данни полицейският автомобил се е движил с включен светлинен и звуков сигнал.\r\nВодачът на автомобила е тестван за употреба на алкохол и наркотици, като тестовете са отчели нулеви резултати.\r\nПо случая е започнало следствено дело.", "date": "2018.06.27", "title": "14-годишната, блъсната от патрулка, в кома!"}
{"url": "https://www.dnes.bg/akoshtete-vqrvaite/2018/06/27/samo-za-jeni-horoskopyt-vi-za-idniia-mesec-iuli.380515", "text": "С настъпването на всеки нов месец правим планове за следващите дни. Според звездната карта юли ще бъде месец на промени. Периодът е подходящ да планираме, но разумно. Какво ви очаква според зодията, вижте в женския ни хороскоп.\r\n\r\nЗвездната карта показва големи промени за вас, дами. Слънцето се намира във вашия 4-и дом, който отговаря за дома, връзката с родителите, което ще ви накара да почувствате необходимостта от преосмисляне на вашите приоритети. Това ще доведе до промени в много сфери на вашия живот.\r\nПрез юли може да обмислите търсенето на нови източници на доходи или смяна на работата. Ако имате задължения към роднини ще трябва да ги довършите. Грижете се за другите, но не забравяйте да се грижите и за себе си.\r\r\n                    \r\n                    \r\nПрез месец юли Слънцето ще бъде във вашия 3 дом на разума, интелигентността и творчеството. То ще окаже силно влияние върху комуникацията с другите, вашето взаимодействие със света. Месецът е обещаващ за нови контакти, ще ви бъде лесно да намерите общ език с вашите сътрудници. Но звездната карта показва да не се ангажирате твърде много с делата на близките си.\r\nНе забравяйте за собствения си живот, който изисква много по-голямо внимание. През юли, Телецът по-добре ще се концентрира върху личните си задачи, но също така и върху почивката си.\r\n", "date": "2018.06.27", "title": "Само за жени! Хороскопът ви за идния месец юли"}
{"url": "https://www.dnes.bg/snimka-na-denia/2018/06/27/oranjev-i-jylt-kod-i-stud-do-kraia-na-sedmicata.380560", "text": "За 11 области е в сила оранжев код за дъжд и гръмотевици днес. Във всички останали области на страната кодът е жълт. Това сочи справка на сайта на Националния институт по метеорология и хидрология (НИМХ) при БАН.\n\r\nОранжев код е обявен в областите Ловеч, Пловдив, Смолян, Габрово, Стара Загора, Кърджали, Велико Търново, Сливен, Ямбол, Хасково и Бургас. В тези райони се очакват значителни и интензивни валежи, придружени с гръмотевични бури.\n\r\nОчакваните сумарни количества са между 45 и 65 л/кв.м. През деня след временно спиране около и след обяд отново ще има краткотрайни превалявания. В останалите части на страната е в сила жълт код за интензивни валежи с гръмотевици и количества между 20 и 35 л/кв.м, а на места и до 40 л/кв.м.\r\nРечните нива в Западнобеломорския басейн ще се повишават незначително, като в резултат на валежи по-значителни повишения ще има в Рилските и Пиринските притоци на реките Места и Струма. Водните количества на реките в басейна са около праговете за средни води.\n\r\nУтре в резултат на валежи ще има по-значителни повишения на речните нива в средните и долните течения на река Места и река Струма. На 29 юни по-значителни ще бъдат повишенията в горното и средното течение на река Струма.\n\r\nТемпературите ще бъдат по-ниски от обичайните - максималните ще са предимно между 20° и 25°. Атмосферното налягане е по-ниско от средното за месеца, но с преминаването на средиземноморския циклон ще се понижи още.\n\r\nПо Черноморието облачността ще е предимно значителна и ще има валежи и гръмотевици. Значителни ще са количествата главно през предстоящата нощ. През деня валежите за кратко ще отслабнат и спрат, ще има и временни намаления на облачността. \n\r\nЩе духа слаб до умерен югоизточен вятър. Максималните температури ще са 22°-24°, близки до температурата на морската вода. Вълнението на морето ще е 2-3 бала.\n\r\nЛоши са условията и за туризъм в планините, съобщават от Планинската спасителна служба (ПСС) при БЧК. Валежите и гръмотевичните бури ще продължат, на места явленията ще са интензивни. Ще духа умерен до силен вятър от юг-югоизток.\n\r\nМаксималната температура на височина 1200 метра ще е около 15°, на 2000 метра – около 9°. Навсякъде в Стара планина вали дъжд. Температурите във високите части на планините са около 4-7 градуса. Там се е образувала и мъгла.\n\r\nЕдинственото място, където ще пуснат лифт при наличие на хора, е Пампорово – 2 и 4 линия. Няма регистрирани инциденти през изминалото денонощие. Още информация за обстановката в планините има на адреса на ПСС в интернет, а телефоните са: 02/ 9632000 и 088 1470.", "date": "2018.06.27", "title": "Оранжев и жълт код и студ – до края на седмицата"}
{"url": "https://www.dnes.bg/balkani/2018/06/27/zaharieva-reshenieto-za-skopie-i-tirana-ogromna-stypka.380545", "text": "За първи път от 2015 г. снощи Съветът на ЕС прие заключения за разширяване. Това отбеляза на пресконференция след продължителните преговори по решенията, свързани с Македония и Албания, вицепремиерът Екатерина Захариева.\n\r\nНяма да крия, че не беше лесно, посочи тя. Взехме решение, изключително добро за цяла Европа, не само за страните от Западните Балкани, а и за гражданите от региона. Това решение не само ще повиши доверието в ЕС, а показваме, че изпълняваме ангажиментите, които сме поели към гражданите в този регион и европейската перспектива на страните от Западните Балкани не е само декларации. Това е само началото, процесът започва тепърва, има много работа за вършене, добави вицепремиерът.\n\n\n\r\r\n                    \r\n                    По нейните думи заключенията дават много ясна времева перспектива, конкретен график за двете държави. В отговор на въпрос тя коментира, че предварително е имало много надежди, но взетите решения от Съвета на ЕС по общи въпроси са по-добре от нищо. Тя поясни по повод на предварителните очаквания за започване на преговори с Тирана и Скопие незабавно, че обичайно 6-7 месеца след решение на Съвета процесът на преговори може да започне. Лично бих искала да видя по-смело решение, но снощното решение бе прието изключително трудно и е огромна стъпка към европейската перспектива на двете страни, коментира Захариева.\r\nСъветът на ЕС прие снощи заключения, според които предлага начало на предприсъединителни преговори с Македония и Албания от юни догодина, както и първо заседание на преговарящите до края на 2019 година. Очаква се това предложение да бъде утвърдено от Европейския съвет по-късно тази седмица, припомня БТА.\r\nНачалото на преговорите се обвързва с няколко условия, сред които съдържанието на следващите доклади на Европейската комисия за напредъка на двете страни по пътя на реформите. Дипломати коментираха неофициално, че сред целите на поставените срокове е началото на преговорите да се състои след изборите за Европейски парламент през май догодина. \r\n ", "date": "2018.06.27", "title": "Захариева: Решението за Скопие и Тирана – огромна стъпка "}
{"url": "https://www.dnes.bg/notifikacii/2018/06/27/prostreliaha-v-burgas-loveca-na-bejanci-perata.380531", "text": "Простреляха Петър Низамов – Перата, станал известен като \"ловеца на бежанци\",  в Бургас тази нощ, съобщи говорителят на МВР-Бургас пред Нова телевизия.\n\r\nСтрелбата срещу него е извършена около 22:10 ч. във вторник вечерта в района на бл. 41А в кв. \"Изгрев\". \n\n\n\n\n По първоначални данни 32-годишния мъж с инициали П.Н. е прострелян в областта на краката. \n\r\nТой е откаран в УМБАЛ-Бургас, където му е извършена спешна хирургична интервенция.\n\r\nЛекарите са констатирали две прострелни рани. \n\r\nНяма опасност за живота на Петър Низамов –Перата.\n\r\nСамият той публикува на страницата си в социалната мрежа Facebook следното:\"Преди час направиха опит да бъда убит пред дома ми! Сигурен съм, че е поръчка от правителството! Прострелян съм 8 пъти с бойни патрони, но съм жив\".\r\nПолицаи от областната дирекция на МВР-Бургас извършват оглед на местопроизшествието.\n\r\nИздирват се свидетели на инцидента. Предстои изземването на записи от камери, разположени в района на стрелбата.\n\r\nПетър Низамов – Перата стана известен покрай арестите по границата на нелегални мигранти. \n\r\nСлучаят нашумя през миналата година, когато Низамов разпространи клип, на който се извършва граждански арест на трима мигранти. \n\r\nРъцете им бяха завързани с така наречените \"свински опашки”.", "date": "2018.06.27", "title": "Простреляха в Бургас \"ловеца на бежанци\" Перата "}
{"url": "https://www.dnes.bg/notifikacii/2018/06/27/raul-gonsales-na-41-legendata-na-ispanskiia-futbol.380438", "text": "\n\r\nНа днешния 27 юни, в разгара на световното първенство по футбол, рожден ден празнува легендарният испански футболист Раул Гонсалес. Роден през 1977 година в Мадрид, той се превръща в истинска легенда за Реал.\n\r\nТой е рекордьор на клуба по участия с 741 официални мача, от които 550 в Примера Дивисион, носил е капитанската лента на отбора от 2003 до 2010 г. Голмайстор №2 в историята на Реал с 323 гола, като пред него е само Кристиано Роналдо.\n\r\n\n\r\nВъпреки че е легенда на Реал, всъщност Раул започва кариерата си в градския съперник Атлетико. \n\r\nСамо на 17 години и 4 месеца, Раул става най-младият играч, обличал фланелката на Реал Мадрид, когато дебютира срещу Реал Сарагоса.\r\nРаул е шесткратен шампион на Испания, трикратен победител в Шампионската лига с Реал Мадрид.\n\r\nПрави дебюта си с националния отбор на Испания срещу Чехия през октомври 1996 г. На 27 март 1999 г. Раул вкарва 4 попадения на Австрия за разгрома с 9:0. \n\r\nРаул е изиграл 102 мача за националния отбор на Испания и е отбелязал 44 гола. Играл е за Испания на Световните първенства през 1998, 2002 и 2006 г. и Европейските първенства през 2000 и 2004 г.\n\r\nРаул става известен и с начина, по който празнува всеки свой гол като целува своята сватбена халка, за да покаже любовта си към своята съпруга Мамен Санс.\n\r\nДвамата имат 4 сина: Хорхе, Уго и близнаците Ектор и Матео.\n\r\nРаул обича да чете, особено книгите на Артуро Перес Реверте и обича да слуша всякаква испанска музика. Като всеки испанец обича също така да гледа борба с бикове.", "date": "2018.06.27", "title": "Раул Гонсалес на 41: Легендата на испанския футбол"}
{"url": "https://www.dnes.bg/eu/2018/06/27/albaniia-ne-iska-bejanci-ta-dori-i-sreshtu-chlenstvo-v-es.380532", "text": "Албания отхвърли предложение за евентуално изграждане на нейна територия на приемни центрове за мигранти, запътили се към страни от ЕС. \n\n Албания никога не би приела такива бежански лагери на ЕС дори ако в замяна й бъде предложено членство в ЕС, заяви премиерът Еди Рама в интервю за германския в. \"Билд\", цитирано от ДПА и БТА.\n\r\nРама заявява в интервюто, че е против разтоварване на мигранти сякаш са някакви нежелани токсични отпадъци. \n\r\nТой подчертава, че Албания винаги е готова да даде своя справедлив дял за решаването на общоевропейски проблеми, но не може да го направи сама.\n\r\nПревръщането на Албания в някакъв вълнолом за мигранти, които искат да влязат в страни от ЕС, би било \"опасно решение\", казва той.\r\n                    \r\n                    \r\nАвстрийският канцлер Себастиан Курц и председателят на Европейския парламент Антонио Таяни предложиха да се настаняват бежанци в балкански страни.\n\r\nВчера страните от ЕС дадоха принципно съгласие за присъединителни преговори с Албания и Македония, като започването на същински преговори е обвързано с напредък в реформите.\n\r\nТемата за мигрантите ще е в центъра на срещата на върха на ЕС в Брюксел на 28 и 29 юни.", "date": "2018.06.27", "title": "Албания не иска бежанци, та дори и срещу членство в ЕС "}
{"url": "https://www.dnes.bg/sofia/2018/06/27/dylgove-za-7-mln-chaka-sofiia-zaradi-arestuvani-koli.380533", "text": "Близо 7 млн. лв. дължат собственици на неприбрани от наказателни паркинги в София автомобили, които са били вдигнати от паяк. Това показват данни на Центъра за градска мобилност (ЦГМ), предоставени на \"Монитор“. В момента в специализираните гаражи са зарязани 227 коли, които са били неправилно паркирани и преместени с паяк.\n\r\nСобствениците на возилата, освен че трябва да заплатят глоба за вдигането с паяк на стойност 60 лв., дължат и по 2 лв. на всеки час, в който колата им е прекарала на паркинга. Така в момента натрупаните задължения към ЦГМ достигат 6 963 038 лв. От дружеството трудно успяват да открият стопаните на колите, а повечето от тях вече са забравили и за съществуването им.\r\n                    \r\n                    \r\nВетеран на един от наказателните паркинги се оказва \"Рено“, което вече 10 години чака собственика си да го прибере. Автомобилът е натрупал задължение за разходи по принудително преместване и такса за отговорно пазене в размер на 68 230 лв.\n\r\nПроблемът със заплащането на наказателните паркинги и откриването на собствениците на колите не е само в столицата. 80-годишен мъж от Велико Търново ще трябва да плати 9000 лв., за да прибере автомобила си от наказателния паркинг след половингодишен престой. Колата на Георги Братованов била вдигната заради неправилно паркиране и откарана на паркинга. Мъжът обаче отказал да си плати и я оставил там.\n\r\nСпоред него колата била вдигната незаконно тъй като я бил спрял само за 15 минути пред дома си. Той твърди, че знакът, с който се забранява паркирането, бил закрит от строеж и затова не могъл да го види. Отказва да плати глобата, тъй като е възмутен от факта, че не може да спира дори пред собствения си дом. Освен Братованов, през годините в Търново има още няколко случая на хора, чиито автомобили са откарани на наказателния паркинг и те отказват да платят глобата, за да си ги приберат. В резултат на това от таксите и лихвите глобите придобиват огромни размери.\n\r\nВъв Варна на общинския паркинг за репатрирани автомобили под Аспаруховия мост има десетина леки коли, зарязани от собствениците си. Преди време в един от тях беше прораснало дърво. \n\r\nДруг бе случаят със стар \"Форд“ с румънска регистрация, който събираше прах повече от 6-7 години, а собственикът бе обявен за издирване от Интерпол. За това време колата е натрупала задължения за престой, които надвишават в пъти повече стойността й, коментираха работещите на паркинга. За освобождаване на репатрираната кола всеки наказан шофьор трябва да брои различни суми, в зависимост от зоната на репатрирането, като плаща допълнително и по лев за всеки час престой на паркинга. Собствениците на зарязаните коли се издирват и уведомяват неколкократно. За да си получи дължимите суми, се налага общината да води дори съдебни дела. Автомобил „Роувър“ например е натрупал задължения над 5000 лева, а той не струва повече от 1000, БМВ също е с голямо задължение, но не е ясно кой е собственикът, защото колата е била препродавана 4 пъти без нотариална заверка. Ако се сумират задълженията на изоставените на общинския паркинг гниещи автомобили, общата сума може да надхвърли 100-150 хиляди лева.\n\r\nВ Кюстендил едва 9 автомобила тънат в забрава от собствениците им, обявиха от общинската администрация. Сред тях има и такива, които в продължение на повече от 10 години са оставени безстопанствени пред блокове или по тротоари.\n\r\n\"Категорично може да кажем, че тези автомобили ще бъдат премахнати, а собствениците ще трябва да заплатят за услугата, като сумата се определя на база Наредбата за определяне и администриране на местните такси и цени на услуги на територията на община Кюстендил“, съобщиха още от кметството.", "date": "2018.06.27", "title": "Дългове за 7 млн. чака София заради арестувани коли"}
{"url": "https://www.dnes.bg/eu/2018/06/27/rodil-se-myj-stanal-jena-ranno-pensionirane.380534", "text": "Лице, което е променило пола си, не може да бъде задължено да унищожи брака си, сключен преди тази промяна, за да може да получава пенсия за осигурителен стаж и възраст при навършване на предвидената възраст за лица от придобития от него пол.\n\n\r\nПодобно условие представлява пряка дискриминация, основана на пола, постанови Съдът на ЕС в Люксембург, пише в. \"Сега\". \n\r\nДиректива на Съюза от 1978 г. забранява каквато и да е дискриминация, основана на пола, по отношение на социалноосигурителните обезщетения, включително пенсии за осигурителен стаж и възраст. Директивата предвижда изключение от тази забрана, като допуска държавите членки да изключат от приложното й поле определянето на пенсионната възраст за старост и прослужено време. Обединеното кралство се е възползвало от тази дерогация: в този смисъл пенсионната възраст за жена, родена преди 6 април 1950 г., е 60 години, докато за мъж, роден преди 6 декември 1953 г., тя е 65 години. \r\n                    \r\n                    \r\nM.B. е лице, родено през 1948 г. от мъжки пол, което сключва брак с жена през 1974 г. Лицето започва да живее като жена през 1991 г., а през 1995 г. се подлага на операция за промяна на пола. M.B. обаче няма окончателно удостоверение за признаване на промяната на пола, чието издаване съгласно националната правна уредба изисква унищожаване на брака й. M.B. и съпругата й желаят да запазят брака си поради религиозни съображения. \n\r\nM.B. навършва 60 години през 2008 г. и подава искане за отпускане на държавна пенсия за осигурителен стаж и възраст, защото смята, че вече е жена. \n\r\nТова искане е отхвърлено, тъй като при липсата на окончателно удостоверение за признаване на промяна на пола тя не може да се третира като жена по отношение на определянето на законоустановената пенсионна възраст. M.B. оспорва това решение пред британските юрисдикции. Тя твърди, че разпоредбата, съгласно която не може да има сключен брак, води до дискриминация в противоречие с правото на Съюза. Върховният съд на Обединеното кралство отправя запитване до Съда на ЕС дали това положение е съвместимо с директивата. \n\r\nВ днешното си решение Съдът на ЕС подчертава най-напред, че в случая не е сезиран по въпроса дали поначало за правното признаване на промяната на пола може да се изисква унищожаване на брака, сключен преди промяна на пола. Той обаче констатира, че макар правното признаване на промяната на пола и бракът да са въпроси от компетентността на държавите членки в областта на гражданското състояние, те трябва да спазват правото на Съюза, и по-специално принципа на недопускане на дискриминация, когато упражняват компетентността си в тази област. \n\r\nСъдът потвърждава практиката си, съгласно която директивата, предвид нейния предмет и естеството на правата, които цели да защити, се прилага и за дискриминацията в резултат от промяната на пола на заинтересованото лице. В това отношение той подчертава, че за целите на прилагането на директивата трябва да се счита, че лицата, които са живели през значителен период от време като лица от пол, различен от този по рождение, и които са преминали операция за промяна на пола, са променили пола си. \n\r\nСъдът отбелязва, че условието бракът да бъде унищожен, за да може да се отпусне държавна пенсия за осигурителен стаж и възраст при навършване на законоустановената пенсионна възраст за лицата от съответния пол, се прилага само за лицата, които са променили пола си. Поради това той стига до заключението, че британската правна уредба третира по-неблагоприятно лице, което е променило пола си, след като е сключило брак, отколкото лице, което е запазило пола си по рождение и е сключило брак. \n\r\nСлед това Съдът разглежда дали ситуацията на лице, което е променило пола си, след като е сключило брак, и ситуацията на лице със сключен брак, което е запазило пола си по рождение, са сравними - условие, което трябва да бъде изпълнено, за да се установи дали разликата в третирането представлява пряка дискриминация.\n\r\nВ това отношение Съдът отбелязва, че законоустановената пенсионна схема за осигурителен стаж и възраст в Обединеното кралство цели да осигури закрила срещу риска старост, като предоставя на заинтересованото лице пенсия в зависимост от вноските, които е правило по време на професионалния си път, независимо от семейното му положение. \n\r\nСъдът стига до извода, че предвид този предмет на уредба и тези условия за предоставяне ситуацията на лице, което е променило пола си, след като е сключило брак, и тази на лице със сключен брак, което е запазило пола си по рождение, са сравними. Съдът уточнява, че целта на условието за унищожаване на брака (да се избегне бракът между лица от един и същ пол) не е свързана със схемата за тази пенсия за осигурителен стаж и възраст. При това положение тази цел не засяга сравнимостта на положението на двете посочени категории лица с оглед на предмета на уредбата и на условията за предоставяне на пенсията. \n\r\nТъй като разглежданата по делото разлика в третирането не попада в нито една от допустимите съгласно правото на Съюза дерогации, Съдът постановява, че британската правна уредба води до пряка дискриминация, основана на пола, и поради това е забранена от директивата.", "date": "2018.06.27", "title": "Родил се мъж, станал жена – ранно пенсиониране!?"}
{"url": "https://www.dnes.bg/stranata/2018/06/27/ne-zabraviaite-chadyrite-shte-vali-kato-iz-vedro.380536", "text": "В срада валежите ще продължат и ще са на много места. Сутринта в Западна и Централна България, а по-късно през деня и на места в югоизточната половина от страната явленията ще са временно интензивни и значителни по количество. Вятърът ще се ориентира от север-североизток и ще отслабне, но ще има и временни усилвания с развитието на купесто-дъждовната облачност, прогнозират синоптиците от НИМХ - БАН.\n\r\nПривечер и през нощта валежите в много райони временно ще отслабнат, на места и ще спрат. Температурите ще бъдат по-ниски от обичайните - максималните ще са предимно между 20° и 25°. \n\r\nАтмосферното налягане е по-ниско от средното за месеца, но с преминаването на средиземноморския циклон ще се понижи още.\r\n                    \r\n                    \r\nПо Черноморието облачността ще е предимно значителна и ще има валежи и гръмотевици. Значителни ще са количествата главно през предстоящата нощ.\n\r\nУтре валежите за кратко ще отслабнат и спрат, ще има и временни намаления на облачността. Ще духа слаб до умерен югоизточен вятър. \n\r\nМаксималните температури ще са 22°-24°, близки до температурата на морската вода. Вълнението на морето ще е 2-3 бала.\n\r\nНад планините облачността ще остане значителна. Валежите и гръмотевичните бури ще продължат, на места явленията ще са интензивни. Ще духа умерен до силен вятър от юг-югоизток. \n\r\nМаксималната температура на височина 1200 метра ще е около 15°, на 2000 метра – около 9°. \r\n ", "date": "2018.06.27", "title": "Не забравяйте чадърите, ще вали като из ведро"}
{"url": "https://www.dnes.bg/balkani/2018/06/27/severna-gyrciia-pod-voda-ulicite-sa-reki.380537", "text": "Наводнения в Гърция заради циклон \"Нефели\", който удари южната ни съседка със силни ветрове и проливни дъждове.\r\nСтихията премина през централната част на страната и достигна до полуостров Халкидики, съобщи .\r\nНай-сериозно е положението в Ситония, където само през последното денонощие са се изсипали близо 100 л/кв.м дъжд.\r\nМестните власти в курортното градче Никити призоваха за обявяването на бедствено положение.\r\nКурортът се намира на 98 километра източно от Солун.\r\nПридошлите води са увредили инфраструктурата на пристанището, а улиците са превърнати в реки, помитащи всичко по пътя си.\r\nПожарникари се опитват да изпомпват водата от жилища, мазета и складове.\r\nОт гражданска защита призоваха хората да не излизат от домовете си и ако могат да уплътнят прозорците си.", "date": "2018.06.27", "title": "Северна Гърция под вода, улиците са реки"}
{"url": "https://www.dnes.bg/notifikacii/2018/06/27/trima-izskochili-ot-hrastite-i-streliali-po-perata.380538", "text": "Трима души изскочили от храстите и стреляли по Петър Низамов – Перата. Това обяснил самият Низамов пред разследващите, съобщи bTV. \n\n\n\n\n Перата бе прострелян снощи близо до дома си в квартал \"Изгрев\" в Бургас. \n\r\nТова се случило, докато вървял към жилищен блок. \n\r\nПатрулиращ в района полицейски патрул чул гърмежи и викове за помощ. \n\r\nПристигналите на място полицаи откарали пострадалия в спешното отделение на бургаската болница.\n\r\nНа мястото на инцидента са намерени 4 гилзи. \n\r\nТърсят се свидетели. Предстои изземването на записи от камери, разположени в района на стрелбата.\r\nПетър Низамов – Перата стана известен покрай арестите по границата на нелегални мигранти. \n\r\nСлучаят нашумя през миналата година, когато Низамов разпространи клип, на който се извършва граждански арест на трима мигранти. \n\r\nРъцете им бяха завързани с така наречените \"свински опашки\".", "date": "2018.06.27", "title": "Трима изскочили от храстите и стреляли по Перата?"}
{"url": "https://www.dnes.bg/notifikacii/2018/06/27/reis-i-trolei-se-udariha-rano-sutrin-v-sofiia.380539", "text": "Автобус и тролей са катастрофирали тази сутрин около 6.28 часа. \r\nИнцидентът е станал на кръстовището на ул. \"Г. С. Раковски“ и бул. \"Сливница“. \r\nЕдна жена е пострадала в катастрофата. \r\nТя е била закарана в болница, допълват от МВР. \r\nВсе още не са ясни причините за сблъсъка.\r\n ", "date": "2018.06.27", "title": "Рейс и тролей се удариха рано сутрин в София "}
{"url": "https://www.dnes.bg/index/2018/06/27/receptata-dnes-supa-s-kartofi-i-praz.380435", "text": ":\r\n400 г картофи\r\n1 стрък праз\r\n1 супена лъжица магданоз, пресен\r\n1 чаена лъжица копър\r\n1 чаена лъжица самардала\r\n1 голямо кубче масло\r\n200 мл прясно мляко\r\n1 чушка\r\n2 стръка праз\r\nсол\r\n1 литър вода\r\n \r\n:\r\n \r\nНарежете праз лука на ситно. Загрейте маслото в тенджера. Запържете и задушете лука в него. Разбърквайте непрекъснато, за да не загори.\r\n \r\nОбелете и нарежете картофите на малки квадратчета. Добавете ги към лука и запържете до позлатяване. Разбърквайте в продължение на около 10 минути. След това добавете останалите съставки. Разбъркайте добре, намалете котлона. Оставете да къкри до готовност или за около 30 минути.\r\n\r\n", "date": "2018.06.27", "title": "Рецептата Dnes: Супа с картофи и праз"}
{"url": "https://www.dnes.bg/obshtestvo/2018/06/27/vynshno-gotovo-da-pomaga-na-nashenci-v-beda-v-gyrciia.380564", "text": "Във връзка с постъпили обаждания от български граждани, изпаднали в бедствена ситуация вследствие на валежите от циклона \"Нефели\", в района на Метагици и Ормос Панагиас, Ситония, генералното ни консулство в Солун се свърза с оторизираните гръцки власти, за да бъде оказано съдействие на бедстващите сънародници. \n\r\nПо всички получени сигнали е реагирано своевременно и нашите сънародници са вече в безопасност, съобщиха от МВнР. \n\n\r\nСпоред метеорологичните прогнози лошото време ще се запази до края на седмицата и поради това консулството ни в Солун препоръчва на българите да се прецени целесъобразността от пътуване в Северна Гърция.\r\n                    \r\n                    \r\nВ случай на бедствена ситуация местните власти препоръчват да не се излиза от сградите на пребиваване, а при наводнения на първите етажи изпадналите в беда да се качват на по-високите етажи и да очакват помощ.\n\r\n\n\r\n\r\nдежурен телефони в извънработно време: +30 210 67 48 105, 106, 107\r\nмобилен телефон за спешни случаи: +30 693 70 96 220\n\r\n\r\nдежурен телефон в извънработно време: +30 2310 869 520 \r\nДирекция \"Ситуационен център\" в МВнР приема денонощно сигнали на телефон: 02/948-24-04 или имейл: crisis@mfa.bg.", "date": "2018.06.27", "title": "Външно готово да помага на нашенци в беда в Гърция"}
{"url": "https://www.dnes.bg/politika/2018/06/27/vip-ili-ne-20-godishni-deputatski-brichki-pyrporiat.380562", "text": "В автопарка на парламента има десетки автомобили, произведени преди повече от десетилетие, а някои и преди две. Това става ясно от обществена поръчка, обявена от Народното събрание за ремонта им.  \r\nЗа 34 стари \"Мерцедес\"-а парламентът е готов да даде 100 000 лева, става ясно от обявата.  \r\nВ нея са изброени автомобилите, които се нуждаят от ремонт. По-голямата част от тях са \"Мерцедес\" С 200, произведени през 2004 година, което ги прави 14-годишни.  \r\nЕдин от мерцедесите, модел С 180, е произведен през 2000 година, което го прави 18-годишен, четири са 19-годишни - те та бусове от 1999 година, модели 814 D и 312 D.  \r\nПет са 20-годишните мерцедеси, които парламентът се готви да ремонтира - те са произведени през 1998 г., модел С 180.  \r\nВ списъка е и 25-годишен автомобил, който вероятно е возил не един и друг политик, останал отдавна в историята. Той е произведен през 1993 година и е модел 410 D.", "date": "2018.06.27", "title": "VIP или не: 20-годишни депутатски брички пърпорят"}
{"url": "https://www.dnes.bg/cars/2018/06/27/aston-martin-pokaza-seriozen-konkurent-na-ferrari.380569", "text": "Снимки и информация за новото спортно купе Aston Martin DBS Superleggera бяха разпространени преди официалната информация на модела, който е сочен за основен конкурет на Ferrari 812 Superfast.\r\nБританската машина е оборудвана с 5,2-литров V12 с турбо, развиващ 725 к.с. и 900 Нм въртящ момент. Присъствието на Superleggera в името на колата е препратка към оригиналния DBS от 1967 г., както и към италианското Carrozzeria Touring Superleggera, което е участвало в създаването на някои от най-екстремните спортни коли в историята.\r\nВ основата на  Aston Martin DBS Superleggera е алумуниева платформа, а някои от елементите по каросерията са от карбон. Теглото на суперколата е 1700 кг, което е със 72 кг. по-малко от това на DB11. Специално за новия модел британските иженери са направили преден сплитер и вентилационни прорези, което позволява постигането на 180 км притискателна сила – повече, отколко всеки друг \"граждански\" Aston в историята.\r\r\n                    \r\n                    Двигателят V12 достига максималния си въртящ момент в диапазона 1800-500 об/мин, като се съчетава с 8-степенна автоматична скоростна кутия ZF. Ускорението от 0 до 60 мили (96 км/ч) отнема 3,4 секунди, а до 100 мили (161 км/ч) – 6,4 секунди.\r\n\r\n ", "date": "2018.06.27", "title": "Aston Martin показа сериозен конкурент на Ferrari"}
{"url": "https://www.dnes.bg/bulgaria/2018/06/27/rabotodateli-rabotnici-zashto-se-bavi-rystyt-na-zaplatite-u-nas.380558", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългария е на едно от последните места в Европа по размер на заплатите. Това отчетоха международните синдикални лидери, които се събраха на конференция в София. Там премиерът Бойко Борисов обеща ръст на средния и минимален доход до края на мандата си.\r\n\"Няма друг начин за увеличение на доходи, освен чрез увеличаване на производителността на труда. Тук са замесени както работодателите, така и работниците. Всички други изказвания са популизъм\", категоричен бе икономистът Владимир Каролев. \r\nСпоред него производителността на труда в България расте по-бавно, отколкото заплатите. \r\n\"Това засега не е проблем, но в дългосрочен план ще бъде. Производителността трябва да изпреварва ръста на заплатите\", подчерта той. \r\r\n                    \r\n                    \"От 2010 г. насам пропуснахме период, в които да обмислим нова доходна матрица. Българските предприемачи пропуснаха много неща. Ако темата заплати в държавния сектор беше поставена през 2010 г. и постепенно се развиваше, ние днес щяхме да имаме по-голяма конкуренция в цената на труда\", отбеляза икономистът Кольо Парамов. \r\nКаролев изтъкна, че без да се проверява дали постоянните протести имат резон, инвестиции няма да дойдат в държавата.\r\n\"За да си решим проблемите, трябва бързо да влезем в банковия съюз, еврозоната и да изготвим нов бюджет\", допълни Парамов пред \r\n ", "date": "2018.06.27", "title": "Работодатели, работници... защо се бави ръстът на заплатите у нас?"}
{"url": "https://www.dnes.bg/balkani/2018/06/27/erdogan-veche-tykmi-noviia-kabinet-novoto-upravlenie.380565", "text": "Турският президент Реджеп Ердоган и неговите сътрудници са започнали работа по съставяне на новия кабинет и на новата управленска структура в съответствие с новата президентска система на управление, която ще влезе в сила, след като президентът положи клетва пред парламента на 8 юли, пише в.\"Хюриет дейли нюз\".\n\r\nЕрдоган е председателствал вчера заседание в работния му кабинет в Истанбул, в което са участвали премиерът Бинали Йълдъръм, министри и високопоставени членове на Партията на справедливостта и развитието. В петък Ердоган, който е лидер на ПСР, ще председателства заседания в Истанбул на Централния управителен съвет и на Централния изпълнителен съвет на партията.\r\n                    \r\n                    \r\nЕрдоган бе преизбран за президент на изборите на 24 юни с 52,6 процента от гласовете. Висшата избирателна комисия ще обяви окончателните резултати от президентските и парламентарни избори на 5 юли. След това се очаква парламентът да се събере на първо заседание на 8 юли, на което новоизбраните 600 депутати и президентът да положат клетва, пише БТА.\n\n\n\n\r\nНовата управленска структура в съответствие с новата президентска система би трябвало да бъде оформена преди 8 юли, така че Ердоган да може да назначи вицепрезиденти, 16 министри и други ръководни представители.\n\r\nНие възприемаме много ясна, гъвкава система с ефикасни механизми за решаване на проблеми и взимане на решения, заяви заместник-председателят на ПСР и говорител на партията Махир Юнал в интервю вчера за държавната телевизия ТРТ.\n\r\nТой посочи, че основната разлика между предишната система и новата е това, че висшите бюрократи ще поемат рискове при осъществяване на своята работа и те ще бъдат назначавани директно от президента. На въпрос във връзка със състава на бъдещия кабинет Юнал изтъкна, че окончателното решение ще вземе президентът Ердоган.\n\r\nМоже да има лица от света на бизнеса, културата и спорта. Може да има хора, които са живели в чужбина, но които познават много добре и света, и Турция, каза Юнал.\n\r\nВ интервюта, дадени преди време, Ердоган бе загатнал, че би могъл да назначи успешни бизнесмени било като министри, било като членове на икономическия екип в новия кабинет. При новата система депутатите, които ще бъдат назначени в кабинета, ще трябва да подадат оставка от парламента. Въпреки че известен брой депутати от ПСР ще подадат оставка, за да влязат в кабинета, се смята, че мнозинството от министрите ще бъдат лица извън парламента, включително технократи, отбелязва вестникът.\n\r\nОсвен работата върху съставяне на новия кабинет Ердоган е дал инструкция на отговорните представители на ПСР да проучат резултатите от изборите на 24 юни и да му представят подробен анализ за това защо се е стигнало да намаляване на гласовете за партията в сравнение с предишните парламентарни избори. На предишните парламентарни избори през ноември 2015 г. партията на Ердоган получи 49,50 на сто от гласовете, а на изборите на 24 юни подкрепата за нея е била 42,50 на сто, според неофициалните резултати.", "date": "2018.06.27", "title": "Ердоган вече тъкми новия кабинет, новото управление "}
{"url": "https://www.dnes.bg/stranata/2018/06/27/da-sgafish-da-ti-slojat-skobata-i-da-zachakash-4-dni.380566", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nАвтомобилът на Мария Гърдева от Пазарджик остана четири дни заключен с наказателна скоба, защото частната фирма, стопанисваща \"Синята зона\" в града, не успя да премахне скобата. \r\nГърдева паркира лекия си автомобил на паркинга при бившите хали. Не пуска SMS за \"Синя зона\", защото излиза за малко до близък магазин. Десет минути по-късно открива наказателна скоба на автомобила си.\r\nТя разказва, че на автомобила е поставена бележка, че трябва да си плати глобата. Скобата е трябвало да бъде махната, но остава на паркинга до понеделник, съобщава .\r\nФирмата, поставила скобата, отказа коментар. \r\nМария Гърдева е подала жалба в община Пазарджик, откъдето вече извършват проверка. Комисията за защита на потребителите също се зае със случая.", "date": "2018.06.27", "title": "Да сгафиш, да ти сложат скобата и да зачакаш... 4 дни"}
{"url": "https://www.dnes.bg/politika/2018/06/27/v-nachalna-faza-ns-otnovo-shte-izbira-shef-na-nzok.380571", "text": "С критика от страна на БСП депутатите започнаха работа по избора на нов шеф на НЗОК, въпреки че към момента няма нито един заявен кандидат.\r\nМнозинството одобри предложеното от здравната комисия в парламента решение за приемане на процедурни правила за условията и реда за предлагане на кандидати за управител на Националната здравноосигурителна каса.\r\nПроцедурните правила предвиждат няколко декларации по Закона за противодействие на корупцията и за отнемане на незаконно придобитото имущество, в което се декларира, че кандидатът за шефския пост не е едноличен търговец, прокурист, член на политическа партия и т. н.\n\n\n\r\r\n                    \r\n                    Според социалиста Георги Михайлов управителят на НЗОК на практика не може да влияе върху политиката на Касата. Това била и една от причините нито досегашните шефове на НЗОК да не е изкарал пълния си мандат.\r\n\"Този проблем няма да се реши със смяната на управителите, той се задълбочава, защото управителят не може да влияе върху Надзорния съвет\", коментира Михайлов.\r\nПоради тази причина левият депутат декларира, че БСП ще предложи промяна на контрола върху Надзорния съвет на НЗОК.\r\nШефката на здравната комисия Даниела Даридкова от ГЕРБ обаче настоя, че НЗОК не бива да остава без управител.\r\nОсвен това законът трябва да се спази и депутатите трябва да гласуват името на наследника на проф. Камен Плочев в 30-дневен срок.\r\nДокато това стане подуправителят на НЗОК д-р Йорданка Пенкова временно ще бъде шеф на здравната каса.\r\nМандатът на последния управител на НЗОК проф. Камен Плочев беше предсрочно прекратен, първо, от депутатите в парламентарната здравна комисия, а след това и от колегите им в пленарната зала.\r\nТака след дългата и сложна процедура парламентът освободи проф. Плочев само седмица преди да изтече допълнителният едномесечен болничен, даден от лекарите, и отсъствието му да закръгли общо четири месеца.", "date": "2018.06.27", "title": "В начална фаза: НС отново ще избира шеф на НЗОК"}
{"url": "https://www.dnes.bg/hiphop/2018/06/27/horror-vecher-v-stolichniia-terminal-1.380570", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТази вечер посетителите на концерта на американската банда Horror ще станат свидетели на съчетаването на хип-хоп рими с хардкор и пънк звучене.\r\n\"Бяхме поканени да свирим в софийския клуб \"Терминал 1\". Не правим вече чак толкова много препратка към филмите на ужасите. Вече се концентрираме върху реалността\", коментираха от бандата в \"България сутрин\".\r\nТе отбелязаха пред , че посланията, които предават на публиката, са важни за тях.\r\n\"Рапът все още е платформа, чрез която може да се показват трудностите и борбата на тъмнокожите в Америка\", подчертаха изпълнителите в превод на Ралица Генова.\r\n ", "date": "2018.06.27", "title": "Horror вечер в столичния \"Терминал 1\""}
{"url": "https://www.dnes.bg/festivali/2018/06/27/balet-arabesk-s-dve-premieri-na-finala-na-50-ia-si-sezon.380572", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНа 29 юни Балет \"Арабеск\" ще закрие 50-ия юбилеен сезон с две премиери в Музикалния театър. В програмата на гала вечерта са включени и пиеси на чужди гост хореографи от Израел, САЩ и Обединеното кралство, работили с трупата през последните години.\n\r\n\"Много съм щастлива, че това, което бяхме замислили като поредица от събития през този сезон, се случва. На финала ще представим новата си премиера \"Свободно разположени мисли\" на хореографа от Германия Аршак Галумян. \n\r\nВтората премиера е на юбилейния албум \"50 години балет \"Арабеск\" - С корени дълбоко в небето\", каза в студиото на \"България сутрин\" по  артистичният директор на Балет \"Арабеск\" Боряна Сечанова.\r\n                    \r\n                    \r\n\"Свободно разположени мисли\" е спектакъл за времето, което тече и никога не спира, но също така и за часовете в човешкия живот.\r\nВ центъра на сценичното пространство са поставени дърво и пясъчен часовник – вечен символ и своеобразен модел на Вселената и на човека по принципа на подобието. Абстрактната постановка дава възможност на публиката да сътвори свои собствени истории.\n\r\n\"Бях изключително щастлив да работя с толкова интелигентни и талантливи танцьори, те ме вдъхновиха\", сподели дългогодишният солист на Щатсбалет в Берлин Аршак Галумян пред Златимир Йочев.\n\r\nВ неговия репертоар влизат спектакли на почти всички световни колоси на хореографското майсторство - Джон Ноймайер, Иржи Килиян, Уилям Форсайт, Начо Дуато, Джером Робинс, Баланчин.\n\r\n\r\n ", "date": "2018.06.27", "title": "Балет \"Арабеск\" с две премиери на финала на 50-я си сезон"}
{"url": "https://www.dnes.bg/sofia/2018/06/27/kyde-niama-da-ima-voda-utre-v-sofiia.380581", "text": "\"Софийска вода\" временно ще прекъсне водоснабдяването в някои части на столицата\n\r\nНа 28 юни 2018 г. (четвъртък), във връзка с подмяна на пожарен хидрант на ул. \"Странджа\" Център район \"Възраждане\", се налага спиране на водоподаването от 10:00 до 18:00 часа на клиентите на \"Софийска вода\", живеещи в района на: по ул. \"Странджа\"  от бул. \"Александър Стамболийски\" до ул. \"Три уши\".\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Странджа\" ъгъла с ул. \"Позитано\".\n\r\nНа 28 юни 2018 г. (четвъртък), във връзка с монтаж на водомерен възел на ул. \"Карамфил\" местност \"Гърдова глава\", се налага спиране на водоподаването от 10:00 до 20:00 часа на клиентите на \"Софийска вода\", живеещи в района на: ул. \"Чукар\"  от ул. \"Резньовете\" до ул. \"Карамфил\".\r\n                    \r\n                    \r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Чукар\" ъгъла с ул. \"Карамфил\".\n\r\nНа 28 юни 2018 г. (четвъртък), във връзка с диагностика на уличен водопровод на ул.\"Пешовица\" с. Доброславци, се налага спиране на водоподаването от 09:30 до 16:30 часа на клиентите на \"Софийска вода\", живеещи в района на: ул. \"Първанова чешма\", ул. \"Уршак\", ул. \"Панчовица\".\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Панчовица\" ъгъла с ул. \"Бранище\".\n\r\nНа 28 юни 2018 г. (четвъртък), във връзка с подмяна на уличен водопровод на ул. \"Долна махала\" кв. \"Бенковски\", се налага спиране на водоподаването от 09:00 до 21:00 часа на клиентите на \"Софийска вода\", живеещи в района на: ул. \"Обрадовски път\"\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Обрадовски път\" ъгъла с ул. \"Лазар Михайлов\".\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n\"Софийска вода\" АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.06.27", "title": "Къде няма да има вода утре в София"}
{"url": "https://www.dnes.bg/balkani/2018/06/27/desetki-nashi-romki-zadyrjani-v-atina-obirali-turisti.380548", "text": "Полицията в Атина задържа 30 заподозрени членове на организирана банда за джебчийство, за които се смята, че са стояли зад десетки туристически обири в гръцката столица само миналата седмица.\r\nПовечето от предполагаемите членове са ромки от България, а някои са на 12 години според полицията. Четирима египетски граждани са играли ключова роля и са ръководили бандата, пише „Български новини“.\r\nСмята се, че заподозреният водач - българин, е дърпал конците от родината си. Той остава на свобода, както и други 21 заподозрени членове на бандата, които се издирват от полицията.\r\nДжебчийките например питат потенциалните си жертви за направления, използвайки карти, като по този начин ги разсейват, така че техните съучастници да могат да пребъркат джобовете на жертвата.\r\n ", "date": "2018.06.27", "title": "Десетки наши ромки задържани в Атина. Обирали туристи! "}
{"url": "https://www.dnes.bg/notifikacii/2018/06/27/atina-si-iska-ot-london-frizovete-ot-partenona.380563", "text": "Гърция си иска обратно мраморните фризове от Партенона, които се намират в Британския музей, заяви в Лондон гръцкият министър-председател Алексис Ципрас, предаде Ройтерс.\n\r\nГръцкият премиер бе вчера на първото си официално посещение в Лондон, откакто бе избран през 2015 г. Той изтъкна, че въпросът за мраморите има за гърците особено етическо значение. Премиерът е повдигнал темата и в разговора си с британския министър-председател Тереза Мей.\n\r\n\"Мраморите принадлежат на световното културно наследство, но тяхното място е в Партенона\", каза пред репортери Ципрас.\n\r\nОт 1983 г. Гърция иска да й бъдат върнати десетките скулптурни фигури и фризове от Партенона, отнесени през 1803 г. от британския дипломат в Османската империя лорд Елджин. Гърция засили през 2009 г. кампанията си в тази насока, след като отвори нов музей в подножието на Акропола, пише БТА.\r\nВеликобритания устоява досега на натиска за връщането на мраморите, а така също и на скъпоценности от други държави като Нигерия и Етиопия, позовавайки се на законодателството си, което не позволява на музеите да се разпореждат трайно с колекциите си.\r\n ", "date": "2018.06.27", "title": "Атина си иска от Лондон фризовете от Партенона"}
{"url": "https://www.dnes.bg/notifikacii/2018/06/27/perata-ucelen-s-tri-kurshuma-edin-ostanal-v-nego.380578", "text": "Три куршума са ранили Перата, като два са излезли, а третия е останал в Петър Низамов. \r\nСнощи той е претърпял операция в отделението по ортопедия в УМБАЛ - Бургас и състоянието му остава стабилно. \r\nИ в момента огледът на мястото, където 32-годишният мъж бе ранен, продължава.\n\n\n\n\n\r\nНизамов бе прострелян до бл.41 А в к-с \"Изгрев\", където живеел от няколко месеца.\r\nНа мястото са открити четири гилзи, казаха от полицията пред \"\".\r\nОт там уточниха, че се работи по всички версии, включително свързани с бизнеса на бургазлията и с личностни взаимоотношения.\rРазпитани са свидетели, случаят е докладван на прокуратурата.\r\nПетър Низамов – Перата стана известен покрай арестите по границата на нелегални мигранти.\r\nСлучаят нашумя през миналата година, когато Низамов разпространи клип, на който се извършва граждански арест на трима мигранти.\r\nРъцете им бяха завързани с така наречените \"свински опашки\".\r\nТой се включи и в протестите в Асеновград миналата година, след като роми пребиха момчета от клуб по гребане.", "date": "2018.06.27", "title": "Перата – уцелен с три куршума, един останал в него"}
{"url": "https://www.dnes.bg/eu/2018/06/27/makedoniia-do-es-shte-si-zadyrjim-domatite.380555", "text": "Македонският външен министър Никола Димитров, който обеща в сряда на европейските държави да им изпрати македонски домати “най-вкусните в света”, ако дадат старт на преговорите й за членство в ЕС, вчера оттегли офертата си.\n\r\n\"Ще си запазим доматите за нас. Юни 2019 г не е чак толкова далеч\", писа той в Тwitter, след като европейските министри на външните работи отхвърлиха предложението на Европейската комисия за незабавно започване на преговорите за членство с Македония и Албания. Вместо това те им обещаха, ако напреднат с реформите и най-вече с борбата с корупцията, да ги наченат следващия юни.\n\r\nДен по-рано външният министър публикува снимка на доматена салата и обяви, че ще изпрати по пощата \"най-вкусните домати на света\" на онези държави, които подкрепят македонските надежди. Скопие е кандидат за членство в ЕС от 2005 г., но не можа да получи дата за преговори, защото беше спирана от Гърция заради спора с името.\n\n\n\n\r\r\n                    \r\n                    Сега Атина даде писмено уверение, че оттегля ветото си, но Франция и Холандия блокираха решението вчера заради недостатъчно убедителния напредък на Скопие и Тирана в борбата с корупцията и налагането на върховенството на закона.\n\r\nХоландският външен министър Стеф Блок каза, че страната му иска да види “упоритост” и “последователност”, преди да може да се съгласи на започване на преговори. Към Албания има в добавка и претенции за успехи в борбата с организираната престъпност.\n\r\nВ крайна сметка външните министри от ЕС решиха да оставят вратата на членството отворена и ако двете държави \"успеят да задълбочат напредъка, направен дотук\", да насрочат междуправителствена конференция през юни 2019 г. за започване на преговорите. Те обаче не се ангажира с никакви конкретни обещания за стартиране на процедурата и само посочиха, че ще очакват редовния годишен доклад на Европейската комисия да регистрира търсеният напредък, без да задават конкретни параметри или твърди обещания.\n\r\nВъншният министър Екатерина Захариева, която поради ротационното председателство ръководеше срещата на ЕС, каза, че решението е било постигнато много трудно и след 10-часови дебати.\n\r\n\"Това е добро решение, защото дава времева рамка на двете държави, което е по-добре от нищо\", заяви Захариева.\n\r\nТя призна, че като българка би искала да види “по-амбициозно решение”, но че това е било възможното на ниво 28.\n\r\nСега Македония обръща очи към НАТО, чиито лидери се събират след 2 седмици в Брюксел, да одобрят кандидатурата й за влизане в пакта. За да бъде готова навреме за срещите на ЕС и на НАТО, Македония приключи в началото на месеца 27-годишния си спор с Гърция за името си, приемайки да се нарече Северна Македония. Предстои македонските граждани да се произнесат по въпроса на референдум, а гръцкият парламент да го ратифицира, преди то да влезе в сила.", "date": "2018.06.27", "title": "Македония до ЕС: Ще си задържим доматите!"}
{"url": "https://www.dnes.bg/obshtestvo/2018/06/27/izdirva-se-55-godishniiat-mladen-vladimirov.380586", "text": "РУ-Сливница издирва Младен Кирилов Владимиров, съобщават от МВР.\r\n55-годишният мъж е обявен за издирване по молба на неговите близки, след като около 9 часа на 26 юни е напуснал дома си в Божурище и оттогава е в неизвестност.\r\nИздирваният мъж е с ръст 190 см, нормално телосложение, челно-теменно оплешивяване, побеляла къса коса и кафяви очи.\r\nБил е облечен с черна тениска с къс ръкав, тъмносин дънков панталон и тъмни обувки.\r\nУмоляват се гражданите, които разполагат с информация за местонахождението на Младен Владимиров да сигнализират на тел.112 или в най-близкото поделение на МВР. Анонимността е гарантирана.", "date": "2018.06.27", "title": "Издирва се: 55-годишният Младен Владимиров"}
{"url": "https://www.dnes.bg/rusia/2018/06/27/lenta-ru-kurica-ne-ptica-bolgariia-ne-zagranica.380561", "text": "Курица — не птица, Болгария — не заграница – тази съветска поговорка не губи своята актуалност – в постсъветския период десетки хиляди руски граждани се настаниха в българските курорти, купувайки жилище там. С годините любовта към родината на Филип Киркоров малко поугасна, но ниският праг на местния пазар на недвижими имоти не й позволява да умре напълно, пише Лента.ру. \n\r\n\"По данни на Евростат за четвъртото тримесечие на 2017 г. жилищата в България са стрували с приблизително 20% по-евтино от третото тримесечие на 2008 г. Но цените вече растат - през същата тази 2017 г. недвижимите имоти са поскъпнали с 8%\", казва Юлия Кожевникова, експерт от портала Tranio.  \r\n                    \r\n                    \r\nЦените на жилищата в България варират от 800 до 3 000 лева за квадратен метър, изчисляват в Tranio. Квадратен метър в София струва 2-3 хиляди, в Бургас и Варна – 1,5-2 хиляди лева. Най-евтини са жилищата в селските местности, далеч от морето, пише Лента.ру. \n\r\nРуснаците не губят интерес към България по няколко причини, казват руски експерти. \"Първо, страната е много привлекателна поради климатичните си особености – казва Ирина Гладишева от инвестиционната компания QBF. - В България има много руснаци, това също е значим фактор за много наши съотечественици, които си избират жилище в чужбина. Трето, купуването на апартаменти в България е нелош начин за инвестиране на капитал. Ценовият тренд ни позволява да се надяваме, че закупеното днес жилище ще може да бъде продадено след няколко години на още по-изгодна цена. Освен това наемите в България са доста високи. Да се отдават под наем търговски и жилищни помещения е особено печелившо в големите градове в страна, например в София, Пловдив или Бургас\". \n\r\nДанила Савченко, генерален директор на компанията EVANS Russia, изтъква още един фактор, който поддържа търсенето на жилища в България от руснаци – България е член на ЕС и нейните граждани имат право на безвизово пътуване в страни от Шенген. Тя посочва също, че курсът на лева към еврото е фиксиран и не зависи от колебанията на валутните курсове. \n\r\nРуснаците, отбелязват също така експертите, купуват в България жилища с две-три спални съвсем близо до морето – така наречените морски вили, където можеш да изпратиш децата с бабата през лятото. \n\r\nСпециалистите от Tranio подчертават още, че процедурата по придобиване на недвижим имот в България не е сложна. \n\r\nТе все пак изтъкват, че е трудно да се реализира идеалната схема за експлоатация на жилища, за която мечтаят всички купувачи – да живееш в него през лятото, а през останалото време да се дава под наем. \"Жилищата в курортите се търсят главно през топлите месеци и са празни през по-голямата част от годината. Затова е трудно да се печели по този начин\", резюмира Юлия Кожевникова. \r\n ", "date": "2018.06.27", "title": "Лента.ру: \"Курица — не птица, Болгария — не заграница\""}
{"url": "https://www.dnes.bg/business/2018/06/27/novi-informacionni-sistemi-za-morskiia-ni-trafik.380602", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНови информационни системи обслужват морския трафик. Новите технологии осигуряват по-сигурен и организиран морски транспорт.\r\nНеобходимостта от информационни технологии в сферата на корабоплаването е неоспорима. Благодарение на иновациите се осигурява безопасността и сигурността на корабния трафик и се повишава ефективността на пристанищата.\r\nОт първи юли 2015 г. на територията на Брегови център за управление на корабния трафик във Варна функционира изцяло  дигитализирана система за електронен обмен на информацията в българските пристанища, работеща денонощно - 7 дни в седмицата.\r\nВнедряването на интегрираната информационна система за обслужване на корабоплаването съдържа модул за управление на маневрите в пристанищата, който улеснява всички участници в процеса на организицията на пристанищните движения и навигацията, съобщава \r\r\n                    \r\n                    Системата дава възможност за обработване на голямо количество информация, която постъпва от много различни източници и е представена пред операторите, които наблюдават трафика и взимат решенията за навигационната безопасност в подходящ вид, така че да се улесни изработването на самото оперативно решение.\r\nОт друга страна, множеството информационни  Системи, които бяха внедрени в последните години в работата на нашите служби, дават допълнителна информация на операторите за предназначението на кораба, за целта на неговото посещение и друга важна информация.\r\n ", "date": "2018.06.27", "title": "Нови информационни системи за морския ни трафик"}
{"url": "https://www.dnes.bg/obshtestvo/2018/06/27/vtori-den-tyrgovci-na-goriva-protestirat-pred-ms.380587", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМалките и средни търговци на горива излязоха на протест в София за втори пореден ден. Те се опасяват от фалит заради приетия на първо четене закон, който предвижда сериозни банкови гаранции от тяхна страна, за да могат да извършват своята дейност.\n\n\n\r\nДесетки недоволни се събраха в 10:00 ч. днес пред Министерския съвет. Те се обявиха против предвидените законови промени, които предвиждат търговците на горива да блокират сериозни суми под формата на банкови гаранции, както и да имат определен капитал, за да продължат да работят, съобщи .\r\r\n                    \r\n                    Собствениците на малки бензиностанции настояват още да не бъдат поставяни под общ знаменател с големите вериги. Те смятат, че по този начин на пазара ще останат само големите \"играчи\", а цените на горивата ще скочат.\r\nВчера протестиращите се събраха пред Народното събрание. Там обаче внимание не им беше обърнато. Затова днес излязоха пред сградата на Министерския съвет. Те бяха категорични, че ако до края на седмицата никой не пожелае да осъществи диалог с тях, ще организират нови протести като дори е възможно да блокират основни пътища и границите.\r\n ", "date": "2018.06.27", "title": "Втори ден търговци на горива протестират пред МС"}
{"url": "https://www.dnes.bg/obshtestvo/2018/06/27/maikite-pod-prozorcite-na-evrodeputatite-no.380597", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМайките на деца с увреждания се събраха на мълчалив протест пред прозорците на евродепутатите. След седмици на срещи, оставки и лични нападки, те решиха да заявят за проблема си и пред НДК, сградата, която приема срещи от Европредседателството.\n\n\n\n\r\nДнес там се провежда Европейска конференция на високо равнище: \"Европейският стълб на социалните права: Да работим заедно за постигането на резултати\". Родителите обаче бяха скептични, че участниците в нея ще ги чуят. \r\nУспоредно с това майките отново са на работна среща при омбудсмана Мая Манолова, съобщава . \r\r\n                    \r\n                    При нея се провежда обществено обсъждане, на което трябва да бъде изготвен нов вариант на Закона за личната помощ, който да бъде внесен в парламента.\r\nНа днешното обсъждане обаче няма представители на институциите. Очаква се до петък да бъде внесен в Народното събрание новият вариант на нормативната уредба, който да удовлетворява всички страни.\r\n ", "date": "2018.06.27", "title": "Майките под прозорците на евродепутатите, но..."}
{"url": "https://www.dnes.bg/obshtestvo/2018/06/27/davame-nad-2-5-mln-leva-za-bejancite-v-turciia.380589", "text": "Правителството одобри 2 540 241 лв. за изплащане към Механизма за бежанците в Турция.\r\nСредствата са за четвъртата и петата вноска, които са в размер на 1 942 538 лв. в срок до 2 юли и 597 704 лв. в срок до 2 октомври т.г.\r\nОбщият размер на помощта от ЕС по механизма е 6 млрд. евро, от които българският принос е 5 876 945 евро - 0,1%, съобщават от правителствената пресслужба.\r\nЦелта на механизма е да облекчи мигрантския натиск на границата на България и на ЕС с Турция. С предвидения финансов ресурс се посрещат спешните нужди от хуманитарна помощ на бежанците и приемните общности в Турция.", "date": "2018.06.27", "title": "Даваме над 2,5 млн. лева за бежанците в Турция "}
{"url": "https://www.dnes.bg/politika/2018/06/27/pyrva-cedka-zabranata-za-pushene-ostava.380616", "text": "Искането на вицепремира Валери Симеонов да падне забраната за пушене в заведенията не преодоля едно от първите препядствия в парламента.\r\nДепутатите от икономическата комисия отхвърлиха реабилитацията на цигарите в част от закритите обществени заведения. \n\n\n\r\nПредложението бе внесено от патриота Християн Митев в закона за здравето през май. То предвиждаше освен в заведенията, и в хотелите, летищата, стадионите и др. да бъдат обособени отделни зони за пушачи.\r\nПроектът предвиждаше и зони, свободни за цигари, и в баровете, дискотеките и нощните заведения.\r\nПредложението за падане на забраната за пушене беше подкрепено само от двама депутати. Други двама бяха против. Мнозинството от 13 народни представители гласуваха \"въздържал се\". Така законопроектът беше отхвърлен, пише \"\".\r\r\n                    \r\n                    Валери Симеонов започна борбата си срещу цигарените забрани преди месеци. Самият той обяви, че е непушач, но поиска падане на ветото с мотива, че то и без това не се спазва.\r\nПредложението ще трябва да бъде подложено на гласуване и в пленарната зала на парламента.", "date": "2018.06.27", "title": "Първа цедка: Забраната за пушене остава!"}
{"url": "https://www.dnes.bg/top-novini/2018/06/27/ft-kritiki-za-aec-belene-li-bylgariia-ima-nujda-ot-proekta.380607", "text": "На фона на критиките към българското предложение проектът за АЕЦ \"Белене\" да бъде съживен, Financial Тimes публикува коментар на Тимъти Йео,  бивш депутат в британския парламент от Консервативната партия и настоящ директор на организацията New Nuclear Watch Europe, в подкрепа на съживяването. \n\r\nСпоред Йео България има спешна нужда да разнообрази енергийните си източници и да намали зависимостта си от енергия, добивана от изгарянето на въглища.\n\n\n\n\n\r\nИ докато ЕС се стреми да намали и изцяло премахне енергията, добивана от въглища, ЕК би трябвало да приветства решението на България. Но орязването на ТЕЦ-овете би трябвало да получи своя заместител. Използването на повече газ ще постигне само частично ограничаване на емисиите и същевременно увеличава зависимостта от руските доставки на втечнен газ. \r\nВъзобновимите източници могат да компенсират част от недостига на енергия, но докато няма достъпно, гъвкаво, мащабно и дългосрочно съхранение на електрическата енергия, нито една съвременна икономика не може да разчита единствено на неравномерни източници на електричество. Запазването на ядрената енергетика като важна част от българския енергиен букет затова е и разумно и съвпадащо с европейската политика решение.\n\r\nПри това е погрешно да се смята, че АЕЦ „Белене“ задължително ще получава гориво от Русия. Няма никакви проблеми по отношение на тази зависимост. Построен в Русия ядрен реактор в Украйна в момента купува половината си гориво от дъщерна компания на \"Уестингхаус“ в Швеция.\n\r\nДа се премине от използването на въглища към ядрена енергия подобрява сигурността и устойчивостта на българските и европейски енергийни запаси. \n\r\nС руски и китайски компании готови на бизнес с България, нейният министър-председател Бойко Борисов има силна ръка за разиграване.", "date": "2018.06.27", "title": "FT: Критики за АЕЦ \"Белене ли\"? България има нужда от проекта!"}
{"url": "https://www.dnes.bg/health/2018/06/27/d-r-natasha-stankova-diabetyt-moje-da-se-kontrolira-sys-zdravosloven-nachin-na-jivot.380622", "text": "Д-р Наташа Станкова е с специалност по вътрешни болести, ендокринология и болести на обмяната. Профилирана е в диагностиката и лечението на захарен диабет,  заболявания на щитовидна и паращитовидната жлеза и хипофизата, както и проследяване и лечение на остеопорозата. - Д-р Станкова, известно ли е колко са засегнатите от диабет в България? По данни на Световната здравна организация хората по света, които са болни от захарен диабет, са около 415 млн., като се очаква към 2040 г. те са станат 462 млн. души. Затова болестта се определя като световна пандемия. Според данните от 2017 г. засегнатите от нея в България са 480 хил., новодигностицираните са между 12 хил. и 15 хил. души.  - От тях колко са с диабет тип 1 и тип 2? Тип 1 е инсулинозависимият диабет, от който боледуват предимно млади хора. От него са засегнати 25 200 човека. Тип 2 се нарича диабет на зрялата възраст. От него страдат около 16 000 човека. Като цяло се оказва, че около 8 на сто от населението в България е засегнато от някаква форма на това заболяване. Това, само по себе си, е внушителна цифра. Проблем е, че захарният диабет обикновено се открива случайно и не се контролира, което създава предпоставки за необратими усложнения.", "date": "2018.06.27", "title": "Д-р Наташа Станкова: Диабетът може да се контролира със здравословен начин на живот  "}
{"url": "https://www.dnes.bg/stranata/2018/06/27/cvetia-po-bulevarda-cyfnalite-dupki-na-blagoevgrad.380522", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСлед като голяма дупка от години пречи на движението по един от основните булеварди в Благоевград, местните посадиха цвете.\r\nПо този начин, гражданите искат да обърнат внимание на институциите за проблема, пише . \r\nНа метри от сервиз за гуми и Пътна помощ, предвидливо позиционирани там, новата придобивка на благоевградската флора чака да бъде полята.\r\nДокато повечето хора подминават цветето на пътя, работещите наоколо си имат нова занимавка – да оцелее!", "date": "2018.06.27", "title": "Цветя по булеварда: Цъфналите дупки на Благоевград "}
{"url": "https://www.dnes.bg/health/2018/06/27/kak-da-izberem-podhodiasht-slyncezashtiten-produkt.380617", "text": "Независимо дали се подготвяме да отидем на плаж или пикник, не трябва да забравяме слънцезащита. Ракът на кожата е най-разпространеният рак и излагането на ултравиолетова светлина е неговият най-сериозен рисков фактор. Според проучване на Центъра за контрол и профилактика на заболяванията в САЩ през 2014 г. над една трета от възрастните са имали слънчево изгаряне, у нас - не се знае, но всеки би могъл да си зададе въпроса дали не го е допускал. Човек в добро здраве трябва да използва слънцезащитен крем с фактор между 30 и 50. Козметичното средство се нанася върху суха кожа поне 15 минути преди излагането на слънце. При избора на подходящ продукт е важно да се знае какъв тип защита от слънце дава той. ", "date": "2018.06.27", "title": "Как да изберем подходящ слънцезащитен продукт? "}
