{"url": "https://www.dnes.bg/obrazovanie/2018/12/04/diian-stamatov-subektivizym-v-uchilishte-riadkost.395580", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Половин милиард лева повече ще има в бюджета за образование през 2019 година, а средната учителска заплата ще изпревари средната работна за страната.\n\r\nБившият заместник-министър на образованието Диян Стаматов коментира в студиото на \"Денят ON AIR\", че това е най-благоприятният бюджет в тази сфера от много години и допълни, че увеличението на учителските заплати представлява смела крачка, защото то ще е реално още от 1 януари.\n\r\n\"Този бюджет наистина е много добър за развитието на средното образование. Дава се възможност за развитието на малките училища да се чувстват много по-комфортно. Средствата за тях са доста повече, тъй като в групата на делегираните бюджети се дава възможност да се финансират не само брой ученици, но и брой паралелки, добавят се средства за уязвими групи, за извънкласни дейности, които дават възможност за разгръщане на всяко едно училище\", подчерта Стаматов.\n                    \n                    \n                \r\nПо думите му това ще е възможно с добър мениджърски подход от страна на директорите на съответните учебни заведения.\n\r\nДиян Стаматов беше категоричен, че ръководителите на училищата трябва да са обучени, за да работят с бюджет и да управляват средствата, защото те са не само за заплати, но и за определени политики в училищата.\n\r\nБившият заместник-министър на образованието коментира и темата свързана с новината, че родители масово повдигат дела срещу учителите на децата си заради ниски оценки, които са получили.\n\r\n\"Учителят е най-правилният човек по отношение на оценяване на учениците. В твърде малко от случаите се подхожда субективно, когато става въпрос за оценяване на един или друг ученик. Емоция със сигурност в някои случаи има, но тя не бива да стига до съда\", отбеляза още той. \n\r\nВ ефира на Диян Стаматов настоя също, че е нужно родителите да имат информация за поведението на децата си в училище, а електронният дневник е само част от този процес.\n\r\n\r\n ", "date": "2018.12.04", "title": "Диян Стаматов: Субективизъм в училище? Рядкост!"}
{"url": "https://www.dnes.bg/obshtestvo/2018/12/04/zakonyt-za-horata-s-uvrejdaniia-pisan-na-koliano.395577", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Според председателя на софийската организация на Съюза на инвалидите в България Светла Николова последните промени в законодателството по отношение хората с увреждания са писани \"на коляно\".\r\nТе трябваше да бъдат обсъдени на широка дискусия, смята тя. Николова е на мнение, че ако не са били протестите на майките на деца с увреждания, е нямало да се стигне дори и до тези текстове.\r\nАшод Дерандонян - основател на Фондация \"Заслушай се\", е на мнение, че не трябва всички хора с увреждания да бъдат поставяни под общ знаменател. Освен това глухите няма да спечелят от това, че се предлага да бъдат с първа група инвалидност.\r\nХората, които не чуват, трудно намират работа, обобщи още Дерандонян в предаването \"Директно\" по .\r\n ", "date": "2018.12.04", "title": "Законът за хората с увреждания - писан \"на коляно\"?"}
{"url": "https://www.dnes.bg/temida/2018/12/04/obvinenie-za-myja-trygnal-s-pistolet-kym-prezidentstvoto.395555", "text": "Прокуратурата е повдигнала обвинение на мъжа, задържан вчера с огнестрелно оръжия в сградата на президентството, съобщиха от пресцентъра на Софийската районна прокуратура.\n\r\nВ него са открити пистолет марка \"Валтер\" и 19 броя боеприпаси, без да има разрешение за тях, за това е и повдигнатото му обвинение.\r\nТой е задържан за 72 часа в ареста, а наказанието, което може да получи, е от 2 до 8 години.\r\nПрез 2004 г.  72-годишния Сашко Игнатов е бил осъден за убийство при самоотбрана, което е станало през 2002 г. при инцидент на бензиностанция, свързана с неговия бизнес.\r\nЗа Игнатов се знае още, че има няколко фирми, които се занимават със строителство, охрана и търговия с горива.\r\n ", "date": "2018.12.04", "title": "Обвинение за мъжа, тръгнал с пистолет към Президентството"}
{"url": "https://www.dnes.bg/notifikacii/2018/12/04/briuksel-razmislete-za-pakta-za-migraciiata.395576", "text": "Еврокомисарят по миграцията Димитрис Аврамопулос отправи \"последен апел\" към държавите, които не желаят да гласуват за Пакта за миграцията на ООН, да променят позицията.\r\nДокументът ще се приеме идната седмица на Конференция в Маракеш, но няколко държави, сред които наблюдателите слагат и България, не желаят да се присъединят.\r\nБългарското правителство все още не е обявило официална позиция, макар че преди 10 дни съветът на коалицията реши пактът да не се подкрепи.\r\n\"Съжалявам, че някои страни не само се оттеглиха от споразумението, но и за това, че реагираха късно\", коментира Аврамопулос, който ще представлява ЕС на форума в Мароко.\r\nСпоред него \"пактът не е покана за миграция в Европа\", а ще позволи да се намали нелегалната миграция, ще гарантира принудителните връщания и ще предостави закрила на тези, които се нуждаят от нея.\r\n                \n                \"Правя последен апел към тези страни да преосмислят позицията си, защото пактът е в интерес на ЕС, на всички страни членки и на страните, които пряко или косвено са въвлечени в миграцията\", заяви еврокомисарят в Брюксел днес.\r\nЗасега никоя членка на ЕС не е отказала официално да подкрепи документа, но Унгария, Австрия, Полша, Чехия и Хърватия направиха подобни анонси. Правителството в Белгия се бори за оцеляване в момента заради спорове в управляващата коалиция за националната позиция по пакта.\r\nМеждувременно Европейската комисия съобщи, че незаконната миграция в ЕС от началото на годината е паднала под предкризисните нива. До октомври незаконните влизания са общо 116 000 по всички граници на ЕС.\r\nНавсякъде бройките намаляват с изключение на пътя от Мароко и Алжир към Испания, както и по сухопътната граница между Турция и Гърция. По Западносредиземноморския маршрут от началото на годината нелегално са влезли 57 000 души. Тези през Турция са около 23 000. Еврокомисията предупреди, че Босна и Херцеговина се превръща в преразпределителен център, откъдето незаконните мигранти се насочват към Западна Европа.\r\nПо данни на Комисията в Босна в момента има 6000 мигранти, пристигнали през Гърция, Албания и Черна гора.\r\nЕврокомисарят за миграцията Димитрис Аврамопулос призова министрите на вътрешните работи от ЕС, които се събират за последна за годината среща в четвъртък в Брюксел, да приемат поне договорените до момента промени в общата система за убежищата, за да може да се ускори работата по вече пристигналите в Европа мигранти.\r\nОще през лятото страните членки постигнаха принципно съгласие по 5 от 7-те законодателни предложения на Комисията. Липсата на консенсус по процедурите за убежище и по Дъблинското споразумение обаче блокират цялостната миграционна реформа.\r\nПредвид европейските избори през май Еврокомисията сега настоява да се приемат поне регламентите за условията за предоставяне на международна закрила, за агенцията за убежището на ЕС, за регистъра за пръстови отпечатъци “Евродак” и за презаселването, както и директивата за условията за приемане, където се смята, че преговорите с Европейския парламент могат да завършат преди изборите и те да бъдат окончателно приети.", "date": "2018.12.04", "title": "Брюксел: Размислете за пакта за миграцията"}
{"url": "https://www.dnes.bg/science/2018/12/04/izvynzemnite-doshli-malki-umni-a-nie-neglijirali-sme-gi.395537", "text": "Дори учените в НАСА са объркани, когато става дума за НЛО, но голяма част от тях не отричат съществуването му.\r\nСпоред Силвано Коломбано, който работи в отдела за  Умни технологии на космическата организация, извънземни вече са посетили Земята, а ние просто не сме ги забелязали.\r\n\"Искам да отбележа, че цивилизацията, която ще открием или тя избере да ни открие (ако не го е направила вече), може би е много по-интелигентна от нас. А може извънземните въобще да не са организми, изградени на основата на въглерод, като нас хората\", пише експерта в своя доклад, представен на конференцията \"Декодиране на интелигентността на извънземните\".\r\nСпоред Коломбано, жителите на дълбокия Космос са усъвършенствали перфектно междузвездното пътуване, а технологията им е доста по-напреднала от човешката. \r\n                    \n                    \n                Има вероятност извънземните въобще да не са ограничени от размерите на обикновено тяло, а да са просто една супер интелигентна малка единица.\r\n\"Като вземем предвид, че технологическата еволюция на човека започва преди 10 хил. години, а своя пик тя има едва преди 500, най-вероятно сме изправени пред сериозен проблем – едва ли ще можем да предскажем колко напреднали ще бъдем след 1000 години, да не говорим за следващите 6 млн. например\", обяснява Коломбано.\r\nЕкспертът от НАСА призовава физиците да се насочат към така наречената \"спекулативна наука\" и да дадат шанс на НЛО-то като феномен, който си заслужава да бъде изследван по-задълбочено.", "date": "2018.12.04", "title": "Извънземните дошли – малки, умни... А ние: Неглижирали сме ги!"}
{"url": "https://www.dnes.bg/rusia/2018/12/04/kremyl-putin-e-gotov-za-nova-sreshta-s-trymp.395571", "text": "Кремъл е готов за нова среща между президентите на Русия и САЩ Владимир Путин и Доналд Тръмп, но няма намерение да се натрапва и да уговаря Белия дом за това, каза пред журналисти в Москва днес помощникът на руския президент - Юрий Ушаков, цитиран от ТАСС. Сега всичко зависи от американците, добави той.\r\nОтказът на Тръмп от уговорената вече среща с Путин в рамките на форума на Г-20 в Буенос Айрес не обиди руския президент, но предизвика съжаление, посочи Ушаков, отговаряйки на журналистически въпрос.\r\nПосле съветникът обясни, че по време на приема в аржентинската столица Тръмп сам е дошъл при Путин и двамата са имали разговор \"на крак\", продължил около 10-15 минути.\r\n                    \n                    \n                \"Нашият президент изложи сравнително подробно, доколкото това е възможно за 10-15 минути, нашата оценка за случилото се (в Керченския проток), а президентът на САЩ внимателно изслуша нашата аргументация\", каза Ушаков. Засегнати били и други теми, но той не уточни какви, като добави, че не може да разкрие всичко.\r\nСъветникът на Кремъл разказа и за разговорите на Путин с германската канцлерка Ангела Меркел и с турския президент Реджеп Ердоган. Той обсъдил с тях възможността за нова четиристранна среща на върха за обстановката в Сирия във формат Русия-Турция-Германия-Франция. Според Ушаков тя може да се състои и на друго място, а не в Истанбул като първата. Времето и мястото ще се съгласуват допълнително.\r\nТой спомена и планирани посещения на Путин в Обединените арабски емирства и в Саудитска Арабия, където президентът бил поканен. Срокове за тези визити обаче още не са обсъждани, пише БТА.", "date": "2018.12.04", "title": "Кремъл: Путин е готов за нова среща с Тръмп"}
{"url": "https://www.dnes.bg/eu/2018/12/04/veroiaten-li-e-vtori-referendum-za-brexit-a-koi-shte-specheli.395541", "text": "Провеждането на втори референдум може да е изход от сегашния хаос за Великобритания, но резултатите отново може да бъдат близки.\n\r\nИма ли достатъчна подкрепа за втори референдум в Камарата на общините (долната камара на британския парламент)?\n\r\nНе и в момента, пише в. \"Гардиън\". Но беше казано, че ако Тереза Мей загуби гласуването за постигнатото от нея споразумение за Brexit-а в Камарата на общините и ако Лейбъристката партия се опита, но не успее да предизвика избори, възможен е вариантът с втори референдум. \n\r\nАко Лейбъристката партия подкрепи втори референдум, ще има нужда от подкрепата и на несъгласни с партийната политика депутати на Консервативната партия. Някои вече го подкрепиха, но ще има нужда и от други гласове - а някои лейбъристки депутати ще откажат да го подкрепят.\n\n\n\n\r\n                    \n                    \n                \r\nОт реалистична гледна точка, процесът по Brexit-а ще трябва да бъде спрян, за да стане възможен втори референдум. Но предвид, че това може да се окаже единственият начин за излизане от задънената улица, Брюксел може с удоволствие да се съгласи. Експертите смятат, че целият процес ще отнеме най-малко 24 седмици.\n\r\n\r\nЩе има яростни спорове какъв да е въпросът, изписан на бюлетините. Трябва ли да бъде оставане в ЕС срещу споразумението на Тереза Мей, никакво споразумение срещу оставане в ЕС, или никакво споразумение срещу споразумението на Мей? Или трябва да бъдат включени и трите опции? Тези, които агитират за референдум, казват, че в бюлетината трябва да бъдат включени само тези варианти, които са възможни - така че всяко споразумение, което не се ползва с подкрепа в Брюксел, трябва да отпадне.\n\r\n\r\nСпоред закона Избирателната комисия е тази, която дава съвети и проучва потенциалния въпрос, но в крайна сметка формулировката се определя от парламента.\n\r\n\r\nСпор ще има и за правото да се гласува. Тези, които подкрепят втори референдум, искат този път да разрешат и на 16 и 17-годишните да гласуват. Това ще доведе до още един парламентарен сблъсък.\n\r\n\r\nВ. \"Дейли мейл\" - който през 2016 г. води агресивна кампания за напускане на ЕС - промени позициите си под ръководството на новия си редактор. \"Саботьорите\", които изданието критикува, вече не са тези, които искат оставане в ЕС, а привържениците на твърдия Brexit - макар че в момента вестникът подкрепя споразумението на Мей, а не оставането в ЕС.\r\nСгъстиха се геополитическите облаци. Вариантът да се залага на Доналд Тръмп за сключване на търговско споразумение - план А за привърженици на твърдия Brexit - никога не е изглеждал толкова непривлекателен. Въпросът за имиграцията вече не оказва такова въздействие, а някои от свързаните с Brexit-а усложнения и неудобства се изясниха след лятото на 2016 г. Влиятелни фигури, агитирали за напускане на ЕС, бяха дискредитирани от скандали, свързани с финансирането на кампаниите и нарушения на избирателния закон.\r\nМного млади хора - за които е по-вероятно да подкрепят оставането в ЕС - навършиха 18 години от 2016 г. и повече от старото поколение, за които е по-вероятно да бъдат евроскептично настроени, починаха след последния референдум.\n\r\n\r\nТя ще се води безкомпромисно. Мнозина ще твърдят, че \"се предава волята на народа\". Министри заявиха, че тя може да разклати уважението към демокрацията. Обаче, за разлика от 2016 г., на масата ще е поставено споразумение за напускане и ще могат да бъдат преценени твърденията какво е възможно да се постигне.\n\r\n\r\nМакар че след референдума през 2016 г. изглежда има известно преминаване на гласоподаватели към лагера, подкрепящ оставането в ЕС, социологическите агенции са разделени по въпроса до каква степен хората са променили позициите си. Изглежда сигурно, че резултатите ще са близки - и няма никаква гаранция, че ще спечелят тези, които са за оставане в ЕС. \r\n/БТА/", "date": "2018.12.04", "title": "Вероятен ли е втори референдум за Brexit-а? Кой ще спечели?"}
{"url": "https://www.dnes.bg/notifikacii/2018/12/04/eksperti-energiinite-proekti-na-bylgariia-v-bydeshte-vreme.395579", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Преди дни министърът на енергетиката Теменужка Петкова съобщи в Народното събрание, че \"Турски поток\" ще преминава през България. Тя заяви още, че руската компания \"Газпром\" е заявила интерес да участва в газоразпределителния хъб \"Балкан\".\n\r\n\"Турски поток\" се насочва към България. Това беше очаквана новина. Българският вариант, за разпространение на газ, е най-оправданият от финансова гледна точка. Трасето през България е най-добрият вариант за този момент. То не е някакъв реверанс към българо-съветските отношения. Интересът на страните членки към газоразпределителния хъб \"Балкан\" е взаимен. Отпада всякакви съмнения, че Европейската комисия може да създава проблеми. Научихме си урока\", поясни енергийният експерт проф. Атанас Тасев. \n                \n                \r\nСпоред проф. Тасев преминаването на \"Турски поток\" през страната ни ни връща на газовата карта. Без спечелването на тази битка, щяхме да бъдем заобиколени и изтрити от енергийната сфера, допълни още той в \"Денят ON AIR\".  \n\r\n\"Голяма част от проектите остават в пожелателните възможности. Енергийните проекти в България са все още в сферата на бъдещето. Единствените два проекта, за които се отнася, че \"всяко политическо решение е предпоследно\", са АЕЦ \"Белене\" и \"Турски поток\". Политическата воля е много по-важна от мнението на експертите. Винаги се говори в бъдеще време за повечето енергийни проекти. За първи път икономическите перспективи са на първо място, а не политическата конюнктура. Ще имаме две страни, които ще се стремят към реализация на обща цел. Трябва да търсим обединение с Русия. Брюксел също е на наша страна\", подчерта експертът по международни отношения проф. Нина Дюлгерова. \n\r\nТемата на разговора обхвана и АЕЦ \"Белене\". По думите на проф. Тасев политическа воля за реализирането на този проект вече има, но часът на истината щял да дойде едва когато някой сложи парите на масата. \n\r\nСделката за ЧЕЗ също бе коментирана от енергийния експерт. \"Факт е, че Върховният административен съд отхвърли решението на КЗК. Правото на КЕВР да се произнася по частни сделки е абсурд. Очевидно Чехия иска да продаде своя бизнес. Водят се преговори с една също неизвестна индийска компания. До месец ще знаем как ще се развие сделката за ЧЕЗ, но сделка ще има\", категоричен бе той пред .\n\r\n ", "date": "2018.12.04", "title": "Експерти: Енергийните проекти на България - в бъдеще време"}
{"url": "https://www.dnes.bg/akoshtete-vqrvaite/2018/12/04/liubov-li-be-kakvo-chaka-vsiaka-zodiia-na-intimniia-front.395525", "text": " \r\nИмате сили за двама, но сте доста прибързани и хаотични. Не отлагайте актуалните си задачи, защото в края на седмицата ще получите и допълнителни, и ще ви е трудно да се справите. Ако половинката ви помоли за помощ, не отказвайте. Ще представите себе си в много по-добра светлина. Ако пък вие имате някакви претенции, кажете си ги честно. Мисълта, че нямате тайни, ще ви сближи.\r\n \r\n\r\n \r\nПодредете приоритетите и бъдете принципни при уреждане на личните си отношения. През тази седмица може да се наложи да сте много по-често с редовите си приятели, отколкото с гаджето. Романтичните срещи ще останат на заден план. Опитайте се да обсъдите причините предварително, за да си спестите неприятни разговори. Успокойте приятел/ката си, че и дума не може да става за изневяра, а просто за елементарната необходимост да помагате, когато ви помолят.\r\n \r\n\r\n \r\nНе всичко, което блести е злато и не всеки, който ви се усмихва, е лудо влюбен във вас. Контактите ви през тази седмица ще са интензивни, ще се запознаете с много нови хора във връзка с неформалните ви интереси. Поне един от тях ще привлече вниманието ви извън заниманията, заради които присъствате на едно и също място. Подхождайте предпазливо, ако все още не сте в сериозна връзка. В случай, че вече имате приятел/ка, не давайте повод за клюки, за да не се налага да се оправдавате.\r\n \r\n\r\n \r\nВ някои от дните ще имате много повече работа от обикновено. Ще се налага да се включите в дейностите у дома, може би да се погрижите за по-възрастните си баба и дядо или близък съсед. Приятели, които са изостанали с учебния материал, ще ви молят за съдействие. Ще е малко трудно да разпределите времето си и ще сте по-раздразнителни от обикновено. Разправиите с приятел/ката ви ще са точно по тази причина. Постарайте се да не капризничите излишно, за да не си разваляте настроението точно преди празниците. Най-подходящият период за срещи е в края на седмицата. \r\n \r\n\r\n \r\nОбстановката в училище на моменти ще е доста конфликтна. Може да ви се стори, че всички са против вас и се опитват да ви навредят. Усещането е илюзорно, както вашето настроение, така и това на околните на моменти е нестабилно и започвате да „си го изкарвате“ един на друг. Ще се почувствате много по-добре, ако обсъдите ситуацията с приятел/ката си. Съвсем друго е да чуете едно неутрално мнение. Срещайте се по-често, макар и за кратко. Ще е достатъчен повод да сте усмихнати и ведри.\r\n \r\n", "date": "2018.12.04", "title": "Любов ли бе: Какво чака всяка зодия на интимния фронт?"}
{"url": "https://www.dnes.bg/balkani/2018/12/04/vuchich-kosovskite-vlasti-iskat-da-progoniat-syrbite.395565", "text": "Сръбският президент Александър Вучич обвини днес косовските власти, че искат \"да прогонят сръбския народ от Косово\", като издигат митническа бариера и планират създаване на армия, предаде АФП.\n\n\r\nТези две решения \"имат за цел да прогонят сръбския народ от Косово\", се посочва в съобщение на сръбското президентство, предава БТА.\n\r\nВучич е разговарял по тези въпроси с посланиците в Белград на Китай и Русия - двете страни, които подкрепят Сърбия в Съвета за сигурност на ООН.\n\r\nНякой очевидно тласка умишлено Сърбия в конфликт, отбеляза Вучич. Той определи като \"безотговорно\" поведението на Прищина, което може да \"доведе до катастрофа\". Сърбия \"не може и не иска пасивно да наблюдава унищожението на сръбския народ\", предупреди Вучич.\n                    \n                    \n                \r\nСърбия не признава обявената от Косово през 2008 г. независимост.\n\r\nКосово наложи миналия месец мита от 100 процента върху вноса на стоки от Сърбия, след като в резултат на усилено лобиране от страна на Белград Косово не успя да стане член на Интерпол.\n\r\nПреговорите за нормализиране на отношенията между Белград и Прищина са в мъртва точка от месеци.\n\r\nКосовският парламент ще разгледа на 14 декември на второ четене проект за създаване на армия. Проектът се осъжда от Сърбия и от сърбите в Косово.\n\r\nНезависимо от критиките на Вашингтон и Брюксел, косовският премиер Рамуш Харадинай защити вчера решението си от 22 ноември да наложи 100-процентни мина върху стоките, внасяни от Сърбия. Харадинай повтори, че митата \"ще останат в сила, докато Сърбия признае независимостта на Косово\".\n\r\nОт миналия вторник сърбите в Косово демонстрират, основно в разделения град Косовска Митровица.", "date": "2018.12.04", "title": "Вучич: Косовските власти искат да прогонят сърбите "}
{"url": "https://www.dnes.bg/obrazovanie/2018/12/04/preduprejdavat-uchilishta-pri-mrysen-vyzduh-shte-ima-li-uroci.395575", "text": "При очаквано завишаване на замърсяването на въздуха до рискови нива  училищата ще бъдат предупреждавани от РЗИ и МОН  за предприемане на  конкретни мерки.\r\nСред тях са ограничаване на  провеждането на занятия на  открито, включително посещения извън училище,  както и учестен режим на  влажно почистване в сградите, съобщиха от МОН.\r\nВ тази връзка просветният министър Красимир Вълчев е провел среща с   представители на Националния институт по метеорология и хидрология и   Регионалната здравна инспекция в София.\r\nЩе бъде  създадена нормативна възможност в дни с рискови нива на фини  прахови  частици във въздуха от учебни занятия, по преценка на  родителите, да  бъдат освобождавани ученици с хронични заболявания на  дихателните  пътища.\r\n                    \n                    \n                Екипи на Столичния инспекторат са извършили днес проверки на 30 автосервизи и пунктове за вторични суровини, на които са съставени предписания, съобщават от Столичната община. Най-много от проверените обекти са в районите \"Искър\" и \"Връбница\".\r\nЕкипи на общинска дирекция \"Аварийна помощ и превенция\" и полицията проверяват за горене на отпадъци на открито.", "date": "2018.12.04", "title": "Предупреждават училища при мръсен въздух, ще има ли уроци?"}
{"url": "https://www.dnes.bg/zvezdi/2018/12/04/narushavane-na-protokola-megan-iska-da-rodi-vkyshti.395559", "text": "Не за първи път Меган Маркъл бяга от правилата на кралския протокол. Очаква се бременната херцогиня на Съсекс да роди през пролетта. \r\nНякогашната актриса и звезда от сериала \"Костюмари\" размишлява над варианта за домашно раждане, въпреки заръките на лекарите, съобщава Vanity Fair.\r\n \r\nИзданието се позовава на източник, приближен до кралското семейство. По думите му, Меган искала да се отличи от другите жени в семейството. Сега тя и съпругът ѝ избират алтернатива на лондонската болница „Сейнт Мери“, където са раждали принцеса Даяна и Кейт Мидълтън.\r\n \r\nЕдна от възможностите е да роди в резиденцията в Уиндзор, където се местят да живеят с Хари. По традиция, няколко часа след раждането новата майка е длъжна да излезе на улицата, за да може британците да приветстват бебето. Но ако Маркъл избере домашното раждане със сигурност ще наруши правилата в кралското семейство.\r\n \r\nПрез септември по време на официалните изяви на Меган и Хари, херцогинята неведнъж не спази протокола. Сред едно от най-обсъжданите ѝ \"прегрешения\" бе, когато излезе от автомобил и сама затвори вратата след себе си.\r\n \r\n", "date": "2018.12.04", "title": "Нарушаване на протокола: Mеган иска да роди вкъщи"}
{"url": "https://www.dnes.bg/sofia/2018/12/04/balon-niama-imotite-skypi-za-3-godini-otchitat-skok-s-nad-50.395523", "text": "Имотите в някои столични квартали са поскъпнали с над 50% само за последните три години, сочи проучване на \"Труд\". Заради фактори като метрото, обемът на излизащите на пазара апартаменти, както и развитието на инфраструктурата в кварталите, скокът в някои квартали е повече, в сравнение с други. \n\n\nДанни от компании за недвижими имоти показват, че \"отличниците\" в скока на цените са 5 района, където поскъпването е с над 50% за трите години от средата на 2015 г. до края на второто тримесечие на 2018 г. Иначе средното поскъпване на жилищата в столицата за този 3-годишен период е с 36%. \n\r\nТрябва да отбележим обаче, че най-сериозен ръст в цените на жилищата в столицата се отчита в кварталите, които преди три години са били с едни от най-ниските цени. Така през 2015 г. в общо 4 от 5-те квартала, отличаващи се с поскъпване на имотите с над 50%, цените са били сравнително ниски – между 550 и 660 евро/кв. м. Именно затова имотите в Левски В са скочили с 59,58%, а във Фондови жилища и Гевгелийски – с по 55 и 53 на сто. В челните места на класацията са и жилищата в Овча Купел 1, където се отчита нарастване от средните цени с 50,55%. В топ 5 по поскъпване влизат и имотите в Яворов, където сега цените са с 56% над нивата от 2015 г.\n                    \n                    \n                \r\nВ топ 10 по поскъпване попадат още четири от крайните столични квартали – Обеля 2, Люлин 4, 5 и 7, както и централния Иван Вазов. В последният квартал скокът на цените се дължи на голямото търсене и ограниченото предлагане на ново строителство.\n\r\nНай-слабо повишение на цените на жилищата през последните три години се отчита в Симеоново (17,93%), Зона Б-5 (20,47%), Горна баня (20,92%), Драгалевци (21,08%), Витоша (22,19%), Студентски град (24,92%), Подуяне (26,12%), Оборище (26,15%) и Павлово (27,33%). \n\r\nСпоред статистиката средната цена на жилищата в София е над 1080 евро/кв. м. Въпреки това на този етап интересът към покупка на жилище остава висок. Това се дължи на подобрението на инфраструктурата в града, на увеличението на жителите му, както и на ниските лихви по банковите кредити и повишените доходи на населението.\n\r\nВ София най-скъпи са имотите в районите Докторски паметник, Иван Вазов, Яворов, Медицинска академия, Изток и Лозенец. В топ 10 попадат още Център, Изгрев, Оборище и Стрелбище. Най-евтини са жилищата в Модерно предградие, Орландовци, Обеля, Люлин 2, Свобода, Люлин 5 и 9, както и в Красна поляна и Люлин 1.", "date": "2018.12.04", "title": "Балон няма, имотите скъпи. За 3 години отчитат скок с над 50%"}
{"url": "https://www.dnes.bg/politika/2018/12/04/bylgariia-evrojertva-ot-promianata-v-tir-pravilata.395557", "text": "Ние сме изчислените жертви, не може да се крием зад лицемерието на дипломацията. Това заяви министърът на транспорта Росен Желязков по повод приемането на общо преговорно становище на Съвета на ЕС по промяната на правилата за извършване на международни товарни пътни превози.\n\n\r\n\"Вчера приключи първото полувреме, не дойдохме с голяма кошница и не си тръгваме с много пълна кошница. Успяхме да се преборим за пълното заличаване на текста за прибиране на превозното средство в държавата на установяване. Първоначално текстовете предвиждаха прибиране на четири седмици, през шест, осем седмици. На третия рунд това предложение на австрийското председателство отпадна изцяло. Първоначално с голяма част от държавите от периферията имахме блокиращо малцинство, в третия рунд, за наше съжаление, колегите от Чехия и Словакия се присъединиха към алианса и с още две държави не ни достигна да блокираме изцяло постигането на общ подход\", поясни министърът.\n                    \n                    \n                \r\nТой отбеляза, че \"второто полувреме\" ще започне с обсъждането отново на въпроса в Европейския парламент. Умерен оптимист съм в ЕП да се предвиди изключение от правилото за забрана за ползването на почивките на шофьорите в кабината на камиона, посочи Желязков. Той уточни, че ще разговаря с евродепутати, за да може при обсъждането в ЕП да се предвиди изключение, когато почивката се извършва на подходящи места като паркинги с необходимите условия. Ако ЕП приеме тези предложения, отиваме на тристранни преговори при румънското председателство на Съвета на ЕС, добави министърът. По неговите думи е вероятно влизането в сила на новите правила да бъде от 2020 г. за директивата за командироването на водачите, а 18 месеца от датата на приемането - за т. нар. каботаж.\n\r\nДоволни сме, че отпадна връщането на превозното средство и сме недоволни от останалите неща. С колегите от Литва, Полша, Малта и Унгария подкрепихме декларация, която изразява нашето отрицание. За съжаление разделението е между държавите от Централна Европа и периферните държави. Не трябва повече да се разделяме на държави от Източна и Западна Европа. Правилото, че периферните държави страдат, се потвърди, коментира Желязков.\r\nТой уточни, че Европейската комисия е поела задължението да осигури средства за въвеждането на електронните тахографи в старите товарни превозни средства. В тези камиони устойствата се предвижда да бъдат поставени до 2024 г., а в новопроизведените да се вграждат от 2022 година.\n\r\n\"Стоим заедно с бранша, но само България и Литва бяха твърдо за неприемане на общ подход. Категорично заявих, че България предвижда да заведе дело пред Съда на ЕС, ако бъде предвидено връщането на камиона на четири седмици. Ще изследваме, след като видим как ще се развият нещата в ЕП, дали имаме основание да водим дело по другите елементи (на новите правила)\", поясни министърът.\n\r\nОдобрените снощи от Съвета на ЕС общи насоки са само становище за преговорите с ЕП. Все още ЕП не е определил рамката за промяна на правилата, които подкрепя. Когато преговорите по същество започнат, двете институции трябва да стигнат до пресечна точка, за да бъдат правилата въведени в действие, пише БТА.", "date": "2018.12.04", "title": "България – еврожертва от промяната в ТИР правилата"}
{"url": "https://www.dnes.bg/politika/2018/12/04/bsp-za-ostavkata-na-krusev-shah-na-peshkata.395568", "text": "От БСП определиха оставката на заместник кмета Евгени Крусев на Столичната община като \"шах на пешката\" и настояха Йорданка фандъкова да понесе своята отговорност.\n\n\n\n\r\nПо-рано стана ясно, че Евгени Крусев се оттегля от поста си заради реновирането на ул. \"Граф Игнатиев\". Причината е, че той е призован от прокуратурата като обвиняем за ремонта.\r\n\"Оставката на Евгени Крусев като заместник-кмет на Столична община е шах на пешката, за да спасим царицата. Ние търсихме отговорност като политическа сила в първо лице единствено число от кмета на София, а не от заместниците или така наречените буфери\", каза лидерът на столичните социалисти Калоян Паргов.\r\n                    \n                    \n                \"Призоваваме Йорданка Фандъкова да поеме отговорност, на санкция подлежат и ресорните комисии и дирекции, отговарящи за ремонта на \"Граф Игнатиев\". Ако понасянето на отговорност е да се разделим с един или друг заместник на фона на главоломно растящия проблем, мисля, че следващата стъпка е самата тя да излезе и да каже за тази отговорност\", настоя той.\r\nПаргов се усъмни и дали е лично решението на Крусев за оставката.\r\nТой коментира и проблема с мръсния въздух в София. По думите му той не може да бъде решен нито със зелен, нито с безплатен билет. Затова от левицата настояват парите от по-високия данък за старите автомобили да бъдат насочени към домакинствата, които се отопляват на твърдо гориво.\n\r\n\"Призоваваме тези пари да бъдат използвани ударно за закупуването и монтирането на инсталации за пречистване на въздуха, които се слагат на комините. Тези пари трябва да бъдат вложени в нещо. Те не могат да пълнят дупки на бюджета на един или друг кмет, да бъдат влагани в едни или други ремонти“, обясни още Паргов.", "date": "2018.12.04", "title": "БСП за оставката на Крусев: Шах на пешката!"}
{"url": "https://www.dnes.bg/akoshtete-vqrvaite/2018/12/04/163-90-mln-kakvo-sa-za-neia-gradi-palat-mechta-za-celta-izselva-sysedi.395517", "text": "\n\r\nТя е три пъти по-богата от изпълнителния директор на Apple. Печели 284 милиона долара на година и мечтае за дом, който ще й струва \"нищожните\" 90 милиона паунда. Тя е Денис Коутс, собственичката на bet365.\r\nПрез 2000 г. тя създава своята интернет империя от малкия офис на баща си, а днес вече се е устремила към построяването на супермодерната си къща. Но за да успее се налага да \"разкара\" досадните... съседи.\r\n51-годишната майка на пет деца решила, че се налага да разчисти достатъчно място за тенис корт и езеро с лодки. Нейните съседи обаче не били особено въодушевени от факта, че Коутс ги принуждава да се преместят.\r\n                    \n                    \n                Съседско семейство се опълчва да сдаде дома си, но когато плановете за имота на бизнесдамата са готови през 2017 г., разбират, че домът им е обграден от трите страни. Желанието им за борба рязко спада и те се предават. Продават имота си на Коутс и се изнасят с... пари\r\n\"Сигурно си мисли, че може да купи всичко, което си поиска със състоянието, което има. -  коментира една от \"пречките\" на Кралицата на залозите – Моят съпруг е роден тук. Семейството ми живее щастливо в този дом. Няма да го продадем\".\r\nКомшиите определят начина, по който Коутс печели парите си, за нечестен.\r\n\"Тя живее от мизерията на другите\", твърдят противниците й. Не е тайна, че възрастта на хората, които се пристрастяват към залаганията рязко пада на 16 години. Дори се срещат и 11-годишни деца, които дават парите си за храна на онлайн платформата, допълват те.\r\nБизнесдамата обаче не се спира и лази по нервите на местните – заради строежа на имота си, тя затваря публичен път за 2 години, а над 30 камиона всеки ден се придвижват към строежа й.", "date": "2018.12.04", "title": "£90 млн. какво са за нея? Гради палат мечта, за целта... изселва съседи!?"}
{"url": "https://www.dnes.bg/notifikacii/2018/12/04/snejnobialo-elenche-v-planinite-na-severna-norvegiia.395528", "text": "\n\r\nРядко снежнобяло еленче беше заснето в планински район в Северна Норвегия. Фотографиите са направени от мъж, който случайно се натъкнал на животното.\r\nТворецът излязъл, за да заснеме няколко пейзажа, когато видял елена, чиято окраска се сливала перфектно с околната среда.\r\nЖивотното не се уплашило и дори се приближило да позира за снимка, съобщава ", "date": "2018.12.04", "title": "Снежнобяло еленче в планините на Северна Норвегия"}
{"url": "https://www.dnes.bg/obshtestvo/2018/12/04/moskovski-hvyrli-ostavka-ne-iska-da-e-deputat.395574", "text": "Бившият транспортен министър и настоящ депутат от ГЕРБ Ивайло Московски е подал оставка като народен представител.\n\nТова е станало на 30 ноември.\r\nПредстои парламентът да гласува прекратяването на правомощията му, става ясно от проектопрограмата за работа на Народното събрание.\r\nМосковски се върна на депутатската банка, когато освободи министерското кресло след тежката катастрофа край Своге.", "date": "2018.12.04", "title": "Московски хвърли оставка, не иска да е депутат"}
{"url": "https://www.dnes.bg/notifikacii/2018/12/04/bezstrashniiat-sashko-s-pistoleta-bez-dom-sled-dylg-kym-banka.395495", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        72-годишният Сашко Игнатов, който в понеделник беше спрян пред президентството с пистолет е искал да говори с държавния глава Румен Радев за проблемите си с частни съдебни изпълнители, съобщи \"\".\r\nМъжът има бизнес, но е фалирал. Осъждан е за убийство при самоотбрана.\n\n\n\r\nПрез 2002 г. имал бензиностанция. Направил забележка на трима мъже, които си говорили на входа на обекта и пречили на колите да минават. Те се нахвърлили да го бият. В суматохата Игнатов извадил пистолет и стрелял във въздуха. Докато се защитавал прострелял в гърдите Кирил Мирославов, който по-късно починал в болница. Осъдили го условно.\r\n                \n                После близките на жертвата си извадили изпълнителен лист и претендират за апартамента му в Перник, който е описан от ЧСИ. Освен това Игнатов взел и 200 хил. лева кредит от банка, но не се издължил.\r\nСлед това частен съдебен изпълнител запорирал и този имот, който е ипотекиран в полза на банката.\r\nИгнатов и съпругата му Марийка имат, освен апартамента в Перник, и къща с двор в село Рударци, от които скоро ще ги изгонят. За къщата вече има търг, който приключва до 2 седмици и ако има желаещ да купи имота, Сашко Игнатов остава без него.\r\nТой е писал десетки жалби до съда в Перник срещу действията на съдебните изпълнители, които описали имотите му.\r\nБизнесът на Сашко Игнатов също е фалирал. Преди време той имал хладилен завод. Бил е и в управата на сдружение, свързано с един от университетите в България.\r\nМВР има добро взаимодействие с НСО и добре охранява сградите на българските институции, коментира по случай ресорният министър Младен Маринов.\n\r\nТой обясни, че оръжието не е на Сашко Игнатов, а на неговата съпруга. \n\r\nТой потвърди информацията, че задържаният е осъждан за непредумишлено убийство.\n\r\nМинистърът допълни, че все още се изясняват мотивите на задържания, но според данните към момента той е търсел внимание по личен проблем.\n\r\nОсвен тона задържаният не е показвал оръжието си и не е заплашвал никого, но най-вероятно е имал такива намерения.", "date": "2018.12.04", "title": "Безстрашният Сашко с пистолета – без дом след дълг към банка "}
{"url": "https://www.dnes.bg/akoshtete-vqrvaite/2018/12/04/serina-uiliams-iska-da-smeni-tenisa-s-programirane.395526", "text": "Серина Уилямс каза, че това, че е била дълги години №1 в света на тениса не е достатъчно постижение за нея.\r\nЗвездата има желание да се научи да пише компютърни кодове и да се изявява като програмист, защото смята, че това ще помогне на онлайн бизнеса ѝ с дрехи.\r\n\"Това е много важно за мен, защото модния ми бизнес е изцяло в онлайн пространството. Никога не е трърде късно да започнеш\", коментира тя на събитие на Teen Vogue в Ел Ей. \r\n", "date": "2018.12.04", "title": "Серина Уилямс иска да смени тениса с... програмиране"}
{"url": "https://www.dnes.bg/obshtestvo/2018/12/04/629-ili-681-godina-koga-e-osnovana-bylgarskata-dyrjava.395551", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n629-630 година може да се смята за началото на Българската държава, смята гл.асистент д-р Мариела Инкова от НИМ в предаването \"Операция История\" по .\r\nСпоред експерта доказателство за това са намерени медальони на император Ираклий в съкровището на хан Кубрат, а е известно, че в детството си той е бил в Константинопол.\r\nСпоред Мариела Инкова вече има достатъчно доказателства за това, че Българската държава е основана близо половин век по-рано, отколкото пише в учебниците.\r\nИсторикът разказа и за съкровището на Хан Кубрат, което е открито случайно от деца през 1912 година край селцето Малая Перешчепина, тогавашната Руска империя, днешна Украйна.\r\n                    \n                    \n                Кракът на едно от децата попада в дъното на един от съдовете, те го носят у дома и първоначално майка им дори смята, че някой е обрал местната църква. След това местните власти се опитват да съберат отсените от селяните съдове и предмети, разказа историкът.\r\nСъбрани са над 800 предмета, 25 килограма злато, 50 килограма сребро. От 1914 година съкровището се пази в \"Ермитажа\".\r\n\"Това съкровище е в зората на българската история\", категорична е доктор Инкова.\r\nВ съкровището има не един, а четири меча, но най-впечатляващ е този, който е дар от ромейския император. Догодина се очаква мечът на Кубрат да бъде изложен в България.", "date": "2018.12.04", "title": "629 или 681 година? Кога е основана българската държава?"}
{"url": "https://www.dnes.bg/notifikacii/2018/12/04/kiev-gotov-na-razmiana-s-moskva-osydeni-sreshtu-moriacite.395573", "text": "Украйна призовава Руската федерация към преговори за размяна на задържаните украински моряци и е готова да предложи за размяна повече от 300 души, заяви днес на брифинг в Одеса главният прорукор Юрий Луценко, предаде ТАСС.\n\n\"Разполагаме с достатъчен фонд за размяна - над 300 лица, осъдени за антидържавна дейност. Има кого да разменяме\", каза Луценко.\r\n\"За съжаление, нашият опонент - ръководството на Руската федерация, не иска да влиза в каквито и да било разговори за моряците, незаконно задържани в международни води\", зобави прокурорът.\r\nТой съобщи също, че военната прокуратура на Украйна за два дни установила \"конкретни лица от Руската федерация, на които е повдигнато обвинение в акт на агресивна война срещу украинските Военноморски сили\".\r\n                \n                Луценко добави, че е инициирал разширяване на санкциите срещу руски компании и физически лица заради инцидента в Керченския проток.\r\n\"Аз, като член на Съвета за национална сигурност и отбрана, вчера предложих в обръщение до президента на Украйна и до секретаря на Съвета да бъде прието решение за замразяване на активите на юридически и физически лица от Руската федерация, които имат бизнес на територията на Украйна\", каза Луценко.\r\nГлавният прокурор съобщи, че администрацията на украинския президент е изискала списък на лица и компании, чиито активи се предлага да бъдат замразени. \"Този списък включва хиляди имена\", каза Луценко, като добави, че \"разширяването на санкциите няма да е лесно, тъй като някои руснаци имат монопол в Украйна\".\r\nМеждувременно НАТО призовава Русия да осигури достъп до Азовско море за търговските и за военните кораби на Украйна. Това заяви генералният секретар на пакта Йенс Столтенберг след общото заседание на външните министри от алианса с техните колеги от Украйна и Грузия.\r\nЩе следим много внимателно обстановката в Черно море. Причината НАТО да пристъпи към най-голямото укрепване на силите си след Студената война са руските действия в Украйна. Изпратихме днес ясно послание към Русия, че присъствието на алианса в Черно море ще продължи - в рамките на пакта и на основата на двустранни споразумения между съюзниците, посочи той.\r\nРусия опитва да контролира Азовско море, използва военна сила за задържането на украински моряци и кораби, призоваваме да ги освободи и да осигури свободно пътуване и свободен достъп до украинските пристанища, добави Столтенберг. Предизвикан от руски журналист, сравнил протестите на централния площад в Киев от 2013 г. и погромите в Париж от последните дни, генералният секретар коментира, че няма нищо общо. Никога няма да приемем и признаем присъединяването на Крим към Русия.\r\nМосква продължава да дестабилизира Източна Украйна. Русия взе Крим, след това построи мост (над Керченския проток), после използва това, за да постави под контрол Азовско море. Всеки опит да се пречи на корабоплаването в района ще бъде в пълно нарушение на споразумението между Москва и Киев, и е пореден пример как Русия не уважава териториалната цялост на своите съседи, заяви Столтенберг.\r\nТой отбеляза, че НАТО признава стремежа на Украйна да се присъедини към алианса. Остават предизвикателства, насърчаваме Киев да продължи реформите, добави генералният секретар.\r\nПо неговите думи алиансът продължава подготовката на Грузия за присъединяване към военнополитическия съюз. Русия трябва да се изтегли от Абхазия и Южна Осетия, добави Столтенберг. (БТА)\r\n ", "date": "2018.12.04", "title": "Киев готов на размяна с Москва - осъдени срещу моряците"}
{"url": "https://www.dnes.bg/cars/2018/12/04/revoliuciia-v-gorivata-vw-razraboti-superchist-dizel.395539", "text": "Компанията Volkswagen намери оригинален начин за увеличение на екологичността на собствените си автомобили. Паралелно с разработката на електромобили и хибриди, германският производител разработи собствено дизелов гориво и смята да започне да го продава.\r\nНовото гориво се казва R33 BlueDiesel и е разработена от инженерите на Volkswagen, съвместно със специалистите от Университета Кобург. Както съобщава Auto Evolution, това не е нова технология, тъй като за основа на биогоривото се използва идея, предложена от концерна Neste преди 10 години.\n\r\nОт Volkswagen обаче твърдят, че значително са подобрили показателите на новото гориво, като през последната година той е преминало изпитания при голям брой модели на германския концерн. По време на тестовете, колите заредени с R33, са показали с 20% по-ниски нива на вредни емисии в сравнение с превозните средства със стандартен дизел.\n                    \n                    \n                \r\nКато част от проекта в централата на концерна във Волфсбург е построена бензиностанция за новото гориво, а в завода в Залцгитер вървят пълноценни тестови процедури.\r\nВъв Volkswagen вече са измислили и име на новия си дизел - Green Premium, като са убедени, че той ще успее да се наложи на пазарите в Европа.\r\n", "date": "2018.12.04", "title": "Революция в горивата! VW разработи суперчист дизел"}
{"url": "https://www.dnes.bg/obrazovanie/2018/12/04/iotova-zove-da-zadyrjim-studentite-s-bylgarski-koreni.395543", "text": "Целта ни е да задържим в България чуждестранните студенти с български корени, защото държавата инвестира в тях, каза вицепрезидентът Илияна Йотова в Благоевград. Тя организира Студентска лаборатория \"Перспективи за  развитие с българска диплома\" със студенти, които учат в България по две  министерски постановления, съобщават от прессекратариата на президента.\r\nПо думите й над 90% от тях не само искат да получат българско образование, да вземат своята диплома, но и да следват магистратура и да станат докторанти.\r\n\"Нашето желание е да ги задържим и да останат тук, да създадат семейство, да се реализират професионално\" каза тя.\r\n\"Работодателите изпитват остър дефицит на работна ръка. Спонтанно е  желанието им да привличат хора отвън за всякакви работни места. Дали  обаче сме създали условия и система да задържим тези млади хора. Защото  би било обидно да получат българска диплома, български паспорт, да  останат няколко години и да потърсят своя късмет и професионална  реализация навън. Мнението ми е, че не сме готови да ги поемем\", допълни  тя.\r\n                    \n                    \n                Йотова обясни, че предвижда и серия от срещи с работодателски организации,  синдикати, студентски общности, за да се изгради механизъм за задържане  на тези българи от чужбина в страната ни.\r\nСпоред нея е необходима голяма среща с българските работодателски организации, със студентските общности, на която да се обсъди как тези младежи да бъдат внедрени в българската икономическа система.\r\n\"Това е основната цел – те да останат тук, да реализират себе си и своите семейства\", подчерта Йотова.\r\nПо думите й българската икономика и въобще държавата с всички лостове и механизми, които притежава, още не е изградила такава система.\r\n\"Някак си спонтанно е желанието да привличаме хора отвън за всякакви работни места и с всякакъв статут, но ние, като държава, не сме готови да ги поемем засега\", каза още вицепрезидентът.", "date": "2018.12.04", "title": "Йотова зове: Да задържим студентите с български корени!"}
{"url": "https://www.dnes.bg/zvezdi/2018/12/04/dyshteriata-na-mel-bi-otkroveno-za-nasilieto-nad-maika-i.395560", "text": "Най-голямата дъщеря на Мел Би – Финикс Гълзар-Браун (19) застана за пръв път пред медиите и сподели тежките спомени за брака на майка ѝ със Стивън Белафонте, който бе финализиран окончателно едва миналата година.\r\nВ ексклузивно интервю пред сп. You тийнейджърката разказа: \"Има неща, които никога няма да забравя. Бях на 14 или 15 и си седях в спалнята, когато ги чух да се карат. Мама дойде в кухнята, а Стивън я следваше. Аз погледнах скрита през една цепнатина към кухнята дали всичко е наред и се прибрах в стаята си. Чух още викове и писъци, тя крещеше \"Престани, махни се от мен\" и след това чух шум от удари. Слязох отново по стълбите и видях как Стивън стои със свалени панталони пред нея, а тя се е свила на кълбо на дивана. Замръзнах, но се прибрах в стаята си. Това беше животът ми\", разказа Финикс.\r\nВижте още какво каза Финикс в", "date": "2018.12.04", "title": "Дъщерята на Мел Би - откровено за насилието над майка й"}
{"url": "https://www.dnes.bg/akoshtete-vqrvaite/2018/12/04/paulu-koeliu-razkriva-motivaciite-za-vsiaka-zodiia.395556", "text": "За тези, които не знаят кой е Пауло Коельо - той е известен бразилски писател и е един от най-четените автори в света. Kнигите му са преведени на 67 езика и са публикувани в над 150 държави.\r\nБестселърът му \"Алхимикът\" е продаден в повече от 65 милиона копия, превръщайки се в една от най-продаваните книги в историята.\n\r\nАко имате нужда от мотивационен тласък, сега или през новата година, можете да използвате някои от най-насърчителните размисли на автора. От него определено има какво да научите.\n\r\nА ето и по един добър житейски съвет от Коельо за всяка една от 12-те зодии:\n\r\n\n\r\n\"Приемете това, което ви предлага животът и опитайте да пиете от всяка чаша вино. Всички вина трябва да се вкусят. От някои трябва да отпивате по глътка, а от други  - да изпиете цялата бутилка. \"\n                    \n                    \n                \r\n\n\r\n\"Не живейте нито в миналото, нито в бъдещето. Интересувайте се само от настоящето. Ако можете винаги да сте съсредоточени върху настоящето, ще бъдете щастлив човек. Животът ще бъде парти за вас, велик празник, защото животът е мигът, в който живеем сега.\"\n\r\n\r\n\"Когато най-малко го очакваме, животът ни поставя пред предизвикателството да изпробваме смелостта и готовността си за промяна. В такъв момент няма смисъл да се преструваме, че нищо не се е случило или че не сме готови. Предизвикателството няма да чака. Животът не гледа назад. Една седмица е повече от достатъчно време, за да решим дали да приемем нашата съдба или не.”\r\nВижте за останалите зодии в", "date": "2018.12.04", "title": "Паулу Коелю разкрива: Мотивациите за всяка зодия!"}
{"url": "https://www.dnes.bg/usa/2018/12/04/demokraciia-trymp-gradi-nov-svetoven-red.395548", "text": "Президентът на САЩ Доналд Тръмп гради нов световен ред, основан на американско лидерство и на демокрация, заяви днес американският държавен секретар Майк Помпейо във външнополитическа реч, като обвини Иран и Китай за нестабилността в света, предаде Ройтерс.\n\n\r\n\"В най-добрите традиции на нашата демокрация ние сплотяваме благородните нации за изграждане на нов либерален ред, който предотвратява войните и постига по-голям просперитет\", каза Помпейо пред дипломати в Брюксел. Държавният секретар е в Брюксел за срещата на външните министри от НАТО.\r\n\"При управлението на президента Тръмп ние не изоставяме ролята си на международен лидер, нито нашите приятели в международната система\", подчерта той.\r\n                    \n                    \n                Помпейо отправи критики към Иран и Китай, като отхвърли твърденията, че Вашингтон действа едностранно.\n\r\n\"Дори нашите европейски приятели понякога казват, че ние не действаме в интерес на свободния свят. Това просто не е вярно. Ние работим за запазване, защита и утвърждаване на открит, справедлив, прозрачен и свободен свят от суверенни държави. Този проект ще изисква реално, а не привидно възстановяване на либералния ред между страните. Той ще изисква настъпателна Америка и лидерстворо не само от моята страна, но и от демокрациите по целия свят\", подчерта държавният секретар.\r\nПомпейо допълни, че САЩ подтикват Световната банка и Международния валутен фонд да намалят финансирането на страни като Китай, защото те вече имат достъп до финансовите пазари за набиране на капитал.", "date": "2018.12.04", "title": "Демокрация... Тръмп гради нов световен ред!?"}
{"url": "https://www.dnes.bg/eu/2018/12/04/a-v-razcepena-franciia-jyltite-jiletki-cherni-lebedi-za-makron.395415", "text": "Започнало преди три седмици като мирни протести срещу данъчната политика на френското правителство и президента, движението на \"жълтите жилетки\" прерасна в масови погроми в центъра на Париж - там палят коли и трошат витрини. При сблъсъци с полицията в събота само в столицата пострадаха над 100 души, включително 23 пазители на реда; около 400 души бяха задържани.\n\r\nЗа разлика от акциите, организирани от синдикати и политически партии, \"жълтите жилетки\" са движение от социалните мрежи. Както впрочем се очакваше, мрежовото движение се преобрази: главната роля вече е поета от ултрарадикали, \"професионални демонстранти\", от т. нар. casseurs - инициатори на улични безредици. Целите им са различни от първоначално огласените в интернет, пише Марина Клинова, в. \"Независимая газета\".\n                    \n                    \n                \r\nОт самото начало в движението на \"жълтите жилетки\" се включиха хора от различни слоеве на обществото, на различна възраст и от различни региони на Франция със съответните политически нагласи. Някои дори бяха подкрепили Еманюел Макрон или не бяха гласували изобщо. \"Жълтите жилетки\" нямат явни лидери, нито ясно формулирани искания. Мнозина за пръв път излизат на улична акция.\n\n\n\n\r\nПо данни от анкети близо 84 на сто от запитаните намират за обоснован протеста на \"жълтите жилетки\" срещу данъчната политика. Недоволството идва от факта, че данъците растат, а качеството на държавните услуги не се подобрява. Социалната функция на данъците намалява - за сметка на функцията да пълнят бюджета.\n\r\nЗасилват се и противоречията на местно равнище. Французите, например, подкрепят обещаната отмяна на данъка върху жилищата, но той отива в местните бюджети и ако бъде премахнат, ще се изострят финансовите проблеми по места. Затова мнозина кметове в провинцията заявиха, че ще напуснат постовете си.\n\r\nНедоволството от високите данъци назряваше във Франция отдавна. Последна капка бе налогът върху горивата, особено болезнен за селските жители. За тях колата е единственият приемлив начин да стигнат до работните си места - понякога на десетки километри разстояние. Протестите срещу този данък (чието ликвидиране искат 82 на сто от анкетираните) прераснаха в протести срещу цялата данъчна политика, понижаваща покупателната способност на населението.\n\r\nДесетилетия наред различните данъци, такси, мита, социални вноски във Франция нарастваха - от 30,3 процента от БВП през 1960 на 45,3 процента през 2017 г., - което й осигури челното място по този показател сред държавите от ЕС. От 1982 г. данъчното бреме стабилно надхвърля 40 на сто от БВП.\n\r\nДнес от всеки 1000 евро събрани налози 250 отиват по-специално за образование и наука, 130 - за развитие на териториите, 110 - за социални нужди, включително здравеопазване. От същите тези 1000 евро общо 100 се отпускат за жилищното и градското стопанство, за защита на околната среда, транспорт, култура, спорт и развлечения. За отбрана и сигурност се харчат 200 евро. Французите (83 на сто от анкетираните) обаче смятат, че държавата не използва ефективно средствата от данъци.\n\r\nПротестът изби навън през управлението на Макрон. Обкръжението му - млади депутати без политически опит, брани рамо до рамо с него позициите на властта в сблъсъка с проблемите, трупани години наред. Предходната администрация на президента социалист Франсоа Оланд се запомни с повишаване на данъците в опит за смекчаване на неравенството. В отговор от страната взеха да се изселват \"данъчни бежанци\".\n\r\nНа Франция се падат 3,2 на сто от БВП, близо 1 процент от населението, но и 20 на сто от данъчните емигранти в световен мащаб. Почти половината (47 процента) французи подкрепят данъчните емигранти - одобрение, споделяно и от доста работници. Петдесет и четири на всеки сто французи виждат в плащането на данъци свой граждански дълг (с 3 пункта по-малко отпреди пет години), а според 67 на сто от анкетираните данъчното бреме е прекомерно. \n\r\nМнозина от запитаните смятат, че днешната данъчна политика изостря неравенството в обществото. За справедлива я признават само 16 на сто.\r\nФранцузите биха искали да плащат по-малко данъци, но да запазят и своята щедра система за социално осигуряване. Един експерт сполучливо забеляза, че те като цяло са против данъците, които се налага да плащат, и не са против онези, които могат да си спестят. Това важи по-специално за данъка върху богатството, с който се облагат най-заможните. Намалявайки този данък, а също и данъка върху печалбите на компаниите, държавата разчита да създаде условия за инвестиции. Важен момент, тъй като прехвърлянето на производствата в региони с по-ниски данъци и разноски води до намаляване на работните места във Франция.\n\r\nМакрон наследи от своите предшественици доста проблеми. Десетки години икономиката на Франция слизаше все по-надолу в световния рейтинг: от второто място след САЩ през 60-те години на миналия век до седмо - след Индия - днес. Остро стои въпросът за възстановяване на нейната конкурентоспособност.\n\r\nФренската промишлена продукция губи пазарните битки с по-евтини стоки от развиващи се страни заради по-ниските им в сравнение с Франция социални ангажименти и производствени разноски. Страната все по-трудно запазва високите си социални стандарти, които излизат все по-скъпо на бюджета. \n\r\nДефицитът в търговския баланс (50 милиарда евро през 2017 г.), хроничният превес на държавните разходи над приходите формираха нужда от реформи във Франция, включително реформи в сложната и заплетена данъчна система.\n\r\nОт януари 2019 г. влиза в сила опростена процедура за събиране на данък общ доход \"при източника\" - от всички видове доходи. Мнозина експерти обаче се съмняват дали иде улеснение - схемата за пресмятане на налога е толкова сложна, че самият министър на бюджета се пошегува веднъж: ако сте разбрали всичко за данъка при източника, значи не сме го обяснили както трябва.\n\r\nСред всички развити страни във Франция са най-високи не само данъците, но и делът от БВП, преразпределян от държавата - 56 на сто. Макрон заяви, че предвижда догодина да намали или дори да премахне редица налози общо за 25 милиарда евро. Вместо едни данъци обаче се въвеждат други, за да няма пробив в бюджета. Трябва да се знае, че държавните разходи като абсолютна величина е извънредно трудно да се намалят. Може само да промениш съотношението между отделните пера - избери какво да орежеш: средствата за здравеопазване, за пътища или за училища . . .\n\r\nЧуват се вече призиви за оставка на президента и разпускане на парламента. Това е твърде неприятно за управляващите елити в навечерието на изборите за Европарламент през май 2019 г. За президента ще е трудно при това положение \"да остане над схватката\". Френското ръководство трябва да предприеме нещо, за да намали напрежението сред част от обществото. Днес разцеплението между \"двете Франции\" - столичната, по-заможна, и провинциалната, със стагнираща икономика, не намалява. Президентът и министър-председателят искат да запазят предишния икономически курс. \r\n/БТА/", "date": "2018.12.04", "title": "А в разцепена Франция: \"Жълтите жилетки\" – черни лебеди за Макрон"}
{"url": "https://www.dnes.bg/notifikacii/2018/12/04/merkel-otnovo-e-nai-vliiatelnata-v-sveta-spored-forbs.395570", "text": "Германската канцлерка Ангела Меркел се нареди на първо място в класацията на сп. \"Форбс\" на най-влиятелните жени в света за 2018 г., съобщи изданието на своя уебсайт.\n\r\n\"Форбс\" обяви днес списъка със 100-те най-влиятелни жени в света за 2018 г. Меркел оглави класацията за осма поредна година и общо за 13-и път.\r\nСлед нея се нареди британската министър-председателка Тереза Мей, която за втора поредна година зае второто място.\r\nНа трета позиция се нареди ръководителката на Международния валутен фонд Кристин Лагард, следвана от изпълнителната директорка на компанията \"Дженерал мотърс\" Мери Бара и шефката на корпорацията \"Фиделити инвестмънтс\" Абигейл Джонсън.\r\n                \n                Най-младата участничка в тазгодишния списък на \"Форбс\" е американската певица Тейлър Суифт на 28 години, а най-възрастната - британската кралица Елизабет Втора на 92 години.\r\nКласацията включва 100-те най-влиятелни жени в областта на бизнеса, технологиите, финансите, медиите и развлечението, политиката и филантропията.", "date": "2018.12.04", "title": "Меркел отново е най-влиятелната в света според \"Форбс\""}
{"url": "https://www.dnes.bg/za-da-se-razbirame/2018/12/04/ne-analiziraite-vryzkata-si-razrushavate-ia.395450", "text": "Когато сте във връзка, инстинктът ви кара непрекъснато да се опитвате да разчетете знаците, които партньорът ви изпраща. Несигурността е лош съветник, когато става въпрос за взаимоотношения. Тя може да изиграе лоша шега и да обърка още повече чувствата, да предизвика съмнения, да ви накара да стигнете до крайности.\r\nПремислянето на всичко в една връзка, тълкуването на всяка думичка и действие на партньора не само че изтощават и всячески гонят любовта, задушават я, но и ви карат да виждате несъществуващи неща.\r\nНима прекаленото вглеждане в детайлите не ни пречи просто да се обичаме?\r\nВижте няколко начина, по които можете да се отърсите от прекаленото премисляне и свръхтълкуване на партньора и връзката си. Така ще я спасите.\r\n                    \n                    \n                \r\nПриемете, че хората са си хора и невинаги казват онова, което мислят. Понякога партньорът ви може да е ядосан, да се изказва необмислено и неподготвено, да се опитва да изпъкне, да ви уязви или каквото и да е, но това да не означава автоматично, че не ви обича.\r\nИ само защото не ви казва „обичам те“ по 10 пъти на ден също не означава, че не го чувства. Не се сравнявайте с приятелките си или с героините от филмите. Опитайте се да гледате трезво на връзката си и ще видите колко повече неща има, за които да се радвате.\r\n\r\nАко мислено сте си съставили списък с критерии, на които връзката ви трябва задължително да отговаря, подгответе се за разочарования. Мечтите по-често са само в главата, отколкото в реалността. Колкото повече живеете в истинския свят с реална нагласа, толкова по-лесно ще ви е да сте щастливи.\r\n", "date": "2018.12.04", "title": "Не анализирайте връзката си – разрушавате я!"}
{"url": "https://www.dnes.bg/stranata/2018/12/04/edin-chovek-postrada-sled-propadane-na-asansior-vyv-varna.395572", "text": "Осем души са пропаднали с асансьор в болнично заведение във Варна. Инцидентът е възникнал около 14:00 часа днес, като при него е пострадала жена, съобщават от полицията. \n\n\r\nЗаради инцидента с товарен асансьор в МБАЛ \"Света Анна\" с пострадал пациент, Районната прокуратура във Варна е образувала досъдебно производство  за причиняване на телесна повреда по член 134 от НК.\n\r\nИнцидентът станал днес, 4 декември, в 14, 10 ч. В асансьор с товароподемност от 500 кг са се качили осем души. След потеглянето  асансьорът е пропаднал надолу с около 60 см, съобщава \n                    \n                    \n                \r\nС помощта на служители от Гражданска защита са били извадени шестима души от авариралия асансьор. След освобождаването им асансьорът рязко е потеглил нагоре с още двама души и е спрял на последния етаж на болничното заведение.\r\nПострадал е един от пътуващите, за когото се предполага, че е с фрактура. ", "date": "2018.12.04", "title": "Един човек пострада след пропадане на асансьор във Варна"}
{"url": "https://www.dnes.bg/politika/2018/12/04/sds-pak-se-razmechta-vremeto-e-nashe-s-10-podkrepa-sme.395544", "text": "Лидерът на СДС Румен Христов обяви, че неговата партия печели доверието на 10% от избирателите. Той цитира социологически проучвания, но не уточни от коя агенция са направени.\r\nВсе пак последното, което излезе вчера, беше на \"Маркет линк\", а в него СДС дори и не присъстваше.\n\n\r\nСпоред анкетата дори и парламентарните сили като ОП и \"Воля\" срещат подкрепата едва на 2,3% за патриотите и 1,3 на сто за формацията на Веселин Марешки.\r\nВъпреки това Румен Христов смята, че СДС е на четвърто място в класирането по симпатии към политическите сили.\r\n\"Смея да твърдя, че СДС е горд от последните социологически проучвания, в които се отчита 10% доверие, което нарежда партията ни на 4-то място след ГЕРБ, БСП, ВМРО\", похвали се днес той.\r\n                    \n                    \n                Така че според него сега ръководството на Съюза трябва да  направи всичко възможно да трансформира доверието във вот на предстоящите евроизбори.\r\nХристов припомни, че СДС е преживял тежки моменти през годините, но е сериозна формация с традиции, с много структури и подготвени хора.\r\n\"Смятам, че ще постигнем добри резултати на предстоящите избори, каквито и да са те\", коментира той.\r\nЛидерът на СДС смята, че Съюзът трябва да се яви на евровота с другите десни формации, защото тези избори са изключително важни.\r\nТой призна, че на работна среща в Хелзинки е получил напътствия от ЕНП да потърсят допирни точки с десни формации, за да се увеличи броят на десните депутатите от България.", "date": "2018.12.04", "title": "СДС пак се размечта: \"Времето е наше\", с 10% подкрепа сме!"}
{"url": "https://www.dnes.bg/technology/2018/12/04/sledvashtoto-pokolenie-iphone-otlojeno-za-2020-g.395500", "text": "Американският технологичен концерн Apple Inc. възнамерява да задържи до 2020 г. представянето на следващото поколение iPhone, което да може да се свързва със следващото поколение високоскоростни телефонни услуги, стартиращи през следващата година, предава Bloomberg, като се позовава на запознати плановете източници.\r\nЗабавянето може да улесни конкуренти като Samsung Electronics Co. да спечелят от потребителите на телефони, които искат да използват 5G мрежи, което ще даде сериозно предимство при преноса на мобилни данни, когато те бъдат представени през 2019 г.\r\nКакто и при 3G и 4G, двете предишни поколения мобилни технологии, Apple ще изчака едва една година след първоначалното внедряване на новите мрежи, преди основният продукт да получи достъп до тях, твърдят източниците, които не са пожелали да бъдат идентифицирани.\r\n                    \n                    \n                Предишните изчисления на Apple показваха, че новите мрежи и първите версии на конкурентните смартфони ще се сблъскат с редица проблеми, като недобро покритие, което прави потребителите по-малко склонни незабавно да преминат към новите апарати. Този път специалисти по 5G твърдят, че промяната представлява много по-голямо актуализиране на скоростта, което прави решението на Apple много по-рисковано. Мрежите ще отворят платформите за нови типове мобилен компютинг, твърдят специалисти по 5G.\r\nРешението за изкачаване може да е свързано със споровете на компанията от Купертино с Qualcomm Inc., лидер в производството на чипове с поддръжка на 5G, и със замяната му с Intel Corp., която все още не разполага с чипове за поддръжка на тази технология през 2019 г.\r\nВ миналото подобно изчакване от година не бе представлявало проблем за Apple. Оригиналният iPhone през 2007 г. беше толкова далече пред конкурентите, че по-бавната му връзка, известна като 2G EDGE, не бе причина за по-слаби сделки. Дори и iPhone 4S с невероятните си характеристики като рамка от неръждаема стомана и обещанието за Siri бяха достатъчни, за да пренебрегнат клиентите липсата на истински 4G LTE скорости.\r\nНо навлизайки в 2019 г. залозите са променени: скокът от 4G до 5G е достатъчно значителен, за да се превърне в основна причина за продажба на нови устройства. Samsung планира да представи 5G телефони в гамата си Galaxy през следващата година.А в Китай - най-големият пазар за смартфони - големите производители Oppo и Huawei Technologies Co. също заявиха, че планират да предложат 5G телефони.\r\n„Apple винаги е закъснявал по отношение на клетъчната технология\", казва Марк Хун, анализатор в Gartner Inc. „Те не бяха засегнати от това в миналото, но 5G ще бъде много по-лесен за пускане на пазара. Но ако изчакат след 2020 г., мисля, че ще бъдат засегнати\".\r\nApple е подложен на по-голям натиск да запази своята клиентска база за iPhone. Компанията загуби една пета от стойността си през последните два месеца на фона на разпродаването на акции на технологични компании и на фона на съобщения от доставчиците, че намаляват доставките, което сигнализира, че представените през септември нови модели не се продават толкова добре, колкото се очакваше. Докато глобалният пазар на пазара на смартфоните се понижи в продължение на четири последователни тримесечия, според данни на анализаторската компания IDC iPhone генерира почти 60% от приходите на Apple и е в основата на усилията на компанията за продажби на потребителски услуги като музика, видео и облачно съхранение.\r\n", "date": "2018.12.04", "title": "Следващото поколение iPhone – отложено за 2020 г.?"}
{"url": "https://www.dnes.bg/politika/2018/12/04/krusev-sdava-stola-do-kmeticata-obviniaem-ot-temida-za-gafa-na-grafa.395534", "text": "Зам.-кметът на София Евгени Крусев подава оставка заради ремонта на улица \"Граф Игнатиев\".\r\nПричината е, че е призован от прокуратурата като обвиняем за ремонта.\r\n\"Считам, че най-отговорната и мъжка позиция в случая е да си подам оставката, за да може разследващите да си свършат изцяло работата\", заяви той.\r\nКрусев отсече, че ще направи нужното, за да защити името си и точно заради това е хвърлил оставка.\n\n\n\n\n\r\nТой допълни, че от общината оказват пълно съдействие на всички разследващи органи, които се занимават с ремонта на ул. \"Граф Игнатиев\".\r\n\"Изпратили сме цялата документация, която е изискана. Ще продължим да оказваме пълно съдействие\", обясни още досегашният заместник на Йорданка Фандъкова.\r\n                    \n                    \n                \"В качеството си на възложител на процедурата нося отговорност и ще продължа да я нося и в хода на проверката на Прокуратурата\", коментира Евгени Крусев.\r\n\"Ако съм бил подведен от проектант или друг участник в целия процес по направата на проекта, се надявам Прокуратурата да го установи\", каза още той.\r\nСпоред него ул. \"Граф Игнатиев\" \"от един ориенталски битак става една от красивите улици на София\".\r\nКрусев бе на поста малко повече от година, който зае, след като предшественикът му на поста Любомир Христов също подаде оставка след скандал с ремонт на спирки.\r\nВчера той получи призовка от прокуратурата заради ремонта.\r\nСамият Крусев в понеделник твърдеше, че призовката му е да даде само показания, а днес вече се оказва обвиняем. \r\nВ края на октомври държавното обвинение започна проверка след информации за нарушения на Закона за обществените поръчки за ремонта на \"Граф Игнатиев\", който е на стойност 24 милиона лева.\n\r\nВ основата на съмненията за злоупотреби при търга са т. нар. виброизолационни подложки по трамвайното трасе. Те би трябвало да поемат до 80% от трусовете, предизвиквани от трамваите. С този аргумент Столичната община поставя стриктни изисквания в обявената обществена поръчка. Тези подложки трябва да са изработени от нов материал и да са с маса около 5 килограма на квадратен метър.\n\r\nЗа участие в търга са допуснати 4 фирми. Две отпадат, защото не отговарят на изискванията. Едната фирма - \"ПСТ Градска среда Зона 2\", е отстранена, защото предлага виброизолационни подложки с маса над 15 килограма на квадратен метър или три пъти повече от изискването.\r\nВ крайна сметка победител в конкурса е \"Джи Пи Груп\". Но според инициативата \"Спаси София\", след като печели търга, фирмата започва да полага съвсем различен материал.\r\nНо промяната на вида на използваните подложки не е по решение на победителя в търга. Повече от месец, след като \"Джи Пи Груп\" вече е започнала строителните дейности, възложителят Столичната община променя изискването за материала.", "date": "2018.12.04", "title": "Крусев сдава стола до кметицата. Обвиняем от Темида за гафа на \"Графа\""}
{"url": "https://www.dnes.bg/stranata/2018/12/04/pensioner-zastrelia-3-porodisti-kucheta-na-grobishta.395531", "text": "В Търговище е задържан мъж, убил три кучета от породата \"алабай\", съобщиха от МВР. \r\nВ местната полиция е подаден сигнал, че неизвестен извършител е умъртвил животните в района на гробищния парк в село Баячево.\r\nПородистите кучета са собственост на 38-годишен мъж от града. Установено е, че извършител на деянието е 62-годишният П.П. от Търговище. \r\nИззета е законно притежавана от него ловна пушка, с която е извършена стрелбата, причините за която са в процес на изясняване.\r\nПри извършена в дома на П.П в Баячево последваща полицейска проверка е установено, че той съхранява 18 патрони 12-ти калибър за ловно оръжие, без да притежава съответното разрешение. \r\nП.П. е задържан за 24 ч. в районното управление. Случаят се разследва в досъдебно производство.", "date": "2018.12.04", "title": "Пенсионер застреля 3 породисти кучета на... гробища"}
{"url": "https://www.dnes.bg/notifikacii/2018/12/04/baba-ot-lom-ostavi-v-plik-na-prozoreca-5-bona-za-apashi.395512", "text": "Жена на 82 години от Лом е дала вчера 5000 лева на телефонни измамници, съобщиха от Областната дирекция на МВР в Монтана.\n\r\nВъв времето от 9,30 до 12,30 часа жената получила няколко обаждания на стационарния си телефон от непознат, който се представил за служител на полицията и казал, че тя участва в акция за залавяне на телефонни измамници. \n\r\nЗа целта трябвало да остави всичките си спестявания в плик на прозореца на къщата, за да може измамникът да ги вземе и полицията да го залови. Непознатият уверил, че след \"приключване на акцията\" парите ще й бъдат върнати. \n\r\nВъзрастната жена повярвала на всичко и оставила плик с около 5000 лева на прозореца на приземния етаж на къщата си. След час установила, че парите ги няма, а след още два часа се обадила в полицията и разбрала, че е станала жертва на измама. \n                \n                \r\nПо случая е образувано досъдебно производство.\n\r\nПреди седмица друга възрастна жена от Лом даде 10 000 лева на телефонни измамници, за този период и в Монтана станаха две подобни измами. Много хора от региона са подали сигнали в районните управления на МВР и на телефон 112, че са получили обаждания на своите телефони от измамници, но не са им повярвали. \n\r\nСпоред криминалистите от ОД на МВР в Монтана преди празниците измамниците са се активизирали и хората трябва да са изключително внимателни при подобни обаждания.\n\r\nПрез миналата година в област Монтана станаха 81 измами, като жертвите дадоха над 300 000 лева. През тази година измамите са по-малко, но в последните дни започнаха рязко да нарастват.", "date": "2018.12.04", "title": "Баба от Лом остави в плик на прозореца 5 бона – за апаши"}
{"url": "https://www.dnes.bg/zvezdi/2018/12/04/kyshtata-na-golemiia-brat-trypne-bremenna-li-e-zlatka.395536", "text": "Бременна ли е Златка Райкова? Този въпрос си зададоха снощи съквартирантите в къщата, след като Big Brother обяви пред всички, че плеймейтката е поискала да си направи тест за бременност. Така закъснението на цикъла ѝ с 4 дни стана достояние на цяла България. \r\nСлед като половинката на Благой Георгиев получи дългоочакваните тестове за бременност в изповедалнята, тя веднага отиде в тоалетната, за да ги използва. \"Сигурно е от стрес\", каза тя и изтъкна, че е помолила за конфиденциалност.\r\n \r\n\"Отивай, това са хубави работи\", каза Станимир Гъмов и заедно със съквартирантите започна да обсъжда, че е нормално двойката да иска деца.\r\n \r\n\"Скофтих работата\", каза от тоалетната Златка, а жените се втурнаха да ѝ помагат. Те ѝ прочетоха надълго и нашироко ръководството за употреба, тъй като дали заради съквартирантите или заради това, че преди не е ползвала подобни тестове, приятелката на Благо не бе сигурна дали е уринирала на правилното място.\r\n \r\nСлед като Димитрова сподели, че първият тест най-вероятно е невалиден, Албена Вулева, Джулиана Гани и Никита Джонсън я насърчиха да пие вода и да пробва с друг тест след известно време.\r\n \r\nДокато жените бяха в тоалетната, мъжете бяха в трепетно очакване в хола на къщата. Новината, че Златка може да е бременна провокира дискусия. Гъмов сподели личен опит за зачеването на деца, а Лош МС коментира, че винаги е бил готов да стане баща. От друга страна Благой стоеше срещу тях и се чудеше какво да каже.\r\n \r\n\"Златка не е получавала пръстен само в \"Бразди\", \"Де да беше така, напиваш се с вода и о, чудо, бременна съм ...\", написаха много зрители в социалните мрежи и изразиха съмнения, че притесненията на красавицата са просто сценарий.\r\n \r\nПрипомняме, че още преди Златка и Благо да влязат в риалити формата, се заговори, че русокоската е бременна. По-късно тя отрече информацията в ефир, но уточни, че би искала да роди дете на Георгиев. Той от своя страна ѝ е приготвил годежен пръстен.\r\n \r\n", "date": "2018.12.04", "title": "Къщата на Големия брат тръпне: Бременна ли е Златка?"}
{"url": "https://www.dnes.bg/sofia/2018/12/04/avtobus-metro-zeleniiat-bilet-na-stolichanina-v-smoga.395530", "text": "\n\r\nГрадският транспорт в София днес е почти безплатен. Столичната община пусна зелен билет за левче.\r\nЗеленият билет се продава на пунктовете на Центъра за градска мобилност, касите на столичното метро, както и от шофьорите на превозните средства на градския транспорт и с него може да се пътува в цялата транспортна мрежа на София.\r\nЦелта е гражданите да слязат от колите си и да изберат градския транспорт за придвижване в града.\r\nБилетът беше въведен миналата година за дни с превишаване на нормите на фини прахови частици във въздуха, каквито бяха и последните.", "date": "2018.12.04", "title": "Автобус, метро... зеленият билет на столичанина в смога"}
{"url": "https://www.dnes.bg/eu/2018/12/04/arestuvaha-noviia-bos-na-sicilianskata-mafiia.395535", "text": "Италианската полиция съобщи, че са арестувани новият бос на сицилианската мафия Сетимо (Сетимино) Минео и още десетки заподозрени, предадоха Франс прес и ТАСС.\n\r\nМинео - 80-годишен бижутер, и още най-малко 45 души са заловени точно преди насрочената церемония за неговото \"коронясване\" на специално събиране на Коза ностра.\r\nПовдигнати са обвинения за престъпен сговор от мафиотско естество, изнудване, незаконно носене на оръжие, подпалвачество и др. Операцията е предприета след успоредно разследване на четири наказателни дела.\r\nКриминалният бос с прякор \"Чичо Сетимо\" стана през май шеф на съвета на мафията в Палермо - той оглави всички мафиотски фамилии в провинцията вместо легендарния \"кръстник\" на цялата сицилианска мафия Тото Риина, починал миналата година в затвора. Минео неведнъж вече е лежал зад решетките, по-специално във връзка с делото за убийството на съдията Джовани Фалконе, уточни агенция АНСА, цитирана от БТА.\r\n                    \n                    \n                Днешните арести са \"един от най-тежките удари, нанесени от държавата на мафията\", коментира Луиджи ди Майо, вицепремиер на Италия и лидер на партията Движение \"Пет звезди\".", "date": "2018.12.04", "title": "Арестуваха новия бос на сицилианската мафия"}
{"url": "https://www.dnes.bg/zvezdi/2018/12/04/novata-mis-bylgariia-shte-dokazva-krasivite-jeni-ne-sa-glupavi.395509", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТеодора Мудева е избрана за новата \"Мис България\". Любопитното за нея е, че е едва на 17 години. Въпреки това тя успява да пребори конкуренцията. Влюбена е в морето и спортните танци.\r\nТеодора е родена в Сливен, но живее в Бургас и учи в Английската гимназия в града. Преди няколко месеца печели конкурса \"Кралица на Бургас\", а през лятото и \"Мис Бургас\".\r\nТеодора Мудева ще представи страната ни на международния конкурс \"Мис планета\", който ще се проведе в Тайлнад.\r\n\"В конкурса \"Мис България\" заложих на това да бъда себе си. Мисля, че спортните танци доста ми помогнаха в този случай, защото треньорката ми ме е научила да се изразявам на сцена\", обясни още Мудева пред \n                    \n                    \n                \r\nНаученото от танците беше силната част в моято походка и присъствието ми. Спортът ме е научил на дисциплина и това ще ми помогне да съчетавам учението, танците, а и дам пример на връстничките си, разказа още Теодора.\r\nТя се закани, че ще разбие клишето, че красивите жени са глупави, а любимата й книга е \"Портретът на Дориан Грей\" на Оскар Уайлд. \"Тя разчупи вижданията ми за ценностите в живота днес\", призна новата \"Мис България\".\r\n ", "date": "2018.12.04", "title": "Новата \"Мис България\" ще доказва: Красивите жени не са глупави!"}
{"url": "https://www.dnes.bg/rusia/2018/12/04/nato-podkrepia-ukraina-makar-tia-da-ne-e-chast-ot-pakta.395514", "text": "Украйна не е част от НАТО, но съюзниците ще продължат да оказват силна политическа подкрепа и помощ за обновяването на украинските войски. Това заяви генералният секретар на НАТО Йенс Столтенберг преди началото на двудневното заседание на министрите на външните работи на държавите от пакта.\n\r\nТой отново призова Русия да освободи задържаните наскоро украински моряци и кораби. \n\r\nРешително подкрепяме независимостта и териториалната цялост на Украйна. Заради агресивните действия на Русия срещу Украйна - незаконното присъединяване на Крим, събитията в Азовско море - НАТО предприе най-голямото повишаване на готовността си от края на Студената война. Това е пряк отговор на действията на Русия срещу Украйна, добави Столтенберг.\n\n\n\r\n                    \n                    \n                Загрижени сме от новата руска ракетна система, която е в нарушение на договора за премахване от Европа на ракетите със среден и малък обсег. Необходимо е спешно, прозрачно и подлежащо на проверка прилагане на договора, посочи генералният секретар.\n\r\nПо неговите думи се очаква днес министрите от НАТО да изразят силна подкрепа и за Грузия. \n\r\nСтолтенберг допълни, че пактът приветства напредъка на Македония към пълноправно членство във военнополитическия съюз.\n\r\nСтолтенберг заяви, че НАТО подкрепя мирните преговори между правителството в Афганистан и талибаните. Той отново изрази мнение, че талибаните няма да спечелят битката на бойното поле, затова трябва да участват в преговорите за постигането на политическо решение. По неговите думи силите на НАТО в ислямската република \"поставят основата\" за постигане на политически изход. Русия, Иран и останалите страни от региона трябва да подкрепят този процес и да играят конструктивна роля. Не е работа на НАТО да поставя червени линии в преговорите, това е работа на преговарящите, поясни Столтенберг. \r\n ", "date": "2018.12.04", "title": "НАТО подкрепя Украйна, макар тя да не е част от пакта"}
{"url": "https://www.dnes.bg/football/2018/12/04/fenove-na-cska-se-vdigat-na-protest-pred-bfs.395513", "text": "Феновете на ЦСКА ще организират мирен протест срещу БФС преди мача на тима срещу Лудогорец от 18-ия кръг на Първа професионална лига. На официалния сайт на клуба \"червените” призоваха феновете да се включат в събитието.\r\n\"Армейци, в четвъртък в 15.30 се събираме в градинката пред Райфайзен на Иван Асен, а след това в 16:00 се отправяме към Орлов мост на мирен протест. След приключването му заедно ще се насочим и към нашия дом за мача.\r\nПризоваваме всеки, който може, да се включи в събитието. Време е да бъдем чути и видяни, защото гаврата със свещените четири букви, обединената червена общност и българския футбол не може да продължава повече.\r\nВинаги верни на ЦСКА!\" Фен клуб \"Сектор Г\"\r\n", "date": "2018.12.04", "title": "Фенове на ЦСКА се вдигат на протест пред БФС"}
{"url": "https://www.dnes.bg/stranata/2018/12/04/piiana-stresna-burgaski-shofior-metna-se-vryz-kolata-mu.395532", "text": "Водач на лек автомобил е блъснал в Бургас пешеходка в нетрезво състояние. Сигнал за инцидента подал шофьорът, 54-годишния Петър С., предаде БТА. \n\r\nТой съобщил, че ударил с автомобила си внезапно излязла на пътното платно жена във видимо нетрезво състояние. \r\nИнцидентът станал тази сутрин в района срещу блок 306 в бургаския комплекс \"Меден рудник\".\r\nОт пресслужбата на полицията в Бургас, съобщиха, че пострадалата е Жана Т. /43 г/. Същата е тествана с дрегер, който отчел 1,70 промила алкохол в кръвта. \r\nПострадалата не е получила сериозни наранявания. Прегледана е от медицински екип на място, но отказала да бъде отведена в болница. От пътния инцидент са нанесени материални щети по автомобила.\r\nОт полицията в морския град информираха, че автомобилът се е движел правомерно, а на пешеходката е съставен акт по член 113 от Закона за движение по пътищата за внезапно излизане на пътното плато.", "date": "2018.12.04", "title": "Пияна стресна бургаски шофьор, метна се връз колата му"}
{"url": "https://www.dnes.bg/health/2018/12/04/6-te-hrani-s-koito-da-zamenite-sladkishite.395448", "text": "Обичате сладкиши, газирани подсладени напитки и сякаш сте пристрастени към тях? Захарната зависимост е съвсем реална и справянето с нея може да отнеме много време. Редовната консумация на захар е от най-вредните неща, които може да направите за вашия организъм. Тук може да видите някои отрицателните ѝ ефекти върху здравето.\r\n\r\n\n                    \n                В следващите редове може да видите кои храни могат да ви помогнат да се справите със захарната зависимост.\r\n\r\nТъмният шоколад, който съдържа повече от 70% какао ни осигурява полезни растителни съединения, известни като полифеноли. Някои проучвания показват, че антиоксидантните и противовъзпалителни ефекти на тези полифеноли могат да спомогнат за подобряване здравето на сърцето. Ако ви се дояде нещо сладко хапнете 1-2 блокчета шоколад. Него може да го замените с натурално какао в комбинация с натурално кисело мляко. Това също ще залъже глада ви за сладкиши.\r\n\r\nФерментиралите храни като кисело мляко, кимчи, кисело зеле, кисели краставички, са източници на полезни бактерии. Бактериите, открити в тези храни, могат да помогнат за поддържането на равновесие на добрите\" бактерии в червата и да намалят броя на тези, причиняващи заболявания. Бактериалната среда в червата е свързана с много от процесите в тялото, включително синтеза на хормони и повлияват усвояването на храната по редица начини.\r\n", "date": "2018.12.04", "title": "6-те храни, с които да замените сладкишите"}
{"url": "https://www.dnes.bg/cars/2018/12/04/dvoinite-globi-prez-uikenda-za-djigitite-shte-imat-li-efekt.395487", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПочивните дни да станат време, в което нарушенията по пътя, независимо колко са големи, да се глобяват двойно - тази идея лансират от МВР. Силовите структури са стигнали до идеята след няколко отделни обсъждания по проблема с безопасността по пътищата.\n\n\n\r\nИдеята е дори за по-малки нарушения, ако обаче са направени през почивните дни, да бъдат вземани по 10 контролни точки, вместо 5. Промените се очаква да влязат в сила до седмица, за да могат да обхванат почивните дни по Коледа. След това те ще важат за всеки уикенд и за всеки празничен ден.\r\n\"Нека МВР да каже кой предложи тази идея, защото това е една огромна структура. Това е поредното изследване на общественото мнение, което се прави нелегитимно\", сигурен е Руслан Баждеков от Института за пътна безопасност.\r\n                    \n                    \n                Според него хората от МВР може да измислят хиляди неща, но в същото време не могат да смогнат да изпълняват функциите си.\r\n\"Трябва да им се изземат доста от функциите, защото просто не могат да ги изпълняват всички. Видя се в годините, че не могат да направят система за намаляване на жертвите по пътищата. Те искат да правят реформи без да знаят какво става\", обясни експертът по пътна безопасност.\r\nПо думите на Красимир Георгиев от Асоциацията за квалификация на автомобилистите българинът е непрекъснато обект на експеримент от страна на контролните органи.\r\n\"От МВР сякаш не разбраха, че им се изтърка номера с всички заплахи - камери, глоби и т.н. Нека първо да прочетат Закона за движение по пътищата. Специално за техните задължения този закон е много добър. Искам да ги попитам за последните 3 години колко недисциплинирани водачи са изпратили на проверовъчен изпит. За миналата година само един човек е отишъл на подобен изпит. Защо не го прилагат? От КАТ казват: \"Защо да ги пращаме на изпит, като ние не го провеждаме, какво извличаме от това?\", допълни Георгиев пред .", "date": "2018.12.04", "title": "Двойните глоби през уикенда за джигитите. Ще имат ли ефект?"}
{"url": "https://www.dnes.bg/akoshtete-vqrvaite/2018/12/04/nujdite-sa-si-nujdi-kakvo-jelaiat-nai-mnogo-zodiite.395529", "text": "Любовта значи различно нещо за всеки. За да бъдат двама души щастливи заедно, не е достатъчно само да се обичат. Трябва да могат да си вярват, споделят, да се уважават и да зачитат своите мнения. Ето и от какво се нуждае в любовта всяка зодия. \r\n\r\n\r\nНе обичат рутината. Имат нужда от спонтанност, тръпка, нови идеи, нови места. С тях никога няма да ви е скучно, всяка среща и преживяване с Овните е различно - не ги спирайте и не им казвайте, че искате обикновена среща. Ще правите много неща заедно и ще споделяте вълнуващи моменти. Те понякога имат нужда да са герои, оставете ги да правят изненади и да ви спасяват, когато трябва.\r\n \r\n\r\n \r\nМного прегръдки, целувки, държане за ръка. Физическото привличане е важно за Телците, те не искат да се отлепят от човека, който обичат. Давайте им много топлина, любов, не спирайте да ги гушкате. Подарявайте им голяма част от времето си и им показвайте, че ги цените.\r\n \r\n\r\n \r\nИгриви, забавни, сякаш остават вечно млади. Трябва магията между вас да не изчезва, веселете се заедно, правете луди неща, шегувайте се, играйте игри, ходете на увеселителни паркове. Близнаците са много общителни, затова е хубаво и да споделяте с тях.\r\n\r\n\r\n \r\nИмат нужда от старомодната любов, тази от класическите филми и книги. Те са романтици по сърце, много лоялни, верни. Грижете се за тях, когато са болни или депресирани, правете им романтични изненади, показвайте колко държите на тях като личности. Позволете и те да се грижат за вас.\r\n \r\n", "date": "2018.12.04", "title": "Нуждите са си нужди: Какво желаят най-много зодиите?"}
{"url": "https://www.dnes.bg/index/2018/12/04/200-hiliadi-za-svetlinniia-mech-na-liuk-skaiuokyr.395505", "text": "Светлинният меч на Люк Скайуокър от първия филм на сагата \"Междузвездни войни\" ще бъде изложен на търг в Лос Анджелис следващата седмица, съобщи Ройтерс. Очакванията са за лота да бъдат платени 200 000 долара.\r\nОт аукционна къща Profiles in History оповестиха, че ще бъдат предложени за продажба и други около 25 лота, включително черен шлем на пилот на космически кораб TIE fighter от излезлия по екраните през 1977 г. първи филм от поредицата. Очаква се за шлема да бъде платена още по-голяма сума - 300 000 долара.\r\nВъпросният светлинен меч е използван от актьора Марк Хамил в образа на Люк Скайуокър в \"Междузвездни войни: Нова надежда\" и е проектиран от сценографа Роджър Крисчън. В писмо, придружаващо продажбата, Крисчън обяснява как създал един от около 5-те светлинни меча, използвани във филма.\r\n                \n                Сред лотовете ще е също камера за визуални ефекти, проектирана от компанията на Джордж Лукас \"Индъстриъл лайт енд меджик\" и използвана за заснемането на някои други емблематични филми, сред които \"Империята отвръща на удара\" отново от поредицата за \"Междузвездни войни\", както и историята за Индиана Джоунс \"Похитителите на изчезналия кивот\", \"Извънземното\" и други. Очаква се за камерата да бъдат платени 150 000 долара.\r\nАксесоари и вещи от \"Междузвездни войни\" ще бъдат предложени за продажба на търг на Profiles in History в Лос Анджелис от 11 до 14 декември.\r\nОще подобни любопитни новини ", "date": "2018.12.04", "title": "$200 хиляди за светлинния меч на Люк Скайуокър"}
{"url": "https://www.dnes.bg/sofia/2018/12/04/do-obed-nad-42-000-zeleni-bileti-prodadeni-v-sofiia.395550", "text": "Над 42 000 зелени билети за градски транспорт в София са продадени до 12:30 ч. днес, съобщи директорът на Центъра за градска мобилност Христиан Петров.\r\nЗеленият билет струва 1 лев и важи за неограничен брой пътувания с автобус, метро, трамвай и тролей за деня. Той бе пуснат днес от Столичната община заради мръсния въздух. Целта е по-евтиният билет да накара повече софиянци да оставят колите си и да се придвижват с градски транспорт в дни с превишение на нивата на фините прахови частици.\r\n\"За сравнение първият път, когато беше пуснат зелен билет - на 28 януари бяха продадени 23 000. Сега те са много повече, но трябва да имаме предвид, че 28 януари беше неделя\", обясни Петров.\r\n                    \n                    \n                От пунктовете на ЦГМ в делничен ден до обяд обикновено се продават 3000-3200 билета, а днес зелен билет от пунктовете са си купили 5600 души. \r\nДо обяд от мобилното приложение на ЦГМ обикновено се купуват 100 билета, сега те са 700.\r\n\"Доставили сме над 120 000 зелени билета на метрото и по 40 000 на \"Столичен електротранспорт\" и на \"Столичен автотранспорт\". Ако някъде билетите свършат има създадена организация за зареждане. Такъв случай имаше по линията на трамвай 7\", каза Петров, цитиран от\r\nНад 2000 души са ангажирани с продажбата на зелените билети. Затова точни данни колко софиянци са се възползвали от по-евтините билети за пътуване ще има утре.\r\n ", "date": "2018.12.04", "title": "До обед: Над 42 000 зелени билети продадени в София"}
{"url": "https://www.dnes.bg/sofia/2018/12/04/10-koli-vyv-verijen-ad-nad-lomsko-shose.395479", "text": "\n\r\nМинути след 7 сутринта е станал тежек пътен инцидент на Околовръстния път, над пътния възел с бул. \"Ломско шосе\" посока към бул. \"Рожен\".\r\nПо първоначални данни, около 10 автомобила са се ударили, няма жертви.\r\nКъм момента информацията е за четирима пострадали, които вече са транспортирани към столични болници за прегледи.\r\nПътна полиция създава организация за подпомагане на движението в района, което е силно затруднено.", "date": "2018.12.04", "title": "10 коли във верижен ад над \"Ломско шосе\""}
{"url": "https://www.dnes.bg/usa/2018/12/04/strelba-po-konvoi-v-meksiko-shestima-ubiti-policai.395482", "text": "Властите в Западно Мексико съобщиха, че банда въоръжени мъже са нападнали вчера полицейски конвой, явно опитвайки се да освободят затворник. Убити са шестима служители на реда, предаде Асошиейтед прес.\n\r\nТова е най-сериозната атака, извършена от престъпна банда, от събота, когато встъпи в длъжност новият президент Андрес Мануел Лопес Обрадор, обещал да обуздае насилието.\r\nГлавният прокурор на щата Халиско съобщи, че въоръжените мъже са пътували с три коли и са нападнали полицейския конвой близо до магистрала. Главният прокурор Марисела Гомес Кобос каза, че един от нападателите е бил ранен и задържан.\r\nОстаналите са избягали и са направили две пътни барикади с горящи коли. Наркокартелите в Мексико често използват такава тактика, за да си осигурят път за бягство.\r\nВ щата, където е извършено нападението, действа наркокартелът \"Халиско - Ново поколение\".", "date": "2018.12.04", "title": "Стрелба по конвой в Мексико: Шестима убити полицаи!"}
{"url": "https://www.dnes.bg/notifikacii/2018/12/04/misiiata-uspeshna-syiuz-izprati-ekip-na-mks.395477", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСлед аварията през октомври, днес ракетата \"Съюз\" изпрати успешно поредния екип към Международната космическа станция.\r\nКосмодрумът е Байконур в Казахстан. Ракетата е аналогична - \"Съюз\", а на борда ѝ са руският космонавт Олег Кононенко, канадският му колега Давид Сен-Жак и американката Ан Макклейн.\r\nТова е първата пилотирана мисия след тази през октомври. Тогава, 2 минути след изстрелването си, ракетата-носител даде дефект, а двамата космонавти на борда се спуснаха аварийно на земята, предаде .\r\nДни преди новия полет астронавтката на НАСА заяви, че няма никакви притеснения.\r\nРазследването на аварията от миналия месец заключи, че дефект на сензор е довел до инцидента.\r\nОттогава бяха изстреляни 4 ракети \"Съюз\" без пътници, за да се стигне до днешната мисия.", "date": "2018.12.04", "title": "Мисията – успешна! \"Съюз\" изпрати екип на МКС"}
{"url": "https://www.dnes.bg/sofia/2018/12/04/vyzduhyt-e-na-vsichki-neka-bydem-po-otgovorni.395480", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         \r\nВъздухът в големите градове отново е над нормата. Какви мерки предприема Столична община обобщи пред и Лорита Радева от Комисията по опазване на околната среда.\n\n\n\r\nОсвен \"Зелен билет\", който се продава днес в столицата за всички линии на обществения градски транспорт, друга мярка за борба със замърсения въздух в София са проверките за нерегламентирано изгаряне на отпадъци, каквито е имало и през изминалата нощ. Ще се обособят няколко буферни временни паркинга по десните ленти на големи столични булеварди и в близост до метростанциите.\r\n                    \n                    \n                \"Никога не бих искала София да стига до момента за \"зелен билет\". Тази мярка би имала ефект, ако поне 50% се възползват и се почувстват ангажирани\", заяви тя в студиото на \"България сутрин\".\n\r\nРадева подчерта, че се осъществява всекидневен контрол върху замърсяването от битовото горене и автомобилите, но няма как да бъде повлияно на климатичните промени. По думите ѝ органите установяват контрол също в автосервизите и строителните обекти, за да не се използват отпадъчните материали за отопление.\n\r\n\"Въздухът е на всеки един от нас, нека бъдем отговорни\", призова Лорита Радева.\n\r\n\r\n ", "date": "2018.12.04", "title": "Въздухът е на всички, нека бъдем по-отговорни!"}
{"url": "https://www.dnes.bg/sofia/2018/12/04/obshtinata-razporedi-da-se-obrabotva-protiv-zalediavane.395486", "text": "Във връзка с дъжда в много райони на Столичната община и отрицателните температури е разпоредено на почистващите фирми да предприемат обработки по спирките на градския транспорт и на подходите към метрото, както и да проверяват и обработват със смеси против заледяване опасните и стръмни участъци от пътната мрежа, съобщава от Столичната община.\r\nОт там напомнят на гражданите да бъдат внимателни при придвижването си, тъй като е възможно да има заледени участъци по тротоарите.\r\nПризоваваме собствениците на сгради да предприемат мерки за почистване на прилежащите към съответните имоти пешеходни пространства, посочват от Столичната община.", "date": "2018.12.04", "title": "Общината разпореди: Да се обработва против заледяване"}
{"url": "https://www.dnes.bg/za-da-se-razbirame/2018/12/04/za-svekyrvata-s-liubov-kakvo-da-i-podarim-za-koleda.395447", "text": "Избирането на коледен подарък за свекървата никога не е лесна задача. Искаме да поднесем изненада, с която да впечатлим, а не да създадем повод за празнични кавги. Ако все още не сте се спрели на идеи за подарък, вижте няколко добри предложения.\r\nЧайник, кафеварка, кафе машина, домакински уреди – Вашата свекърва със сигурност пие ароматен чай или кафе. Помислете за нови, модерни и практични приспособления, с които да си приготвя любимите напитки.\r\nПочивка на минерални бани – Кални бани, спа процедури... Всяка свекърва би се зарадвала на такава грижа за духа и тялото. Подаръкът е особено подходящ, ако тя страда от артрит или има други здравословни проблеми, за които се препоръчват подобни грижи.\r\n                    \n                    \n                Бижута, аксесоари – Всяка жена, без значение на възрастта харесва хубавите бижута и аксесоари. Колие, нови обици, зимни аксесоари, чанта или пък нов портфейл, възможностите са много.\r\nПоставка за цветя – В магазините за домашен уют ще намерите разнообразни поставки за цветя. Към тях не забравяйте да добавите и една нова саксия с цвете.\r\nВаучер за фризьор, маникюр, козметик – Отново отбелязваме, че за женската красота няма възраст и че всяка една жена трябва да полага грижи за това. Подарете приятни емоции в бюти салона на вашата свекърва.\r\n", "date": "2018.12.04", "title": "За свекървата с любов! Какво да й подарим за Коледа?"}
{"url": "https://www.dnes.bg/sofia/2018/12/04/vijte-kyde-niama-da-ima-voda-na-5-dekemvri-v-stolicata.395489", "text": "На 05 декември 2018 г. (сряда), във връзка с подмяна на спирателен кран на бул. \"България\" кв. \"Манастирски ливади\" , се налага спиране на водоподаването от 09:00 до 21:00 часа на клиентите на \"Софийска вода”, живеещи в района на: кв. \"Манастирски ливади – Запад\" в района на бул. \"Околовръстен път\", бул. \"България\", ул. \"Проф. Велизар Велков\", ул. \"Българска легия\", ул. \"Ралевица\"; кв. \"Манастирски ливади – Изток\"  жк. \"Бокар\" по ул. \"Васил Стефанов\" от бул. \"България\" до ул. \"Луи Айер\" и ул. \"Спас Соколов\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Флора\" ъгъла с бул. \"България\".\n                    \n                    \n                \r\nНа 05 декември 2018 г. (сряда), във връзка с подмяна на сградно водопроводно отклонение  на ул. \"Димитър Л. Гичев\" жк. \"Изток\" , се налага спиране на водоподаването от 10:00 до 18:00 часа на клиентите на \"Софийска вода”, живеещи в района на: ул. \"Димитър Л. Гичев\" от ул. \"Фредерик Жолио Кюри\" до ул. \"Люлякова градина\"; ул. \"Димчо Дебелянов\" от ул. \"Димитър Л. Гичев\" до ул.\"Антон Павлович  Чехов\"; ул. \"Чарлз Дарвин\" от ул. \"Фредерик Жолио Кюри\" до ул. \"Атанас Далчев\"; ул. \"Атанас Далчев\" от ул. \"Чарлз Дарвин\" до ул. \"Димитър Л. Гичев\"\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Димитър Л. Гичев\" ъгъла с ул. \"Димитър Дебелянов\".\n\r\nНа 05 декември 2018 г. (сряда), във връзка с подмяна на сградно водопроводно отклонение  на ул. \"Никола Атанасов\" с. Яна , се налага спиране на водоподаването от 10:00 до 16:30 часа на клиентите на \"Софийска вода”, живеещи в района на: ул. \"Никола Атанасов\" от ул. \"Хубава Яна\" до ул. \"1-ви май\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Никола Атанасов\" ъгъла с ул. \"1-ви май\".\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.\n\r\n\"Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.12.04", "title": "Вижте къде няма да има вода на 5 декември в столицата"}
{"url": "https://www.dnes.bg/notifikacii/2018/12/04/valeri-simeonov-jertva-na-kradci-obraha-kyshtata-mu.395484", "text": "Обраха къщата на ексвицето и настоящ депутат от Обединени патриоти Валери Симеонов във врачанското село Бутан. \r\nПрестъплението е станало в събота през нощта, взели са дребни вещи.\r\nБащата на Валери Симеонов, който живее в къщата, не е бил там по това време, казаха за \"\" от полицията във Враца. \r\nВ къщата е имало камера и тя е заснела крадците. Те вече са разпознати и в момента се издирват.\r\nБитовите кражби са бич за жителите за Северозападна България. \r\nПатриотите пък от години настояват да има полицай във всяко село.", "date": "2018.12.04", "title": "Валери Симеонов жертва на крадци, обраха къщата му!"}
{"url": "https://www.dnes.bg/technology/2018/12/04/spacex-pishe-istoriia.395491", "text": " Американската авиокосмическа компания SpaceX приключи в понеделник 19-ия си старт за годината, като при това изстреля рекордните 64 спътника в космоса. Компанията на Илон Мъск написа и история, след като за трети път пусна в действие една и съща ракета, предава Bloomberg.\r\nРакетата Falcon 9, наричана още \"Booster\", вече имаше зад гърба си успешни стартове през май и август. Повторното използване на ракети е специална характеристика на SpaceX и успехът на концепцията вече се счита за доказан.\r\nРакета Falcon 9 се издигна от военновъздушната база \"Ванденберг\" на централния бряг на Калифорния в около 10:34 часа местно време. Клиентът е Spaceflight Industries, базирана в Сиатъл компания, която организира старта от името на няколко свои клиента.\r\n                    \n                    \n                Мисията Spaceflight SSO-A: SmallSat Express включва 15 микросателита и 49 сателита от типа „кюбсат“ (малък изкуствен спътник, наносателит, пикосателит), конструиран съгласно стандарта CubeSat Design, за търговски и щатски организации, включително университети, стартъпи и средни училища, става ясно от прессъобщението. Полезните товари, които варират от технологични демонстрации и сателити за изображения до образователни проекти, са от 17 страни, включително САЩ, Бразилия, Индия и Южна Корея.\r\nПървата степен на Falcon 9 бе летяла вече два пъти: през май 2018 г. и отново през август. SpaceX я приземи в понеделник на безекипажния кораб „Само прочетете инструкциите\" в Тихия океан.\r\nУспехът от понеделник поставя нов рекорд за SpaceX за броя на стартовете за една година след общо 18 през 2017 г. Ново изстрелване е планирано във вторник от Кейп Канаверал, Флорида.\r\n\r\n ", "date": "2018.12.04", "title": "SpaceX пише история"}
{"url": "https://www.dnes.bg/temida/2018/12/04/sashko-bezstrashen-osyjdan-za-ubiistvo-s-pistolet-pri-prezidenta.395481", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВсе още не са ясни мотивите на 72-годишния Сашко Игнатов, който снощи се опита да нахлуе в сградата на Президентството. \n\r\nЗнае се обаче, че оръжието, което е носел в себе си, е било законно притежавано.\n\n\r\nМъжът е от Перник, криминалнопроявен. През 2004 г. е бил осъден за убийство при самоотбрана, което е станало през 2002 г. при инцидент на бензиностанция, свързана с неговия бизнес.\r\nЗа Игнатов се знае още, че има няколко фирми, които се занимават със строителство, охрана и търговия с горива.\r\nСнощи, повече от три часа на адреса, на който живее Игнатов, имаше полицаи от Криминалната лаборатория. Извършен е обиск на дома му.\r\n                    \n                    \n                Припомняме ви, че мъжът беше задържан от жандармеристи на входа на институцията и в момента се намира в ареста на Първо районно управление.\r\n\"За щастие нищо сериозно не се е случило. Въпросът обаче е, защо човек с  присъда за убийство се разхожда въоръжен из София. Според всички  нормативни уредби в държавата е невъзможно такъв гражданин да разполага  със законно протежавано оръжие\", посочи пред  криминалният журналист Богдана Лазарова.\r\nТя отбеляза, че този случай е показателен за това, че МВР не упражнява  контрол върху лица, лежали в затвора и е необходимо обяснение от страна  на ведомството.\r\nЕкспертът по сигурност ген. Румен Ралчев допълни, че Законът за НСО не  давал повече права от това, което служителите вчера са извършили в  сградата на президентството, а именно - залавяне, обезвреждане,  обискиране, изземване на оръжие и предаване на МВР.\r\n\"След това специализираните служби са тези, котио трябва да се заемат  със случая. И не бих се изненадал след известно време това да се  квалифицира като дребно хулиганство и въпросният мъж отново да се  разхожда въоръжен из столицата ни\", каза Ралчев.", "date": "2018.12.04", "title": "Сашко – безстрашен! Осъждан за убийство... с пистолет при президента"}
{"url": "https://www.dnes.bg/crime/2018/12/04/dve-babi-dadoha-5-bona-i-zlato-na-alo-apashi.395490", "text": "Две жени дали общо 5000 лв. и злато на ало измамници,  съобщиха от Областната дирекция на МВР в Силистра.\r\nИзмамите станали вчера и при двата случая е използван сценарий за участие в полицейска операция. \r\nВярвайки, че помагат на служителите на реда да заловят телефонни измамници, 87-годишна жена от Силистра хвърлила от балкона 2000 лева и златни накити, а 74-годишна от село Калипетрово оставила до дървен стълб на улицата 3000 лева и златни бижута.\r\nПо случаите са образувани досъдебни производства.", "date": "2018.12.04", "title": "Две баби дадоха 5 бона и злато на ало апаши"}
{"url": "https://www.dnes.bg/obshtestvo/2018/12/04/premryznal-no-chaka-lineika-dva-chasa-bezdomniiat-petyr.395464", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗад автобусна спирка близо до БАН, случайни минувачи откриват Петър. Той е завит с няколко извехтели юргана.\r\nСпи на студа, защото няма дом. Няма и семейство.\r\nХората, които го намират подават веднага сигнал на Бърза помощ, но на мъжа в безпомощно състояние му се наложило да чака линейката цели два часа, съобщава .\r\nПетър е на 45 години. През последните 15 живее на улицата. Прибран е в кризисния център в \"Захарна Фабрика\". Той приютява тези, които нямат покрив над главата си между 18.00 и 10.00 часа.\r\nНад 90 души са редовните посетители на центъра. \r\n ", "date": "2018.12.04", "title": "Премръзнал, но чака линейка... два часа – бездомният Петър"}
{"url": "https://www.dnes.bg/eu/2018/12/04/brexit-pliusovete-i-minusite-spored-citigroup.395501", "text": "Различните сценарии около това как ще приключи разводът между Великобритания и Европейския съюз (ЕС) са много, но не всички са негативни. Brexit може да даде и много нови пазарни възможности. Това коментираха от Citigroup по време на годишната си среща с журналисти в Лондон.\r\nСпоред експертите на финансовата институция пазарните участници не очакват парламентът на Обединеното кралство да подкрепи предложението на министър-председателя Тереза ​​Май. От думите на Фил Дръри, директор на отдела за капиталовите пазари, стана ясно, че в момента има доверие в пазарите и се очаква следващата стъпка от преговорите. Той отбеляза, че е възможно да се появят нови инвестиционни възможности, особено за дългосрочни капиталовложения.\n                    \n                    \n                \r\nЕкспертите на Ctitgroup отбелязаха още, че Великобритания може да проведе ранни избори или да не успее да постигне съгласие за сделката за времето до март 2019 г., когато страната трябва официално да напусне общността.\r\nАнализаторите на Citi смятат, че ефектите от твърдия Brexit ще бъдат съсредоточени предимно във Великобритания, което ще влоши бизнес настроенията и съответно – ще доведе до отслабване на паунда.\r\nВ същото време обаче практиката до момента показва, че за разлика от други страни политическият риск в Обединеното кралство не надделява над инвестиционните възможности, притокът на капитали във Великобритания все още нараства, тъй като инвеститорите се възползват именно от слабата лира, коментира Луиджи де Вичи от Citigroup.\r\nПо думите на Алън Хюмън, ръководител на отношенията с държавата за страните от Европа, Близкия изток и Африка, големият проблем не е самата сделка за Brexit, a какви ще са пораженията и за двете страни от нея.\r\nГоворейки за възможните проблеми при обслужването на клиентите на банката след Brexit, Дръри подчерта, че Citi има широка мрежа от офиси в цяла Европа, което ще позволи на банката да избегне неудобствата, а същото важи и за другите кредитни институции.\r\n", "date": "2018.12.04", "title": "Brexit: Плюсовете и минусите според Citigroup "}
{"url": "https://www.dnes.bg/stranata/2018/12/04/predi-nikulden-proveriavat-tyrgovcite-na-riba.395485", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПродължават проверките на Българската агенция по безопасност на храните преди Никулден. Инспекторите от БАБХ проверяват магазини, рибарници и ресторанти, които предлагат риба.\r\nЕкип на проследи една от проверките на служители на БАБХ в търговски обект в столицата.\r\n\"Няколко дни в периода преди Никулден проверките са засилени. Акцентът е върху предлагането на риба и рибни продукти. Всички инспектори следят дали рибата се предлага в регистрирани обекти, условията на съхранение, което е най-важно за една риба, документите за произход и начина на предлагането ѝ\", обясни д-р Галя Викьова.\r\n                    \n                    \n                Тя уточни показателите, които ще ни помогнат в избора на прясна риба. По думите ѝ очите на рибата трябва да са бистри и изпъкнали, люспите и перките да са прилепнали по тялото. Не трябва да има издуване в корема, а хрилете на рибата трябва да са розово-червени и да няма посивяване. При натискане не трябва да се получава вдлъбнатина в тялото на рибата.\r\nД-р Тошев от БАБХ добави, че се изискват всички документи от магазина, както и записите по системата за самоконтрол за правилно съхранение на рибата.\r\nА управителят на магазина Владимир Ангелов отбеляза, че вече приемат заявки за Никулден, тъй като всеки иска да получи своята риба максимално прясна. \r\nТой посочи, че се купува всякаква риба, а ако се спрем на традиционния за празника шаран, то той трябва да бъде над 2 килограма, но не повече от 5.\r\n ", "date": "2018.12.04", "title": "Преди Никулден: Проверяват търговците на риба"}
{"url": "https://www.dnes.bg/eu/2018/12/04/resheno-e-evrozonata-shte-se-reformira-no-kak.395502", "text": "Министрите на финансите на ЕС се споразумяха за стъпки за укрепване на еврозоната срещу бъдещи финансови кризи, като сключиха споразумение след продължили през цялата нощ в Брюксел преговори, в които силните амбиции на французите за реформи се сблъскаха с нежеланието на столиците от Северна Европа да споделят повече финансов риск.\r\nМинистрите в Брюксел подготвиха пакета от реформи рано във вторник сутринта в разговори, характеризирани от спънки, продължителни спорове и преразглеждания, целящи да задоволят най-накрая изискванията на Париж, Рим, Берлин и Хага, пише Financial Times.\r\nОкончателното споразумение включва мерки за снабдяване на банковия съюз на еврозоната с по-голяма финансова подкрепа и за предоставяне на спасителния фонд - Европейския механизъм за стабилност, на допълнителна гъвкавост по отношение на това как той може да помогне на страните да преодоляват пазарните сътресения.\r\n                    \n                    \n                Сделката беше подготвяна в продължение на повече от 15 часа, а министрите имаха краен срок, определен от лидерите на ЕС, в който трябваше да изготвят политически план, за да бъде готов за срещата на върха, която ще се проведе в белгийската столица през следващата седмица. Макар че по-голямата част от основната работа беше извършена седмица преди срещата, дипломати заявиха, че преговорите през нощта са били спъвани от редица искания на министрите и от спорове за точната формулировка на различните планове за реформи. \r\n", "date": "2018.12.04", "title": "Решено е! Еврозоната ще се реформира, но как?"}
{"url": "https://www.dnes.bg/balkani/2018/12/04/makedoniia-na-krachka-da-stane-severna-makedoniia.395488", "text": "Македонският парламент прие вчера четирите поправки в конституцията, с които името на страната се променя в Северна Македония и се потвърждава държавният суверенитет и македонската идентичност, пише македонскят информационен сайт Фактор, цитиран от БТА.\n\n\r\nЗаседанието продължи три дни от възможни 12, колкото предвижда правилникът за дебати за четири поправки, тоест по три дни за всяка поправка.\n\r\nС приемането на поправките, предложени от правителството на Зоран Заев в съответствие с Преспанския договор с Гърция за решаване на спора за името в парламента, завърши втората фаза на конституционните промени.\n\r\nОт утре, сряда, трябва да започне обществено обсъждане на четирите поправки, за което са предвидени пет дни. След това правителството трябва да формулира предложенията и да ги върне за приемане.\n                    \n                    \n                \r\nВ третата, заключителна фаза, за приемане на поправките в конституцията на Република Македония е необходимо мнозинство от две трети от 80 депутати, за което на управляващата коалиция ще й е необходима и подкрепа от опозиционните депутати.\n\r\nПредвижда се промените в конституцията на Република Македония да завършат до средата на януари догодина, а за да влязат в сила, е необходимо Гърция да ратифицира Преспанския договор, а след това и протокола за присъединяване на Македония към НАТО.\n\r\nПроцесът на промени в конституцията започна в парламента на 19 октомври с подкрепата на мнозинство от две трети, което бе осигурено с гласовете на осем депутати от опозиционната ВМРО-ДПМНЕ, които след това бяха изключени от партията. Първата е за добавяне на \"Северна\" към името на страната Република Македония. Втората вписва държавните правни традиции в преамбюла на конституцията. Третата предвижда \"уважаване на суверенитета, териториалната цялост и политическата независимост на съседните страни\". Четвъртата поправка се отнася за грижите за културните, икономическите и социалните права на македонския народ и всички граждани на страната без граница без намеса в суверенните права на други държави и в техните вътрешни работи под каквато и да било форма.\n\r\nМакедония може да нарича своя език както иска, но Гърция не е задължена да приеме този термин според Преспанския договор, заяви гръцкия заместник министър на външните работи Йоргос Катругалос, цитиран също от Фактор. Той заяви пред журналисти, че Преспанският договор потвърждава, че БЮРМ няма право да се меси във вътрешните работи на Гърция и съответно не може да иска от страната да приеме същия термин за езика. БЮРМ същевременно приема, че езикът й принадлежи на \"групата на южнославянските езици\" и не е свързан с гръцката антична култура или с историята на северна Гърция, каза Катругалос.\n\r\nТой изтъкна, че Атина е в постоянен контакт със Скопие и ратификацията на Преспанския договор в гръцкия парламент ще бъде включена в дневния ред щом завърши парламентарната процедура с конституционните промени в Р Македония.\n\r\nМакедонските граждани губят доверието си в Специализираната прокуратура, показва анкета на телевизия Телма. Мнозинство от 53,5 процента от гражданите нямат доверие в Специализираната прокуратура и това е голям обрат в сравнение с всички предишни проучвания, които показваха голяма подкрепа за прокуратурата. Расте недоверието на гражданите и в другите институции на правосъдието, показват резултатите от анкетата.\r\n ", "date": "2018.12.04", "title": "Македония на крачка да стане Северна Македония"}
{"url": "https://www.dnes.bg/politika/2018/12/04/caria-po-dobre-kabinet-na-malcinstvoto-pred-ostavka-na-borisov.395466", "text": "Да има правителство на малцинството и Бойко Борисов да не подава оставка, а да завърши мандата си. Това предложи Симеон Сакскобургготски в интервю за \n\r\nТой обясни, че е положително за България да има завършен мандат, дори с подкрепа от различни политически сили, но в името на ясни приоритети.\n\r\nНе е необходимо свалянето на правителството, защото много често то не води до някакви специални промени, смята Царя. А със завършването на мандата щяло да има приемственост и перспектива за по-трайни инвестиции.\n\r\nВариантът с правителство на малцинството не води непременно до задкулисие, категоричен е Симеон. \n                    \n                    \n                \r\nТой обясни, че ГЕРБ може да договори подкрепа за ключови теми, за “червената линия”, за които правителството да знае, че има гръб в парламента.\n\r\nПреди време за подобен вариант заговори и ДПС като изход от кризата на ГЕРБ с коалиционните им партньори от “Обединени патриоти”.\r\n ", "date": "2018.12.04", "title": "Царя: По-добре кабинет на малцинството пред оставка на Борисов"}
{"url": "https://www.dnes.bg/sofia/2018/12/04/98-st-km-dnevna-1-16-lv-za-prez-noshtta-taksidjiite-si-iskat.395443", "text": "10 браншови организации на такситата събраха подписи под декларация до Столичния общински съвет за минимален праг на тарифата от 0,98 лв. на километър дневно возене и 1,16 лв. за през нощта.\n\r\nВ момента големите таксиметрови фирми возят дневно на 0,79 ст. от 6 часа сутринта до 22 часа вечерта. През нощта сумата е 0,90 стотинки на киметър. На практика исканото увеличение е приблизително 20%.\r\nБраншовите органицаии настояват и за корекция на максималния праг до 1,90 лв. дневна и 2,40 лв. нощна тарифа.\n\n\r\n\"За първи път браншът е напълно единодушен\", казва пред \"\" Кирил Ризов, председател на \"Съюз такси\". Тези дни декларацията им ще бъде внесена в Столичната община. За подготвянето на такова искане стана ясно преди няколко дни, когато водачи на таксита се събраха на протестен митинг в центъра на столицата.\r\n                    \n                    \n                Според Закона за автомобилните превози всяка община трябва да определи минимален и максимален праг на тарифата. За София максимумът сега е 1,30 лв. дневна и 1,60 лв. нощна, но минимален не е гласуван.\r\nВ Пловдив и Варна минимален праг е гласуван отдавна и дори е променян нагоре и надолу няколко пъти.\r\n\"Ние не сме се ангажирали с размер на минимални и максимални прагове\", каза Людмил Лазаров, управител на \"О кей Супертранс\". \"Никой не ни е търсил и питал, това е инициатива на синдикални организации\", каза той.\r\nВ страната таксиметровите фирми са 7070 се вижда в регистъра на Изпълнителна агенция \"Автомобилна администрация\". Те возят с около 23 хил. автомобила.\r\nВ София жълтите коли са около 6300. Най-големите фирми, с около 1000 автомобила, са \"О кей Супертранс\", \"Радио СВ такси\", \"Йелоу Такси\", \"Такси С Експрес\".\r\n\"О кей Супертранс\" вози на 0,79 лв. дневна цена на километър, 0,90 лв. нощна, първоначалната такса е 0,70 лв., тарифата за престой е 0,22 лв. а повикването струва 0,70 лв. Същите са тарифите и на друга голяма фирма – \"Йелоу Такси\".\r\n\"Радио СВ такси\" и \"Такси С Експрес\" са с дневна тарифа 0,77 лв. на километър, нощното возене след 22 ч е 0,88 лв. на км. Първоначалната такса и тази за престой за всички фирми са едни и същи – 0,70 и 0,22 лв.\r\nТри от четирите големи фирми са с цена за повикване от 0,70 лв., само четвъртата – \"Йелоу Такси\", е с една стотинка надолу – 0,69 лв.\r\nТаксиметровите фирми в София возят, общо взето, на цени около 0,79 лв. на километър дневна тарифа и около 0,90 лв. нощна, плюс-минус няколко стотинки. С 10 ст. нагоре е тарифата на зелените таксита, които са около 20-30, близо 200 други жълти коли - тъй наречените дъмпингари, возят под средната тарифа, каза Ризов.\r\nМотивите на бранша на такситата за минимален праг са, че от 7 години не е вдигана тарифата, а обикновено това се правело на 5 г.\r\nНа въпроса защо при близо 3-годишна дефлация и исторически ниски цени на природния газ такситата, които обикновено са на метан, не са сваляли цените, Ризов отговори: \"Консервативен бранш сме!\"", "date": "2018.12.04", "title": "98 ст./ км дневна, 1,16 лв. за през нощта! Таксиджиите си искат"}
{"url": "https://www.dnes.bg/football/2018/12/04/luka-modrich-specheli-zlatnata-topka.395468", "text": "Звездата на хърватския национален отбор и Реал Мадрид Лука Модрич спечели най-ценния индивидуален приз във футбола - Златната топка на \"Франс Футбол\".\r\nХалфът остави зад себе си в призовата тройка миналогодишния победител Кристиано Роналдо и световния шампион с екипа на Франция Антоан Гризман.\r\nМодрич сложи край и на 10-годишната тотална доминация на звездата на Ювентус и легендата на Барселона Лионел Меси. Двамата бяха неизменни победители за \"Златната топка\" от 2008 година насам. Аржентинецът дори остана извън първите 4 в класирането, което е най-слабият резултат за него на тази церемония от 2006 г.\r\nХалфът на Реал Мадрид официално стана и първият хърватин удостоен с безценното отличие. Така Модрич се нареди до най-великите играчи.\r\n ", "date": "2018.12.04", "title": "Лука Модрич спечели Златната топка "}
{"url": "https://www.dnes.bg/eu/2018/12/04/dvama-ot-jyltite-jiletki-shte-lejat-v-zatvora.395467", "text": "Двама демонстранти бяха осъдени във Франция на три месеца затвор, след като са били задържани по време на протест на \"жълтите жилетки\" в град Пюи ан Веле, при който е била подпалена сградата на местната префектура, предаде Франс прес.\n\n\r\nЕдиният бе осъден на 12 месеца затвор, от които 9 условно, а другият на 6 месеца затвор, от които три условно.\r\nОбщо 12 души са били задържани и поставени под стража за участие в сблъсъци и вандалски прояви в събота вечерта в префектурата на департамента От Лоар.\r\nПротестите на \"жълтите жилетки\" срещу повишаването на данъците върху горивата са най-голямото предизвикателство до момента пред правителството на президента Еманюел Макрон, отбеляза АФП, цитирана от БТА.\r\n ", "date": "2018.12.04", "title": "Двама от \"жълтите жилетки\" ще лежат в затвора"}
{"url": "https://www.dnes.bg/snimka-na-denia/2018/12/04/mygli-v-nizinite-i-kotlovinite-oblachno-v-cialata-strana.395469", "text": "Над страната ще има значителна средна и висока облачност, а в низините и котловините ще има мъгли или ниска облачност. В Дунавската равнина те ще се задържат отново през целия ден и там ще остане най-студено. Ще бъде тихо, сочи на НИМХ. \n\r\nМинималните температури ще са предимно между минус 7 и минус 2 градуса, в крайните югозападни райони и по Черноморието - малко над нулата. \n\r\nМаксималните температури ще са между 4 и 9 градуса, в Дунавската равнина минус 3 - 0 градуса.\r\nПо Черноморието ще има мъгли или ниска облачност. В следобедните часове ще има временно подобрение на видимостта и намаление на облачността. Ще духа слаб до умерен вятър предимно от север. Максимални температури на въздуха: 7°-10°. Температурата на морската вода е 9°-10°. Вълнението на морето ще бъде 1-2 бала.\n                \n                \r\nВ планините ще има значителна средна и висока облачност. Само на отделни места е възможно да превали слаб сняг. Ще духа слаб до умерен северозападен вятър. Максимална температура на височина 1200 метра около 6°, на 2000 метра – около 2°.\n\r\n ", "date": "2018.12.04", "title": "Мъгли в низините и котловините, облачно в цялата страна "}
{"url": "https://www.dnes.bg/zvezdi/2018/12/04/sergei-bubka-na-55-legendata-v-ovcharskiia-skok.395388", "text": "\n\r\nНа 4 декември рожден ден празнува легендата в леката атлетика Сергей Бубка. Роден през 1963 година в Луганск, Украйна, той се превръща в най-известния състезател в овчарския скок.\n\r\nТой е най-успешният състезател в тази дисциплина в история на спорта. В своята кариера от 1983 до 1997 г. става 6 пъти световен шампион. Печели и златен медал от Олимпийските игри в Сеул през 1988 г.\n\r\n\n\r\nЗапочва да се занимава с лека атлетика още от дете, като първоначално е състезател на 100 метра и дълъг скок.\n\r\nПървият световен рекорд, който поставя е 5.85 метра. До края на своята кариера той го вдига до 6.15 метра.\n                    \n                    \n                \r\nБубка подобрява световния рекорд в овчарския скок цели 35 пъти и прави 43 скока над 6 метра.\n\r\nНеговият световен рекорд от 6,15 метра, поставен на 21 февруари 1993 г. в зала \"Дружба\" в Донецк, остава валиден за цели 21 години. Едва през февруари 2014 г. той е подобрен.\n\r\nИзбиран е за спортист №1 на Съветския съюз 3 поредни години – от 1984 до 1986 година.\n\r\nЧлен е на залата на славата на леката атлетика.\n\r\nИма син Сергей, който е професионален тенисист.\n\r\nИма огромна негова статуя в Донецк.", "date": "2018.12.04", "title": "Сергей Бубка на 55: Легендата в овчарския скок"}
{"url": "https://www.dnes.bg/eu/2018/12/04/reforma-v-evroprevozite-vypreki-syprotivata-na-bylgariia.395470", "text": "Страните от ЕС постигнаха компромис за реформата в международните пътни превози на среща в Брюксел, съобщи Франс прес.\n\r\nПреговорите между европейските министри на транспорта бяха белязани от разногласия между два блока страни, обвиняващи се съответно в социален дъмпинг и в прикрит протекционизъм.\n\r\nСпоразумението, сключено след четиринайсет часа преговори, \"цели да установи по-справедливи правила за водачите и транспортните компании и да засили ефективността на националните контролни власти\", каза австрийският министър Норберт Хофер, който бе председател на срещата.\n\r\nКомпромисът, който бе приет въпреки съпротивата на няколко страни (Полша, Унгария, България, Хърватия, Малта, Ирландия, Латвия и Литва) ще служи за основа за преговори с Европейския парламент преди приемането на нова европейска нормативна уредба.\n                    \n                    \n                \r\nТекстът, приет от мнозинството от страните в ЕС, е \"голям напредък за хармонизиране на социалните права на заетите в сектора\", каза френската министърка Елизабет Борн.\n\r\nНейните колеги от Полша и Унгария заклеймиха споразумението като \"непропорционално\", \"дискриминационно\" и \"протекционистично\". Според тях то ще навреди на конкурентоспособността в сектора.\n\r\nСтрани като Франция и Германия, разтревожени от конкуренцията на фирми в държави членки, където пътните разходи са по-ниски, успяха да издействат прилагане в международните превози на статута на командирован работник (на когото се заплаща според условията на страната, в която пътува).\n\r\nТекстът предвижда седмичната почивка на водачите да бъде извън шофьорската кабина. Те трябва да се връщат в страната, където са базирани фирмите им, най-малко веднъж на четири седмици, освен в някои особени случаи.\n\r\nПревозвачите ще трябва да правят и минимум пет дни пауза между две серии каботажни превози в друга страна, за да се избегне това тази практика в чужбина да стане почти постоянна, се казва в споразумението. \n\r\nСтатутът на командирован работник ще трябва да се прилага системно и при този вид превози, предаде АФП, цитирана от БТА.", "date": "2018.12.04", "title": "Реформа в европревозите – въпреки съпротивата на България"}
{"url": "https://www.dnes.bg/eu/2018/12/04/kucheto-na-pokoiniia-bush-starshi-ne-napuska-posta-si.395471", "text": "Кучето на покойния американски президент Джордж Буш-старши остана вярно на поста си. Съли помагаше на държавния глава, който беше болен от Паркинсон, да се движи.\n\n\r\nТрогателни снимки, разпространени в социалните мрежи, показват как кучето продължава да бди над покойния си господар.\r\nДжордж Буш-старши почина на 94 години в края на миналата седмица.\r\nПредполага се, че след погребението лабрадорът ще бъде настанен в специален дом за помощни кучета на ветерани с увреждания, предаде .\r\n ", "date": "2018.12.04", "title": "Кучето на покойния Буш-старши не напуска поста си"}
{"url": "https://www.dnes.bg/politika/2018/12/04/prof-konstantinov-kyde-v-evropa-se-glasuva-s-mashini.395472", "text": "Трябва да бъдем много внимателни по отношение на машинното гласуване. Това, което се предлага като промяна в съществуващото законодателство - да се гласува с 1000 машини, е реализуемо, но да се търси машинно гласуване в много малките секции, в подвижните секции, не е реализуемо. Това коментира за БТА проф. Михаил Константинов, математик, политически анализатор и бивш зам.-председател на ЦИК.\n\r\nПо-скоро съм скептичен в ползата от въвеждането на машинно гласуване, казва професорът и се аргументира с това, че то съществува в Естония и няколко кантона в Швейцария, но и там миналата година е показало пробив в системата.\n\r\nКъде в Европа се гласува с машини, пита професор Константинов. И отговаря - в момента никъде. В Холандия и Германия имаше машинно гласуване, но се отказаха от него. Трикратното провеждане на машинно гласуване в най-напредналата икономически страна в Европа професорът определи като катастрофа. Само с един иск от двама адвокати върховните съдии в Германия отсъждат, че това гласуване противоречи на конституцията, защото никой не знае по-нататъшната съдба на подадения от него глас.\n\n\n\r\n                    \n                    \n                Според българското законодателство хартиеното гласуване не се премахва никъде, което е логично, защото не всички хора имат тези умения. При това положение се получава съчетаване на недостатъци. Предимството като скорост и точност малко се губи, обясни проф. Михаил Константинов. \n\r\nПо думите му българските политици от една страна приемат въвеждането на машинното гласуване, а от друга бягат от него. Според математика политиците ни се притесняват, че при такъв вид гласуване ще се увеличи много вотът от ромските гета и този от Турция.\n\r\nНа национална конференция на тема \"Изборни системи\", която се провежда вчера и днес в София, проф. Константинов защити появилата се нова изборна технология през последните две години - т. нар. блокчейн технология. Система, която според него би могла да повиши доверието към изборното гласуване. Чрез това гласуване всеки гласоподавател може да види собствения си глас отразен подобно на системата с виртуалните валути и свързаните с тях технологии, смята математикът.\n\r\nКато човек с много голям опит в провеждането на избори проф. Константинов изрази скептицизма си от скорошно въвеждане на електронно гласуване у нас. Логиката му е, че със сегашните машини е невъзможно да се следи кой глас на кого е и е възможно масово заменяне на гласоподаватели в цели квартали, села и гета. А избори без доверие са излишни, смята той.\n\r\nАко погледнем картата - в САЩ се надпреварват в догадки за това откъде идва манипулирането на изборите - от Русия или от Северна Корея. Страни като Холандия и Ирландия се отказаха от електронно гласуване, а Франция не го позволява за своите задгранични територии. На места като в Сиера Леоне обаче е използвана успешно блокчейн технология, както и в щата Вирджиния. Именно тези опити са показателни и това е пътят, по който трябва да се върви и в България, смята проф. Михаил Константинов.\n\r\nНа въпроса не крие ли премахването на номера в бюлетината, което се обсъжда с промените в Изборния кодекс, въвеждане на избирателен ценз, математикът посочи, че това е прилагано през 1999 г. у нас на бюлетините за местни избори. \"Слагането на номера зависи от местното законодателство. Някъде има, някъде - не, но в България на повечето места има. По темата има \"за\" и \"против\", но в крайна сметка така ще се стимулира грамотността\", коментира професорът.\n\r\nПопитан коя е най-удачната технология за гласуване у нас, проф. Константинов каза, че технологията, с която в България се гласува, е същата, която се прилага и в цяла Европа. \"Както вече казах, машинно гласуване в Европа няма никъде, а дистанционно, електронно или интернет гласуване в една-две държави. В някои европейски държави се гласува и по пощата, това е тяхна традиция на повече от 100 години. За разлика от тях ние нямаме подобна\", коментира професорът.\n\r\nГласовете от чужбина нямат никакво електорално, а по-скоро морално значение, смята Михаил Константинов. Въвеждането на дистанционно електронно гласуване или интернет гласуване би улеснило българите в чужбина и това е едно от предложенията - те да могат да гласуват само по този начин. При това гласуване обаче стои въпросът за тайната на вота, която не може да се гарантира, посочва той.\n\r\nЩо се отнася до промените в Изборния кодекс проф. Константинов не смята, че в момента такива са наложителни, освен да се отложи т. нар. електронно гласуване до момента, в който се изготви електронният регистър на избирателите. Засега нямаме такъв регистър и това изключително много би затруднило електронното гласуване, категоричен е проф. Константинов. \n\r\n ", "date": "2018.12.04", "title": "Проф. Константинов: Къде в Европа се гласува с машини?"}
{"url": "https://www.dnes.bg/index/2018/12/04/receptata-dnes-ekzotichna-salata-lomi-lomi.395372", "text": "\r\n2 чаши пушена сьомга, нарязана на кубчета\r\n4 домата, нарязани на кубчета\r\n1 глава бял лук, нарязан на ситно\r\n½ чаша пресен лук, ситно нарязан\r\nСол и черен пипер на вкус\r\nСтрита люта чушка по желание\r\n2-3 супени лъжици зехтин\r\nСокът от ½ лимон\r\n\r\n\r\n \r\nСложете всички подготвени продукти в купа за салата. Овкусете със зехтина и лимоновия сок. Поръсете с подправките. Разбъркайте.\r\n\r\n", "date": "2018.12.04", "title": "Рецептата Dnes: Екзотична салата \"ломи-ломи\""}
{"url": "https://www.dnes.bg/stranata/2018/12/04/klimatolog-dyrva-vyglishta-i-vyglerodni-emisii.395475", "text": "Възможно  ли е климатичните промени и проблеми да се решат чрез срещи и спогодби  на политици? Със сериозни предупреждения за надвиснала опасност вчера  започна конференцията на ООН за климата в полския град Катовице. Светът е  на кръстопът и мерки трябва да се вземат веднага, казаха в обща позиция  четиримата бивши председатели на комисията на ООН за климата.  Експертите са категорични, че глобалното затопляне не е нещо, което ще  ни се отрази в бъдеще, а нещо от което вече страдаме. \n\n\n                    \n                    \n\n\n\n\n\n\n\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Възможно ли е климатичните промени и проблеми да се решат чрез срещи и спогодби на политици?\r\nСъс сериозни предупреждения за надвиснала опасност вчера започна конференцията на ООН за климата в полския град Катовице. Светът е на кръстопът и мерки трябва да се вземат веднага, казаха в обща позиция четиримата бивши председатели на комисията на ООН за климата. Експертите са категорични, че глобалното затопляне не е нещо, което ще ни се отрази в бъдеще, а нещо от което вече страдаме.\n\n\n\r\nА въпреки мерките на властите у нас, въздухът отново е наситен с фини прахови частици. В 10 области на страната днес е обявен жълт код за мъгла, която допълнително усложнява обстяновката.\r\nВ повечето големи градове в България замърсяването надхвърля няколко пъти допустимите нива. Причината е инверсия, заради която праховите частици остават ниско във въздуха, който дишаме.\n\r\n\"Този проблем се наблюдава не само в България. Той е характерен и за страните от Западните Балкани, както и за голяма част от Гърция. Има го там, където през зимата хората се отопляват на дърва и въглища\", коментира в студиото на \"България сутрин\" климатологът проф. Георги Рачев.\n\r\nТой уточни, че конференцията в Катовице е важна, тъй като на нея се прави отчет на направеното след Парижкото споразумение от 2015 година.\n\r\n\"Европа не изпълнява собствените си нормативи. През последните три години, макар и бавно, въглеродните емисии се увеличават. Едно е да искаш, съвсем друго е да можеш и да го направиш\", отбеляза климатологът.\n\r\nПред  проф. Рачев бе категоричен, че политиката на ЕС е грешна, тъй като там се разглеждали грубите икономически интереси на силно развити икономики, а европейските лидери не се съобразявали нито със страните от източната част на континента, нито с останалия свят.\n\r\nВчера българският държавен глава Румен Радев отбеляза, че България продължава да работи с всички партньори в областта на климатичните промени за пълно прилагане на Парижкото споразумение, по-нататъшната ревизия или увеличаване на амбицията за намаляване на емисиите на парникови газове обаче не съответствала на нашите национални интереси.", "date": "2018.12.04", "title": "Климатолог: Дърва, въглища и... въглеродни емисии!"}
{"url": "https://www.dnes.bg/stranata/2018/12/04/burgaskiiat-plaj-s-nov-senzacionen-posetitel-vidra.395476", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         \r\nБургазлийка успя да заснеме видра на бургаския плаж, а снимката ѝ в социалните мрежи предизвика истинска сензация.\r\nВидрите обитават сладководните басейни и по-рядко се срещат край морето, предаде .\r\nЖивотното се е появило на плажа до бургаския мост, предпочитано място за разходки даже и през зимата. Петър е спасител точно на този пост повече от 15 години. Дошъл е с надежда и нескрито любопитство да види хищния бозайник около скалите в морето.\r\nОт екоинспекцията в Бургас обясняват, че не е необичайно да се срещне видра и на брега на морето. \r\nДа видиш видра край морето си е истинско преживяване, но за рибарите животното е истинска напаст, защото разкъсва мрежите им.\r\n ", "date": "2018.12.04", "title": "Бургаският плаж с нов сензационен посетител – видра!!!"}
{"url": "https://www.dnes.bg/cars/2018/12/04/taini-i-moshtni-katadjiiski-koli-s-kameri-plyzvat-za-djigiti.395473", "text": "МВР ще пусне мощни немаркирани автомобили, оборудвани с камери, които ще записват агресивното поведение на водачи на високоскоростни луксозни коли по магистралите и скоростните пътища.\r\nТова са част от мерките, приети на последното заседание на Държавно-обществената консултативна комисия по проблемите на безопасността на движението по пътищата, пише \"Сега\".\r\nМярката с мощните коли, които ще дебнат пътните хулигани, ще е задължение на вътрешното министерство. Тя е записана като \"въвеждане на негласен контрол за документиране на агресивното поведение\".\r\nИнтересно е да се отбележи, че вътрешното министерство е записало като краен срок за вкарване на мярката и за оборудването на преследвачите 1 януари 2020 г. Не се отбелязва защо е необходимо толкова дълго време за въвеждането й, но пък по този начин повече от очевидно се признава, че МВР и неговите контролни органи са напълно безсилни пред пътните хулигани със скъпи автомобили, които карат с по 200-300 км/ час, като тормозят и притискат други водачи.\n\n\n\r\n                    \n                    \n                Всъщност Държавно-обществената комисия излиза с много мерки, които според нея имат за цел подобряване на безопасността на движението. Те са разделени в три групи. Едните са мерки за внасяне на заседание на Министерския съвет, другите са такива, които трябва да се изпълняват от министерствата, областните управи и общините, а последните са предложения към работната група за разработване на новите закони.\r\nНапример препоръчва се \"на кметовете и общинските ръководства, на работодателите от частния сектор, на ръководителите на обществени организации да създадат система за опазване на техните служители и работници от нараняване при движението по пътищата\". Не се казва как точно например работодателите ще опазват живота и здравето на работниците си.\r\nПредлага се и срокът на обучение по кормуване да се увеличи от 31 на 50 часа. Освен това е заложено Министерството на образованието \"да осигури цялостен цикъл за обучение на децата от детската градина до 12-и клас за безопасно участие в движението като пешеходци, пътници, велосипедисти и водачи на МПС\". Предвидено е обучението по новите програми да започне през учебната 2021/2022 г.\r\nДържавно-обществената комисия прави и множество предложения за нови текстове към Закона за движение по пътищата. Сред тях е например идеята за превишение на скоростта на 40 км /ч по който и да е път да се отнема книжката за месец, за същия срок да се спира автомобилът от движение, да се отнемат 13 от всички 39 контролни точки и да се налага 1000 лв. глоба.\r\nПредлага се и намаляване на максимално разрешената скорост на движение от 90 км/ч на 80 км/ч по двулентовите пътища, които не са обезопасени, нямат разделителна преграда на насрещно движещите се превозни средства и по които мантинелите, колчетата и др. крайпътни съоръжения са разположени на разстояние по-малко от нормативно допустимото.\r\nКомисията предлага на водач, който \"допусне пътнотранспортно произшествия на хоризонтална крива\" (разбирай завой), да му се налага директно \"проверовъчен изпит поради незнание и неумение да преминава тези участъци\", а книжката да му се \"отнема веднага до успешното вземане на проверовъчния изпит\".\r\nТежки санкции с отнемането на много контролни точни при определени нови конкретни нарушения предлага още комисията. За първи път се прави опит за въвеждане на по-тежки санкции при нарушения на правилата през празничните и почивните дни. Комисията предлага за тях да се отнемат 10 контролни точки.\r\nКато нови нарушения са посочени например тези, при които водачът вози пътници - отнемане на 15 контролни точки, ако има катастрофа в чуждата лента - 20 точки, ако е блъснат пешеходец - 15 точки, при блъскане отзад на движещ се автомобил - 10 точки.\r\nКомисията предлага изключително спорна промяна: когато е хванат водач, който е неправоспособен, лишен от правоуправление или е под въздействие на алкохол и превозва пътници - да бъде подведен под отговорност за измама. Още по-спорно е предложението, в случай че пътниците заявят, че знаят това, те да могат да бъдат подвеждани под отговорност за подбудителство или съучастие.\r\nПредлага се и въвеждането на правилото, според което всеки водач \"да е длъжен, когато влезе в автомобила, да извади шофьорската си книжка и да я постави на видно място, преди да потегли\".\r\nКомисията аргументира предложенията си с това, че по показател убити на 1 милион жители България е на челно място по смъртност сред от Европейския съюз. През 2017 г. е отчела 96 убити на един милион жители при средна стойност на този показател за останалите страни 49 убити.", "date": "2018.12.04", "title": "Тайни и мощни – катаджийски коли с камери плъзват за джигити"}
{"url": "https://www.dnes.bg/stranata/2018/12/04/levche-no-ne-za-kefche-s-avtobusa-iz-vdignaliia-se-leko-smog-nad-sofiia.395478", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ последните няколко дни на отделни места от страната беше отчетено превишаване на нормите на фини прахови частици във въздуха в пъти.\r\nСпоред данни на Агенция \"Околна среда\" въздухът е бил мръсен в около 16 български града. Един от тях е и София.\n\n\r\nЗаради това Столичната община пусна днес зеления билет за обществения транспорт.  Цената му е левче. Този билет беше въведен миналата година отново заради замърсяването над нормата с фини прахови частици.\r\nЗеленият билет се продава на пунктовете на Центъра за градска мобилност, касите на столичното метро, както и от шофьорите на превозните средства на градския транспорт и с него може да се пътува в цялата транспортна мрежа на София.\r\n                    \n                    \n                Според Петър Киров от airbg.info все още сме в началото на отоплителния сезон и общо взето сега почват големите показания на станциите, но положението никак не е розово.\r\n\"Не може да кажем дали има големи разлики с минали години. В края на зимата ще отчетем какво е положението. Вчера данните бяха значително високи, но имаше мъгла, а тя кондензира всички прахови частици. На обяд започна да се разсейва. Това обаче не означава, че мръсотията над София е изчезнала\", обясни в \"България сутрин\" Киров.\r\nИнициативата airbg.info стартира в края на миналата година. След близо година и половина съществуване, организацията вече има около 780 работещи станции на територията на цялата страна, от които около 380 са разположени в столицата.\r\n\"Нашите станции не струват на данъкоплатеца нищо, а държавните са на стойност милиони левове. В същото време нашите са по-достоверни, защото може информацията да се вземе от много места\", сигурен е той.\r\nКиров все пак е категоричен, че 3-та поредна година се говори за проблема със замърсения въздух, но от всичко видяно досега става ясно, че не се работи методично и с ясна визия.\r\nТодорка Петкова от Агенция \"Околна среда\" заяви пред , че в момента индекса на замърсяването в София е около 250-300.\r\n\"Данните за фини прахови частици се осреднява. Моментните стойности се осредняват за целия период. Максималната стойност е 50. Данните от 3-ти декември ще бъдат публикувани на страницата на агенцията след 10:30 часа. От данните от 2-ри декември са регистрирани превишени норми в 16 града\", допълни Петкова.", "date": "2018.12.04", "title": "Левче, но не за кефче с автобуса из вдигналия се леко смог над София "}
{"url": "https://www.dnes.bg/obshtestvo/2018/12/04/investor-media-group-i-bylgarska-bolnichna-asociaciia-tyrsiat-nai-dobrite-bolnici.395508", "text": "Кои са най-добрите болници и медицински направления в различните региони на страната? Отговор на този въпрос ще даде националната класация \"Най-добрите болници“, която се организира от Investor Media Group и Българска болнична асоциация (ББА). Класацията ще отличи най-добрите лечебни заведения в 7 района на страната – Северозападен, Северен Централен, Североизточен, Югозападен, Южен централен, Югоизточен и София по няколко показатели - технология, специализация, персонал и качество на услугите.\r\nЗа пръв път ще бъдат определени и най-добрите болници в България, разделени по отделни специализации - ортопедия, кардиология, УНГ, АГ, педиатрия, онкология и хирургия. За всеки регион, в съответната специализация, ще бъдат излъчени най-добрите лечебни заведения, които са намерили място в класацията \"Най-добрите болници 2018\".\r\n                    \n                    \n                Най-добрите лечебни заведения ще бъдат избрани след национално социологическо проучване сред общопрактикуващи лекари, мениджъри на болници и пациенти. Общопрактикуващите лекари могат да дадат своя вот като попълнят специален въпросник, публикуван на сайта на и. Проучването ще се изготви от международната компания за проучвания IQVIA и ще оцени лечебните заведения по няколко критерия – технология, специализация, персонал и качество на услугите.\r\nЦелта на националната класация е да създаде обективна методология и унифициране на стандартите, по които се оценява здравният сектор в България. Резултатите ще покажат кои са най-важните критерии за развитие на лечебните заведения в страната, което в дългосрочен план би довело до развитие на сектор „Здравеопазване“ и до подобряване на качеството на медицинските услуги в страната.\r\n\"Investor Media Group винаги е заставала зад проекти, които помагат за подобряване на качеството на живот на хората и им дават възможност да вземат информирано решение. Сега, с организирането на националната класация \"Най-добрите болници“, искаме да дадем възможност на всички да вземат информирано решение при един толкова важен избор като това на кое лечебно заведение да поверят здравето си“, коментира изпълнителният директор на Investor Media Group Виктория Миткова.\r\n\"Вярваме, че в дългосрочен план ще върнем вярата на пациентите в лечебните заведения, чиято основна роля е да вдъхват надежда и да допринасят за здравето и благополучието на хората, като осигуряват най-доброто обслужване на всеки пациент чрез интегрирана клинична практика, образование и развитие на научни изследвания\", коментира председателят на ББА Андрей Марков.\r\n", "date": "2018.12.04", "title": "Investor Media Group и Българска болнична асоциация търсят най-добрите болници"}
{"url": "https://www.dnes.bg/crime/2018/12/04/zadyrjaha-syrbin-s-kontrabandni-cigari.395506", "text": "Сръбски гражданин ще бъде съден за притежаване на голямо количество контрабандни цигари, съобщиха от МВР в Перник.\r\nСтоката е открита в лек автомобил \"Ситроен\", ползван от него. 46-годишният мъж, живеещ с настоящ адрес в София, превозвал 8 600 къса цигари без бандерол. Стойността на стоката възлиза на над 3 200 лева, а невнесеният акциз - 1 840 лева. \r\nМъжът е привлечен като обвиняем и му е наложено 72-часово прокурорско задържане. Предстои да му се иска постоянен арест. \r\nСърбинът е криминално проявен и е познат с притежаване на акцизни стоки без бандерол. В средата на тази година е осъден за същото престъпление.", "date": "2018.12.04", "title": "Задържаха сърбин с контрабандни цигари"}
{"url": "https://www.dnes.bg/obshtestvo/2018/12/04/bylgarinyt-iade-nai-malko-riba-v-evropa.395492", "text": "Българинът консумира най-малко риба и рибни продукти в ЕС, а страната ни е в края на класацията по потребление на риба в Европа.\n\n\r\nЗа съжаление, трудно се променя манталитета на българина, а през последните една-две години нивата на потребление и консумация на риба у нас паднаха още надолу, призна д-р Тачо Пашов, председател на Националната асоциация на рибопроизводителите в България пред БТА.\n\r\nСпоред него е нужна целенасочена политика, която да засили търсенето на риба, да я промотира като качествен и полезен продукт, който подобрява здравето и води към дълголетие.\n\r\nВ навечерието на Никулден специалистът отчете, че се наблюдава леко завръщане на трапезата на българина на шарановите видове, за сметка на сьомговите и пастървовите. В момента най-търсени са шараните с тегло от 2,5 кг. до 3 килограма.\n                    \n                    \n                \r\nЗа предстоящия Никулден на пазарите и магазините в Бургас основно се продава шаран и толстолоб, в по-малки количества от екзотичните риби - амур, сом, щука. Търговците твърдят, че няма увеличение на цените за Никулден и рибата струва толкова пари, колкото сме давали за нея и досега.\n\r\nВ сравнение с предишни години, през тази намалява количеството на незаконно уловената риба и на нерегистрираните стопанства. Проверките са повече от преди, а нарушенията значително по-малко, което се дължи както на множеството подобрения в нормативната уредба, така и на по-активната и ефективна работа на инспекторите, каза изпълнителният директор на Изпълнителната агенция по рибарство и аквакултури Галин Николов. \n\r\nТой съобщи, че проверките на магазини, тържища, борси, пазари, в рибовъдни стопанства, във вътрешните водоеми, както и на превоза на риба ще продължат в цялата страна и след Никулден. В рамките на четири дни са извършени 53 проверки, съставени са 4 акта за нарушения на Закона за рибарството и аквакултурите и са предприети действия, съгласно закона.", "date": "2018.12.04", "title": "Българинът яде най-малко риба в Европа"}
{"url": "https://www.dnes.bg/eu/2018/12/04/es-se-gotvi-da-razreshi-na-london-da-se-otkaje-ot-brexit.395510", "text": "Генералният адвокат на Съда на ЕС смята, че Великобритания може едностранно да оттегли искането си за напускане на Европейския съюз. Това стана ясно, след като пълният състав на най-висшия европейски съд изслуша \r\nаргументите за и против. Днес неговият главен експерт публикува позицията си.\n\r\nСпоред генералния адвокат Великобритания може едностранно да информира Съвета на Европейския съюз, че оттегля искането си за напускане, също както едностранно го е подала. Това може да се случи и след приключване на преговорите за раздялата, които бяха завършени миналия месец. Отказът от напускането трябва да е съгласуван с останалите страни членки и не нарушава юридическата практика, се казва в днешната позиция.\n                    \n                    \n                \r\nАко Обединеното кралство реши да предприеме тази стъпка, то ще остане пълноправен член на ЕС и задействането на процедурата за напускане ще се смята прекратено без последствия за неговия статут като член на Съюза.\n\n\n\n\r\nГенералният адвокат се основава на разбирането, че всяка държава може да се оттегли от международно споразумение, каквото е Лисабонският договор, по всяко време преди влизането му в сила. Задействането на процедурата за напускане става с писмо за намеренията и не е окончателно решение, смята генералният адвокат.\n\r\nТъй като Brexit влиза в сила в полунощ на 29 март, Великобритания може да се откаже от напускането на ЕС по всяко време преди тази дата.\n\r\nТри условия се поставят пред Обединеното кралство, ако се реши да остане член на ЕС. То трябва да подаде искането си формално пред Европейския съвет, намерението да е подкрепено с вота на британския парламент и да не е депозирано по-късно от 29 март.\r\nСпоред мнението на генералния адвокат писмото за оттеглянето на намерението за напускане може да се подаде пред европейските институции и тъй като то е едностранно, останалите 27 еврочленки нямат право да го блокират с вето.\r\nПравилата на Европейския съд отсъждат на генералния адвокат правото да предложи окончателното решение на съда. В практиката на Европейския съд той се отклонява крайно рядко от мнението на главния си адвокат. Очаква се съдът да излезе с окончателно решение в следващите дни.\r\nБританският парламент планира да се произнесе по ратификацията на условията за раздялата между Обединеното кралство и ЕС на 11 декември. За да влязат те в сила, ще е необходима ратификация и от Европейския парламент. Евродепутатите ще се произнесат най-рано през февруари, тъй като според председателя си Антонио Таяни изчакват превода на всичките 24 официални езика в ЕС на 585-страничното споразумение за напускане. ", "date": "2018.12.04", "title": "ЕС се готви да разреши на Лондон да се откаже от Brexit"}
{"url": "https://www.dnes.bg/kino/2018/12/04/georgi-toshev-za-nevena-kokanova-v-jivota-be-skromna.395496", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПо случай 80-годишнината от рождението на първата дама на българското кино \"Книгомания\" издаде биографичната книга \"Години любов. Невена Коканова\". Неин автор е журналистът Георги Тошев.\r\nЛимитирана част от тиража на книгата е с колекционерска стойност, тъй като включва три картички с неизвестни фотографии на Невена Коканова от 60-те години и лично е подписана от автора. Отличава се и с различна корица от основното издание.\n\r\nТова е втората книга на Георги Тошев за Невена Коканова. Първата е от 2009 г. и е озаглавена \"Невена Коканова. Коя съм...\". Сега обаче журналистът за първи път публикува цялото си интервю с нея.\r\n                    \n                    \n                \"В живота Невена бе скромна, изглеждаше така, сякаш по нищо не се отличава от другите. Това не беше поза. Това бе тя. Събрах спомените на хора, които са се докоснали до нея през годините. Някои за миг, други за по-дълго\", сподели авторът на книгата пред .\n\r\nA заглавието не е случайно – кореспондира с първия важен филм в кариерата на Невена Коканова \"Години за любов\", но и очертава звездния път на актрисата – да бъде обожавана от публиката си завинаги.\n\r\nОфициалното представяне на книгата ще се състои в няколко поредни дни през декември.\r\n ", "date": "2018.12.04", "title": "Георги Тошев за Невена Коканова: В живота бе скромна!"}
{"url": "https://www.dnes.bg/balkani/2018/12/04/otkriha-telata-na-zamryznali-migranti-v-odrin.395516", "text": "Телата на трима замръзнали мигранти бяха открити в северозападния турски окръг Одрин, предаде Асошиейтед прес, цитирана от БТА.\n\r\nСпоред информация на Анадолската агенция телата са били открити в три села в окръг Одрин. \r\nУстановено е, че един от премръзналите до смърт мигранти е бил поданик на Афганистан. Не е ясно откъде са другите двама.\r\nМигрант от Афганистан, заловен от гръцките власти и предаден на турските власти, е казал пред журналисти, че Гърция връща в Турция нелегалните мигранти с малки лодки по река Марица.", "date": "2018.12.04", "title": "Откриха телата на замръзнали мигранти в Одрин "}
{"url": "https://www.dnes.bg/politika/2018/12/04/ot-volia-izbuhnaha-misliat-da-izdignat-radev-za-kmet-na-sofiia.395499", "text": "Ръководството на партията на Веселин Марешки \"Воля\" вече мисли за кандидат-кмет на София на предстоящите следваща есен местни избори.\n\n\r\nСред имената, които са коментирани, заедно с това на омбудсмана Мая Манолова, е и това на... президента Румен Радев, съобщиха от пресцентъра на партията.\r\n\"Според социолозите, той е с много висок рейтинг. Така че не би трябвало кметската надпревара да го изплаши. Този пост дава много правомощия – тъкмо ще свърши нещо реално за народа\", коментира лидерът на \"Воля\" Веселин Марешки.\r\nКакто е известно, името на омбудсмана Мая Манолова вече бе замесено като евентуален кандидат на БСП за местния вот през 2019 година.\r\n                    \n                    \n                Макар самата тя изобщо да не е изявила на този етап намерение да се включи в подобна битка, лидерът на градската организация на социалистите в столицата Калоян Паргов призна, че общественият посредник е едно от обсъжданите имена за София.\r\nСред останалите спрягани за кандидати на социалистите са евродепутатът Петър Курумбашев, журналистката и депутат Елена Йончева, шефът на парламентарната икономическа комисия Петър Кънев и самият Калоян Паргов.", "date": "2018.12.04", "title": "От \"Воля\" избухнаха: Мислят да издигнат Радев за кмет на София"}
{"url": "https://www.dnes.bg/sofia/2018/12/04/21-koli-sa-se-udarili-vyv-verijniia-ad-nad-lomsko-shose.395520", "text": "\n\r\n21 коли са участвали в катастрофата на Околовръстния път над пътния възел с бул. \"Ломско шосе\", посока към бул. \"Рожен\" в София.\n\r\nЗаледен участък от пътя и неспазване на дистанция са причините, заяви комисар Тенчо Тенев. \r\nВ 5:30 ч. е било пътното платно е било опесъчено.\r\nИнцидентът е възникнал минути след 7 часа. Към 11:30 ч. движението по двете платна на \"Ломско шосе\" е възстановено.\r\nЧетирима пострадали са транспортирани към столични болници за прегледи. \r\nВерижна катастрофа с три коли е станала и на Околовръстния път на Пловдив. При инцидента за щастие няма жертви.", "date": "2018.12.04", "title": "21 коли са се ударили във верижния ад над \"Ломско шосе\""}
{"url": "https://www.dnes.bg/sofia/2018/12/04/myrliav-remont-beton-na-platnoto-i-v-zelenite-ploshti.395497", "text": "\n\r\nПредставяме ви сигнал от платформата HelpBook.info, изпратен днес. Гражданинът алармира за това как се извършва ремонтът на болница в столичния квартал \"Младост 1\".\r\n\"В момента се извършва (до пощенска станция 1784). Строителните материали за ремонта са разпилени по пътното платно (едри камъни, чакъл, пясък и цимент).\r\nБетонът се бърка на ръка върху пътното платно, където минават колите. Образували са се големи циментови локви, които не могат да бъдат заобиколени. След това пренасят бетона с багер през зелените площи и на излизане от тях замърсяват с кал пътното платно.\"\r\n                    \n                    \n                Към сигнала са изпратени и снимки.\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в HelpBook!\n\r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.\n\r\n\n\r\n ", "date": "2018.12.04", "title": "Мърляв ремонт: Бетон на платното и в зелените площи"}
{"url": "https://www.dnes.bg/crime/2018/12/04/kamion-udari-traktor-dvijel-se-po-sredata-na-pytia.395515", "text": "Тракторист пострада на пътя между варненски села Нова Шипка и Гроздьово. \r\nИнцидентът е станал вчера сутринта около 7:20 часа.\r\nТракторът се е движел по средата на пътя и е бил ударен от камион.\r\nПострадал е 41-годишният тракторист. Той е настанен в болница \"Св. Анна\" във Варна с фрактура на лява капачка на единия крак.\r\n62-годишният шофьор на камиона се е разминал без наранявания.", "date": "2018.12.04", "title": "Камион удари трактор, движел се по средата на пътя "}
{"url": "https://www.dnes.bg/notifikacii/2018/12/04/chudovishtna-cherna-dupka-na-5-mlrd-svetlinni-godini-a-zemiata.395452", "text": "29 юли 2017 – уредите LIGO-VIRGO на лабораториите във Вашингтон и Луизияна напълно откачат.\r\nЗасекли са нещо чудовищно – сблъсък на две супермасивни черни дупки. Едната 50 пъти по-голяма от нашето Слънце, а другата 34, съобщава BBC.\r\nТяхното сливане образува огромен обект, 80 пъти по-голям от нашата звезда, а силата на Гравитационните вълни, които сблъсъкът излъчва са изключително силни, че LIGO-VIRGO успява да ги засече на 5 милиарда светлинни години от тук. Това, всъщност, е най-мощното сливане на черни дупки досега.\r\nЗаедно с това откритие, учените разглеждат и още три забравени случая на сблъсъци между черни дупки и също така един неточен \"кандидат\".  А преразглеждането на данните, събитията в Космоса, които са излъчили гравитационни вълни стават 11 – 10 сливания на черни дупки и един сблъсък на неутронни звезди.\r\n                \n                Но защо учените съобщават за тази чудовищтна черна дупка чак сега?\r\nОказва се, че няма за какво да се притесняваме. Тя няма да ни погълне – прекалено далеч е. Учените обаче не са оповестили нейното съществуване, защото са искали да се уверят, че всичко в откритието им е наред.\r\nТе проверили дали уредите са наред, дали събитието е засечено и от други технологии и дали изчисленията им са били правилни.\r\nЗасичането на гравитационни вълни е наистина значимо за астрономите. То дава много отговори на въпроси, които те си задават десетки години – колко черни дупки може да съществуват на едно място или какво всъщност се случва, когато времето и пространството се разкъсват. LIGO-VIRGO от своя страна е най-чувствителният уред, който може да засича тези вълни. Работил е три пъти – през 2015, 2016 и 2017 г.\r\nКогато засича първите си гравитационни вълни през 2015 г. уредът носи на създателя си Нобелова награда. \r\nСега, LIGO-VIRGO отново е потънал в дълбокия си сън. Ще бъде събуден отново след година, когато ще е два пъти по-мощен, а отрикването на гравитационни вълни ще е всекидневие, а не събитие. ", "date": "2018.12.04", "title": "Чудовищна черна дупка на 5 млрд. светлинни години. А Земята?"}
{"url": "https://www.dnes.bg/zvezdi/2018/12/04/fenove-na-ariana-grande-tormoziat-piit-deividsyn.395527", "text": "Фенове на Ариана Гранде тормозят бившият ѝ годеник, Пийт Дейвидсън. Комикът и певицата се сгодиха през юни, но се разбра, че през октомври двамата са развалили годежа си, вероятно по инициатива на Ариана. \r\nПийт беше неактивен в социалните мрежи известно време. Преди месеци призна, че е получавал много заплахи, докато двамата с Гранде имаха връзка, а в момента явно също получава много съобщения от фенове на изпълнителката, които го обиждат и тормозят.\r\n \r\nДейвидсън има биполярно разстройство и е говорил много пъти за заболяването си и за това, че е имал желание да се самоубие. Сега той разкри, че много хора са го посъветвали наистина да отнеме живота си, след случилото се с Ариана, но той няма да се поддаде на тази негативост.\r\n \r\n\"Държах устата си затворена. Не споменавах имена, не казах и дума за никого и нищо. Опитвам се да разбера как когато нещо се случи на момче, целият свят започва да го критикува жестоко, без никакви факти... Обиждат ме онлайн и публично от 9 месеца. Говорил съм открито за биполярното си разстройство и самоубийствените мисли, защото се надявах да помогна за по-добрата осведоменост и да помогна на децата, които са като мен, които не искат да са на този свят. Независимо колко много хората в интернет или някой друг се опитва да ме накара да се самоубия, аз няма да го направя. Разстроен съм, че дори трябва да казвам това\", написа в Instagram Пийт.\r\n \r\n", "date": "2018.12.04", "title": "Фенове на Ариана Гранде тормозят Пийт Дейвидсън"}
{"url": "https://www.dnes.bg/eu/2018/12/04/makron-dava-zaden-spirat-po-visokite-danyci-na-gorivata.395503", "text": "Френското правителство се готви да временно да се откаже от повишаването на данъците върху горивата, съобщи днес правителствен източник след придружените с насилие протести срещу вдигането на тези налози, предаде Ройтерс, като се позова на правителствен източник.\n\r\nПремиерът на Франция Едуар Филип се очаква да обяви отлагането на повишението по-късно днес, уточни източникът на агенцията.\n\n\n\n\r\nТази стъпка ще бъде първият значим \"обратен завой\" на президента Еманюел Макрон по толкова съществена мярка, откакто пое властта през 2017 година.\n\r\nПреди време френските власти съобщиха, че от 1 януари 2019 година цената на бензина ще се повиши с 3 евроцента, а на дизеловото гориво - с 6,5 евроцента. Един от компонентите на по-високите цени е въвежданият от правителството екологичен данък за отделяните газове с парников ефект.\n                    \n                    \n                \r\nПротестите на \"жълтите жилетки\", които започнаха на 17 ноември, са главно срещу данъците върху дизела, които според Макрон са необходими в борбата срещу климатичните промени и за защита на околната среда.\n\r\nОттогава обаче демонстрациите разшириха обхвата си и вече са като цяло срещу Макрон, като мнозина критикуват президента за мерки, които според тях, са в полза на най-богатите членове на френското общество, пише БТА.\n\r\nПротестите в Париж в събота бяха белязани от много прояви на насилие, като щети бяха нанесени на Триумфалната арка и по булевард \"Шан-з-Елизе\".\r\nДемонстрациите струват на икономиката милиони евро, отбелязва Ройтерс. \n\r\n ", "date": "2018.12.04", "title": "Макрон дава заден, спират по-високите данъци на горивата"}
{"url": "https://www.dnes.bg/stranata/2018/12/04/zadyrjaha-myj-za-nezakonna-tyrgoviia-s-dyrva-vyv-velingrad.395524", "text": "Полицията води разследване на незаконна търговия с дърва на територията на Велинград, Задържан е 41-годишен мъж, превозвал нелегалните дърва за огрев, съобщава БНР.\n\r\nМъжът е от велинградското село Дражево. Той е задържан в момент, когато е превозвал камион с 12 кубика дърва. \r\nПри разпита шофьорът е съобщил, че дървата са предназначени за два частни адреса във Велинград. От полицията предполагат, че става дума за организирана престъпна дейност.\r\nДо момента е установено, че дървесината е придобита с незаконна сеч, установено е и съществено разминаване между описанието в предоставеният документ и вида и количеството на дървените трупи.\r\nПредполага се, че 41-годишният мъж не е действал сам. Разследването трябва да установи дали има и замесени горски служители.", "date": "2018.12.04", "title": "Задържаха мъж за незаконна търговия с дърва във Велинград"}
{"url": "https://www.dnes.bg/stranata/2018/12/04/pytishtata-hlyzgavi-karaite-vnimatelno-na-distanciia.395538", "text": "74 машини обработват основните пътни артерии в София против заледяване, съобщиха от Столичната община. \n\r\nРаботи се във всички райони на града, като приоритетно се обработват опасни и стръмни участъци, улици, по които се движи общественият транспорт, пътищата в парк \"Витоша\" като път кв. \"Бояна\" - местност Златните мостове, кв. \"Драгалевци\" - хижа \"Алеко\" и общински пътища в район \"Нови Искър\". \n\r\n\"Пътна полиция\" предупреждава шофьорите, че на много места в страната пътищата са хлъзгави заради дъжд и ниски температури, съобщиха от МВР. \n\r\nОт полицията апелират хората да бъдат изключително внимателни, когато пътуват. Необходимо е да се спазва дистанция, да се шофира със скорост, която позволява да се реагира адекватно на рискова ситуация. \n                    \n                    \n                \r\nПешеходците трябва да се движат внимателно, да пресичат само на определените за това места и то след като се огледат. \n\r\nВ никакъв случай не трябва да се правят опити за пресичане, ако светофарът сигнализира в жълто.правят опити за пресичане, ако светофарът сигнализира в жълто.\r\n \r\n\n\r\n\r\n ", "date": "2018.12.04", "title": "Пътищата – хлъзгави. Карайте внимателно, на дистанция"}
{"url": "https://www.dnes.bg/business/2018/12/04/dobyr-ekip-i-razumni-investicii-garanciia-za-uspeh.395552", "text": "Добрият екип и мениджмънт и разумните инвестиции водят до успеха, коментира Васил Велев, изпълнителен директор на Стара планина Холд АД, председател на УС на Асоциацията на индустриалния капитал в България, в ефира на\r\n\"Процесът на масовата приватизация е доста спорен като резултати в България. Някои от тях са успешни, в други случаи – не са. Ние купихме ХЕС – Хидравлични елементи и системи, която сега продава над 60 милиона лв. годишно при много добри заплати и по-малко персонал. Някои от акциите тогава продадохме и разменихме с други холдинги. Дружествата тогава избирахме според перспективите и сравнителните предимства, както и цената. Инвестиционният ресурс, който събра холдингът, беше ефективен. Днес сме първи по пазарна капитализация, продажби и цена на акциите\".\r\n                    \n                    \n                Предприятията, които управляваме в машиностроенето, са първите две по пазарна капитализация на БФБ и са в топ 10 като акции на борсата в класациите на инвеститорите, оповести Васил Велев.\r\n\"В момента капиталовият пазар в България не може да достигне това възстановяване, което се получи в другите страни след срива от световната финансова криза през 2008. Положението с акциите ни спрямо БВП е същото. Тласък на компаниите може да даде листването на БФБ чрез ваучерната схема. Това ще образува по-добро корпоративно поведение на тези предприятия. От друга страна, приехме и Национален кодекс за корпоративно поведение\".\r\nВ портфейла на холдинга има дружества от различни сфери, поясни гостът. \"Преобладава машиностроенето. Двете дружества от такъв тип дават около 2/3 от продажбите и печалбата за групата. Третото по големина предприятие е в областта на производство на акумулаторни батерии. Всички тези предприятия са листнати на БФБ. Има развитие и на козметична компания. Мениджърските екипи по места разполагат със съответната свобода\", допълни той.\r\n\"Традиционният недостиг на кадри и по-специално на тесни специалисти е голям проблем вече 2 години. Демографският тенденции обаче са още по-сериозният проблем, водещ до свиване на трудовия ресурс. Производителността ни е ниска. На главата от населението БВП е на ниско равнище - оттам и възнаграждението. По отношение на разпределението на произведеното отговаряме на средноевропейското ниво и изпреварваме източноевропейското такова. Ръстът на доходите през 2017 беше над 10,5%. Тази година разходите на работодателите за труд за първото полугодие са в размер на 8,5%. Ръстът на производителността в същото време е под 3%.\r\nНационалната политика трябва да е формирана така, че да насърчава труда, обобщи по темата Васил Велев .\r\nПовече вижте на сайта на .", "date": "2018.12.04", "title": "Добър екип и разумни инвестиции – гаранция за успех"}
{"url": "https://www.dnes.bg/index/2018/12/04/chernite-dupki-skupchvane-na-niakolko-vida-gazove.395521", "text": "Черната дупка е област в пространство-времето, която не може да бъде напусната от нищо, дори от светлината. Общата теория на относителността предвижда, че достатъчно компактна маса би могла да деформира пространство-времето до такава степен, че да се образува черна дупка. Около черната дупка се образува математически определима повърхнина, наречена хоризонт на събитията, която маркира мястото, от което връщането е невъзможно.\r\nЧерните дупки са обект на изследване от астрономията от десетилетия наред и мистерията около тях наистина е голяма.\r\nУчени от Националната астрономическа обсерватория на Япония установиха обаче, че черните дупки са своеобразно скупчване на няколко вида газове, които се смесват във вътрешността на структурата и постоянно се взривяват, съобщава Юрик алърт.\n                \n                \r\nНаблюдения с помощта на мрежата радиотелескопи АЛМА (ALMA - Atacama Large Millimeter/submillimeter Array) в Чили позволиха да се изясни, че подобен газ е с различна плътност, маса и състав и поради тази причина черната дупка всъщност представлява огромен химически реактор.\n\r\nПри това учените отбелязват, че обяснението на \"спиралността\" на черните дупки е просто - газовете във вътрешността на структурата могат да се въртят около оста си с огромна скорост, а това дава възможност да се правят погрешни изводи за движенията й.\n\r\nУчените увериха, че засега е невъзможно да се направи достоверен извод за причините за появата на черни дупки - въпреки огромното количество събрани данни и хилядите симулации явлението досега е недостатъчно изследвано, а за естеството и характера на черните дупки съществуват теоретични догадки и хипотези, които не са намерили потвърждение.\r\n/БТА/", "date": "2018.12.04", "title": "Черните дупки? Скупчване на няколко вида газове"}
{"url": "https://www.dnes.bg/stranata/2018/12/04/do-uikenda-myglivo-i-oblachno-shte-valiat-i-dyjdove-a-i-snegove.395519", "text": "През следващото денонощие ще бъде облачно със слаби валежи от дъжд, в планините от сняг. \n\r\nГлавно в Дунавската равнина през нощта и до обяд ще има условия за поледици.\n\r\nЩе се появи север-северозападен вятър, през деня ще е умерен до силен и с него мъглите в низините ще се разсеят, от НИМХ. \n\r\nПреобладаващите минимални температури ще са от минус 4 до 1 градуса, а максималните - между 3 и 8 градуса.\r\nВечерта, с понижението на температурите, дъждът в Североизточна България ще премине в сняг, но ще е в процес на спиране, а от запад ще започне разкъсване на облачността.\n                    \n                    \n                \r\nНад Черноморието ще е облачно на места с превалявания от дъжд или с ръмежи. \n\r\nЩе се появи умерен до силен северен вятър. Максималните температури ще са от 4-5 градуса в северните, до 9-10 градуса в южните райони. Температурата на морската вода е 9-10 градуса. \n\r\nВълнението на морето ще е 3 бала и вечерта ще се усили.\n\r\nВ планините ще е предимно облачно, на места с превалявания от сняг. Ще духа силен вятър от запад-северозапад и с него ще нахлува студен въздух. Температурите ще се понижават и към 14.00 часа на височина 1200 метра ще е около 0 градуса, на 2000 метра - около минус 4 градуса.\n\r\nАтмосферното налягане ще се повишава и ще надвиши средното за декември. \n\r\nВ четвъртък, 6 декември, вятърът постепенно ще отслабне, най-късно, към вечерта, в Източна България. Облачността ще се разкъса и ще намалее, а дневните температури слабо ще се понижат. \n\r\nВ петък, 7 декември, в западната половина от страната ще е почти тихо и в равнинната част отново ще има условия за мъгли и ниска облачност, на места - трайни и температурите там ще остават ниски, близки до 0 градуса. \n\r\nПовече слънце и затопляне ще има в източната половина от страната и в планините.", "date": "2018.12.04", "title": "До уикенда – мъгливо и облачно! Ще валят и дъждове, а и снегове"}
{"url": "https://www.dnes.bg/stranata/2018/12/04/koledniiat-duh-zavladia-varna-elhata-greiva-na-nikulden.395540", "text": "\n\r\nРаботници поставят активно коледната украса по центъра и в кварталите във Варна, видя \"Булфото\". \r\nКъщичките за коледно-новогодишния базар на площад \"Независимост\" вече са монтирани, като 12-те обекта ще бъдат отворени от 5 декември до 10 януари. \r\nКоледната елха в морския град ще грейне навръх Никулден - 6 декември. Безплатна ледена пързалка ще заработи за пета поредна година за гражданите и гостите на Варна. \r\nСъоръжението е монтирано на площада в близост до паметника на загиналите в Сръбско-българската война. \r\nПредвидени са патрули, които да съблюдават спазването на обществения ред. Специализиран персонал ще осигури обслужването на съоръжението, на разположение ще бъде и медицинско лице.", "date": "2018.12.04", "title": "Коледният дух завладя Варна, елхата грейва на Никулден"}
{"url": "https://www.dnes.bg/stranata/2018/12/04/nepylnoletni-romi-obrali-kyshtata-na-simeonov.395545", "text": "Бащината къща на бившия вицепремиер и лидер на НФСБ Валери Симеонов във врачанското село Бутан е била обрана от непълнолетни роми. \r\nТова станало в събота вечерта, когато двама нахлули в имота с чорапи на главите и задигнали бутилки с вино, буркани със зимнина, лозарска тел и няколко дребни вещи.\n\r\nВ необитаемия постоянно дом, за който се грижи човек от селото, по няколко дни в годината идва бащата на политика Симеон Балевски. \r\nИначе бившият военен и полковника от резерва живее постоянно в търговишкото с. Зарево, откъдето е родом съпругата му.\r\nСамият Валери Симеонов идва рядко в Бутан, най-често през юни, когато в селото се провежда няколкодневен фестивал на любителското творчество или за конните състезания на местния хиподрум. \r\n                    \n                    \n                Кметът на селото Иван Иванов сподели, че очаквал днес в Бутан да дойде Симеонов да огледа къщата си и да участва в началото на коледните тържества и запалването на елхата на площада.\r\nКъщата на Валери Симеонов е свързана със СОТ, има и камера, която записала обира. Броени часове след като в козлодуйската полиция прегледали записите , установили крадците, въпреки опита им за маскировка. Те се оказали двама непълнолетни роми от Бутан и са задържани за разпит в ареста на козлодуйското районно.", "date": "2018.12.04", "title": "Непълнолетни роми обрали къщата на Симеонов"}
{"url": "https://www.dnes.bg/sofia/2018/12/04/fandykova-za-krusev-toi-nosi-otgovornost-za-grafa.395563", "text": "Столичният кмет Йорданка Фандъкова ще приеме подадената оставка на зам.-кмета по транспорт Евгени Крусев.\r\nТой сам поиска да напусне поста, защото е призован от прокуратурата като обвиняем за ремонта на улица \"Граф Игнатиев\".\n\n\n\n\r\n\"Считам, че най-отговорната и мъжка позиция в случая е да си подам оставката, за да може разследващите да си свършат изцяло работата\", мотивира се Крусев.\r\nА от пресцентъра на Столичната община увериха, че местните власти ще продължат да съдействат за проверката на прокуратурата, която стартира в края на октомври след сигнал на инициативата \"Спаси София\". Държавното обвинение има съмнение за нередности при обществените поръчки.\r\n                    \n                    \n                От СО допълват, че преди месец до прокуратурата са  изпратени резултатите от проверката на дирекция \"Вътрешен одит\".\r\nПо заповед на кмета са били проверени всички обстоятелства, довели до изменението на проекта за релсовия път по ул. \"Граф Игнатиев\".\r\n\"Столична община оказва пълно съдействие на проверяващите органи, като всички документи и установени от вътрешната проверка факти са присъединени към проверката на прокуратурата. Като възложител на проекта  Крусев носи своята отговорност.\r\nРеконструкцията на ул. \"Граф Игнатиев\" е голям проект, при реализацията на който се изисква експертизата и компетентните решения на широк кръг експерти, в това число и проектантите. В този процес всеки един носи своята лична и професионална отговорност\", се казва в позиция на кмета Йорданка Фандъкова.", "date": "2018.12.04", "title": "Фандъкова за Крусев: Той носи отговорност за \"Графа\"!"}
{"url": "https://www.dnes.bg/zvezdi/2018/12/04/nina-dobrev-pomaga-na-decata-v-keniia.395561", "text": "\"Да бъдеш сандвич за жирафите..\" Това написа Нина Добрев в Instagram и публикува снимка, на която храни два жирафа. Звездата е в Кения от няколко дни, но не за почивка, а по повод благотворителна инициатива.  \r\nКато член на организацията \"Освободете децата\", актрисата с български корени е за пореден път в източноафриканската държава, за да помага на хората в нужда. Този път тя е участвала в изграждането на училище. \r\n \r\nВ градежа са участвали доброволци от различни страни. Сградата вече е готова и Нина може да продължи с ангажиментите си в киното.  \r\n \r\n„Организацията има програма, чрез която директно мога да отида в страната, на която дарявам и да им помогна, да видя процеса на развитие”, споделя Добрев в социалната мрежа. \r\n \r\nАктрисата споделя, че доброволчеството я направило друг човек. „Срещнах прекрасни деца, които ме научиха на ценни уроци ... Радвам се, че успях да помогна в изграждането на училище”, коментира още тя. \r\n \r\n", "date": "2018.12.04", "title": "Нина Добрев помага на децата в Кения "}
{"url": "https://www.dnes.bg/sofia/2018/12/04/na-grafa-perki-na-akuli-nadgrobni-plochi-shto-e-to.395546", "text": "\n\r\nРемонтът на ул. \"Граф Игнатиев\" за пореден път разбуни духовете и даде поводи за критики в социалните мрежи.\n\n\n\n\n\r\nТози път на прицел са поставените каменни ограничители между троаторите и трамвайните релси.\r\nВ участъка от площад \"Славейков\" до площад \"Гарибалди\" ограничителите са с триъгълна форма, а от \"Раковски\" по посока \"Попа\" са с формата на куб.\r\nМоментално след поставянето им каменните триъгълници породиха критични коментари в обществото. Хората се притесняват, че заради формата им те са опасни и могат да предизвикат инциденти.\r\n                    \n                    \n                Най-честото шеговито сравнение е, че това са перки на акули. Други пък ги виждат като надгробни плочи. Трети пък изобщо не знаят защо са поставени и се чудят какво е приложението им.\r\nПламен Пасков коментира във Facebook, че това е \"съвместно изобретение на архитекта и местната ортопедия\".\r\n\"...Аз го виждам като надгробни плочи. Като \"Тук почиват 2 милиона\", \"Тук почиват 6 милиона\"...\", пише в друг коментар.\r\nТрети пък залага, че има определена функция: Там, където са перките, при дъжд се образува воден канал - перките ще показват нивото на водата в сантиметри.", "date": "2018.12.04", "title": "На \"Графа\": Перки на акули, надгробни плочи... Що е то?"}
{"url": "https://www.dnes.bg/cars/2018/12/04/v-imeto-na-rusnaci-vgradiha-bankomat-v-kamaz.395518", "text": "Руското министерство на отбраната ще представи в четвъртък нов армейски банкомат на колела в автомобил \"КамАЗ\", който ще даде възможност на военнослужещите да теглят пари в полеви условия, съобщиха от военното ведомство.\r\n\"На 6 декември на полигона \"Алавино\" в Московска област ще се състои демонстрация на нов комплекс мобилен военно-полеви банкомат, който е монтиран на шасито на автомобил \"КамАЗ\".\r\nКомплексът е предназначен за използване във военно-полеви лагери, по време на учения и полеви мероприятия, на места, където няма банкова инфраструктура\", се казва в съобщението, цитирано от РИА Новости.\r\nОт руското министерство обясняват, че комплексът се състои от устройство за теглене на пари в брой /неговият екран е изведен извън корпуса на автомобила/, мобилен офис с касова зона, както и станция за спътникова връзка и радиостанция.\r\n                    \n                    \n                Бронята на \"КамАЗ\" осигурява съхраняването на пари в критични ситуации.\r\n", "date": "2018.12.04", "title": "В името на... руснаци вградиха банкомат в \"КамАЗ\""}
