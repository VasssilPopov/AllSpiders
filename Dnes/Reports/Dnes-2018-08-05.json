{"url": "https://www.dnes.bg/notifikacii/2018/08/05/berlin-s-nedostig-na-policai-vnasia-si-ot-chujbina.384197", "text": "Полицията в Берлин може да започне да набира служители от други държави от ЕС. Причината - недостиг на кадри.\r\nПотенциалните кандидати ще получават интензивно обучение по немски език. Набирането им обаче може да е трудна задача, пише .\r\nОсновният проблем е нуждата от по-добро заплащане.\r\nДруги стимули за привличане на кандидати биха могли да бъдат предоставяне на евтино жилищно настаняване или финансиране на изкарването от тях на шофьорска книжка.\r\nВ момента по улиците на Берлин има около 17 000 полицаи, а трябва да са 19 000.", "date": "2018.08.05", "title": "Берлин с недостиг на... полицаи. Внася си от чужбина!"}
{"url": "https://www.dnes.bg/notifikacii/2018/08/05/novata-rolia-na-stivyn-segal-predstavitel-na-rusiia-v-sasht.384195", "text": "Стивън Сегал бе назначен за специален представител на руското министерство на външните работи за хуманитарните връзки със САЩ, предаде ТАСС, като се позова на съобщение на дипломатическото ведомство.\n\r\nАмериканският актьор има руско гражданство.\r\n\"Стивън Сегал бе назначен за специален представител на министерството на външните работи на Русия по въпросите на руско-американските хуманитарни връзки. \n\r\nТой има за задача да съдейства за по-нататъшното развитие на руско-американските отношения в хуманитарната сфера, включително взаимодействието в областта на културата, изкуствата, обществения и младежкия обмен и т. н.\", се казва в съобщението.\n\r\nОт руското външно министерство уточниха, че актьорът ще заема обществено-политическа длъжност, за която няма да получава парично възнаграждение.\r\nТова е случай, при който \"народната дипломация се среща с традиционната дипломация. В международната практика може да се направи паралел с функциите на посланиците на добра воля на ООН\", казаха от руското външнополитическо ведомство.\n\r\nРоденият в САЩ Стивън Сегал получи руско гражданство през ноември 2016 г. Той често посещава Русия и нееднократно е изразявал симпатиите си към нея, отбелязва ТАСС.", "date": "2018.08.05", "title": "Новата роля на Стивън Сегал: Представител на Русия в САЩ"}
{"url": "https://www.dnes.bg/notifikacii/2018/08/05/strah-ot-represii-vyv-venecuela-sled-atakata-sreshtu-maduro.384196", "text": "Опозицията във Венецуела предупреди днес, че властите може да предприемат политически репресии, след като правителството на президента Николас Мадуро обвини своите противници, че са искали да го убият със зареден с експлозиви дрон, предаде Ройтерс.\n\r\nНа кадри, излъчени снощи по държавната телевизия, се чува приличащ на експлозия шум, който сякаш стряска изнасящия реч пред военни в Каракас Мадуро. Секунди по-късно се вижда как военни напускат редиците си и се разпръсват хаотично.\n\n\r\nОпозиционни дейци казаха, че правителството е използвало подобни инциденти в миналото като претекст за твърди действия срещу критици и е вкарвало в затвора някои от най-известните политически лидери, а на други е забранявало да заемат обществени длъжности.\r\n\"Предупреждаваме, че правителството се възползва от този инцидент да криминализира тези, които легитимно и демократично му се противопоставят и да задълбочи репресиите и систематичните посегателства срещу човешките права\", написа в Twitter опозиционното движение \"Широк фронт\".\n\r\nКритици от опозицията често отхвърлят подобни инциденти като изфабрикувани и целящи да отвлекат вниманието от хиперинфлацията и недостига на продукти, а Мадуро често преувеличава заплахите за сигурността с цел да добие политически облаги. \n\r\n/БТА/", "date": "2018.08.05", "title": "Страх от репресии във Венецуела след атаката срещу Мадуро"}
{"url": "https://www.dnes.bg/obshtestvo/2018/08/05/koi-dariava-na-otec-ivan-bednite-s-malki-zaplati-ne-i-bogatite.384153", "text": "Сираци, самотни майки с деца и бездомници. Близо 250 човека от цяла България намират спасението при йеромонах Йоан, по-известен като отец Иван от Нови хан. В приютите, които той създава, всеки ден прииждат нови хора с молба да получат подслон и храна, докато си стъпят на краката. \n\n\n\n\r\nДобрият духовник не връща никого, но има само едно условие към тях - да обичат Бог и всяка вечер - преди да легнат, да се помолят той да прости греховете на всички ни.\n\r\n\"Деди, ти се прибра! Чаках те, липсваше ми\" са първите думи, които 73-годишният отец чува на 28 юли по обяд, когато се прибира от монтанската болница, където прекара една седмица заради инфекциозно заболяване. Посреща го 18-годишният Иван, който, тичайки към духовника, го прегръща силно и няколко дни\r\nне се отделя от него.\r\n                    \r\n                    \r\n\"Това момче се роди при мен и ми порасна в ръцете - разказва отец Иван. - Ето го сега - моят Иванчо седи до мен. Докато си говорим с вас, той яде пържени филийки и ми се усмихва. Все ме пита как съм. Всеки път, като не се чувствам добре, страда и ми казва, че ще се оправя. Той живее в приюта в Якимово, но дойде до Нови хан, като разбра, че съм се прибрал. Ще остане тук няколко дни\", казва отец Иван пред \"\". \n\r\nВъпреки че за много краткo време отецът попада два пъти в болница той е сигурен, че още не е дошло неговото време да си отиде от този свят: \"Няма да умирам, много живот ме чака. Закъсах го за няколко дни. Чувствах се отпаднал и имах 40 градуса температура. Бях на системи и антибиотици.Получих и червен вятър на краката. Това е остро инфекциозно заболяване на кожата, причинено от бактерия. Докато бяхме на палатките край язовир \"Огоста\", ми причерня и явно съм припаднал, защото не помня какво се е случило после. Вече мога да кажа, че съм добре и съм при моите внучета\".\n\r\nСъздателят на приютите в Якимово и Нови хан казва, че основната причина да се държи на краката си все още, макар и с бастун, е любовта на всички деца, които са го чакали да се върне.\n\r\nСлязох от колата, а към мен тичат моите момичета и момчета и се натрупват всичките да ги прегръщам едно по едно - спомня си отецът.\n\r\nВъпреки че духовникът не мисли, че скоро ще дойде неговият край, казва, че е подготвил хора, на които да предаде щафетата за добрините, които прави. Един от тях е неговият син отец Григорий.\n\r\n\"Така съм направил всичко, че да има приемник\", споделя отецът. \n\r\n\"Моят син ще се грижи за приюта в Нови хан. Подготвил съм си и две момчета, които много работят, примерни са и ме слушат. Те ще наследят къщите в село Якимово. Имам им доверие на тях, защото са все около мен. Карат трактор, събират сено, вършат тежка физическа работа. Сами искат да работят толкова и винаги ме питат с какво още могат да ми помогнат. Уча ги, че трябва да са трудолюбиви\", допълва той.\n\r\nНай-голямата болка за отец Иван си остава това, че хората не искат да бъдат добри към околните. Той споделя, че богатите не искали да даряват нито на него, нито на други, които имат нужда.\n\r\n\"Мога да кажа, че наистина богатите, които разполагат с много пари, не даряват. Средната класа е тази, която е помагала на мен и децата ми. Опитвал съм се да говоря с бизнесмени, които развиват голям бизнес в страната ни и цялата държава ги познава. Удрям всеки път на камък. Дори не ме допускат близо до тях. Охраната ме спира на входа на скъпите им сгради, а ако успея да вляза, ще се намери някой на етажа да ми каже, че не ми е мястото тук. Питам ги къде е шефът им, за да се видя с него, те ми казват: Няма го днес, елате утре. Когато отида на другия ден, пак същото. Връщат ме и не ме приемат\", оплаква се отец Иван. \n\r\nПо думите на свещеника той вече не иска помощ от по-богатите хора, защото според него, ако един човек иска да дари, той ще го направи сам, без да се налага да бъде умоляван.\n\r\n\"Има олигарси с голям бизнес за милиони и милиарди, но колко е чист този бизнес и с какво наистина се занимават, те си знаят. Никой не пуска кокала. Нито политиците, нито други богаташи в България.Просто има хора, които обичат само да прибират, без да дават. Не ги интересува другият беден ли е, гладен ли е, ще си легне ли нахранен и изкъпан вечерта, или ще трябва да зъзне до някоя кофа. Такива могат да си затворят очите за подобни проблеми, други не могат\", казва свещеникът. \n\r\nОтец Иван разказва още, че държавата никога не му е помагала, но и той самият не е искал. Споделя, че при него са идвали хора от различни министерства, които са обещавали, че ще решат всички проблеми на приютите му. Когато обаче се стигнело до документите, му казвали, че ще отнеме много време, и нещата се усложнявали.\n\r\n\"Оправям се сам и търся приятели, които, когато имат възможност, ми даряват по някой лев\", казва още духовникът.\n\r\nТой е впечатлен от това как хора, които често работят на минимални работни заплати, идват при него и му казват, че искат да помогнат финансово.\n\r\nСподеля, че има огромно желание да се запознае с последната жена, която е направила и най-голямото дарение дотук през всички години. Сметките за ток на стойност 5 хил. лв. бяха платени преди броени дни, а по думите на свещеника дори не е ясно от кого, тъй като не е пожелал да се разкрива.", "date": "2018.08.05", "title": "Кой дарява на отец Иван? Бедните с малки заплати, не и богатите!"}
{"url": "https://www.dnes.bg/sofia/2018/08/05/liftyt-na-simeonovo-spria-za-blizo-chas.384172", "text": "Симеоновският лифт е преустановил работата си за около 40 минути поради техническа повреда, съобщи изпълнителният директор на \"Витоша ски\" АД Костадин Костадинов пред \"Фокус\". \n\r\n\"Блокирал е лагер, който не е позволил да се пусне дизел-агрегата за извозването на пътниците на лифта\", уточни той.\r\nПроблемът е бил отстранен максимално бързо и лифтът вече работи. \r\n\"Това е техника, там има хиляди детайли. Въпреки, че съоръженията се инспектират постоянно, не може всеки лагер да се проверява ежедневно, тъй като те са капсуловани. Нашата идея от години е да сменим съоръжението. Ние ги поддържаме изправни, но просто е хубаво да се сменят с нови\", каза още Костадинов.", "date": "2018.08.05", "title": "Лифтът на Симеоново спря за близо час"}
{"url": "https://www.dnes.bg/notifikacii/2018/08/05/jivakyt-v-lisabon-poludia-udari-temperaturen-rekord.384173", "text": "Температурен рекорд бе измерен в португалската столица Лисабон, в момент, когато страната и съседна Испания са обхванати от гореща вълна, предаде БТА като цитира Асошиейтед прес.\n\r\nПортугалската метеорологична служба съобщи, че вчера температурата в Лисабон е достигнала 44 градус а и по този начин е бил надминат предишния рекорд на града от 43 градуса, регистриран преди 37 години.\r\nНай-високата измерена вчера в Португалия температура е 46,8 градуса в Алвега, в централната част на страната.\r\nАбсолютният температурен рекорд в Португалия, 47,4 градуса, датира от 2003 г.\r\nГорещините и запрашеността на Иберийския полуостров се дължат на горещи въздушни маси от Африка.\r\nПрогнозите за днес са температурите да се понижат малко, но пак да останат екстремно високи.", "date": "2018.08.05", "title": "Живакът в Лисабон полудя, удари температурен рекорд!"}
{"url": "https://www.dnes.bg/science/2018/08/05/minus-za-pylnite-hora-bili-dva-pyti-po-dylgo-zarazni-ot-grip.384174", "text": "Пълните хора са почти два пъти по-дълго време заразни за останалите, когато боледуват от грип, установиха учени, цитирани от в. \"Дейли мейл\" и БТА. \n Специалисти от университета в Мичиган изследвали 1800 души по време на 3 грипни сезона. Оказало се, че пълните пациенти, страдащи от грип А, разнасяли заразата 42 процента по-дълго време, в сравнение със заболелите с нормално тегло. Това навежда на извода, че хората със затлъстяване трябва да бъдат приоритетна цел на грипната превенция, включваща антигрипни ваксини.\n\r\nДосега беше известно, че пълните хора са изложени на по-висок риск от здравни усложнения, след прекарано грипно заболяване. Тук специалистите имат предвид пневмонията, следвана от летален изход. Но досега никой не подозираше, че тези хора могат да бъдат заразни за значително по-дълъг период от останалите. Това се дължи на факта, че затлъстяването отслабва имунната система на организма, който не може да се пребори със заразата и вирусът на грипа се задържа за по-дълго време.", "date": "2018.08.05", "title": "Минус за пълните хора, били два пъти по-дълго заразни от грип"}
{"url": "https://www.dnes.bg/notifikacii/2018/08/05/osem-narkodilyri-v-aresta-v-slynchev-briag-samo-za-dva-dni.384175", "text": "Осем мъже са задържани за притежаване и разпространение на наркотични вещества при полицейска операция в курортния комплекс \"Слънчев бряг\" на 3 и 4 август, съобщи МВР.\n\r\nС повдигнати обвинения и мерки за неотклонение до 72 часа са двама 49-годишни, от София и Несебър. Криминално проявеният и осъждан столичанин е бил задържан край ресторант в курорта, след като при проверка у него бил открит найлонов плик с около 15 грама метамфетамин. От квартирата му полицаи са иззели и плик с амфетамин. От жителя на Несебър, който е криминално проявен, служители на реда иззели 41 пликчета с кокаин, шест - с канабис, пет - с хашиш и 337 таблетки екстази. Събраните срещу двамата мъже данни за притежаване и разпространение на наркотични вещества са докладвани на Окръжна прокуратура - Бургас.\r\nБързи производства са започнати срещу петима мъже, трима от тях чужди граждани, на които са били наложени 24-часови полицейски мерки за задържане.\n\r\nОт чужденците, проверени край хотел в Слънчев бряг, полицаи са иззели 11 свивки с марихуана и три розови хапчета, вероятно екстази, чийто точен състав е в процес на изясняване. Общо 400 грама канабис, разпределени в три найлонови топки, както и саморъчно свита цигара били открити при претърсване в апартамент в курорта, обитаван от 29-годишен старозагорец, криминално проявен и осъждан.\n\r\nРусенец на 38 години е бил проверен в района на автогарата. От него полицията е иззела три плика с канабис и два - с метамфетамин.\n\r\nВ ранните часове на 4 август е бил арестуват в Несебър 15-годишен младеж от Стара Загора, след като при проверка у него били открити наркотични вещества. Работата по този случай продължава.\n\r\nДен по-късно, служители на РУ - Приморско също засекли тийнейджър с наркотици. Около 1.30 часа на 5 август, в двора на училище в града бил проверен 18-годишен местен младеж, от когото са били иззети плик с около 12 грама марихуана, а от дома му - още 4 грама от същия наркотик. \n\r\nЗадържан е с полицейска мярка за срок до 24 часа, по случая е образувано бързо производство.", "date": "2018.08.05", "title": "Осем наркодилъри в ареста в Слънчев бряг само за два дни "}
{"url": "https://www.dnes.bg/world/2018/08/05/poredna-jertva-pochina-jena-postradala-pri-pojarite-v-gyrciia.384176", "text": "Починала е 55-годишна жена, която бе лекувана в болница в Атина от изгаряния, получени при горските пожари край гръцката столица миналата седмица, съобщава вестник \"Катимерини\". Така броят на жертвите от пожарите в курортното градче Мати и съседното Рафина нарасна на 92 души.\r\nДеветима пострадали от пожарите се намират в интензивни отделения в болници. Едно дете е лекувано в болница \"Света София\" и е в стабилно състояние.\n\n\r\nПротивопожарната служба съобщи, че броят на загиналите включва две неидентифицирани жертви, които не са потърсени от роднини. Остава неясно защо техните тела не са идентифицирани, отбелязва \"Катимерини\".\r\nПо-голямата част от жертвите на пожарите са изгорели, а известен брой хора са се удавили в морето, докато са бягали от пламъците.\r\n/БТА/\r\n ", "date": "2018.08.05", "title": "Поредна жертва: Почина жена, пострадала при пожарите в Гърция"}
{"url": "https://www.dnes.bg/politika/2018/08/05/ninova-nastoia-benchev-aut-ot-obshtinskiia-syvet-nezabavno.384177", "text": "Димитър Желязков е заловен в Истанбул в компанията на общински съветник от БСП и бивш депутат на ДПС. Логично се очаква реакция от нас, въпреки че Бенчев не е член на партията. Това написа във Facebook Корнелия Нинова - председател на БСП, по повод задържането на общинският съветник от Бургас Бенчо Бенчев. \n\r\n\"Поисках информация кога, кой, как и защо е предложил този човек в наша листа преди години. И заваляха съвети: не се намесвай, не взимай отношение, прехвърли отговорността на местната структура, трай си и не понасяй негативи заради решение на предишното ръководство на партията, пише Нинова.\n\n\n\n\n\r\nТя настоява, че е отхвърлила тези препоръки и настоява: Бенчев незабавно трябва да освободи всички постове и да напусне общинския съвет на гр. Бургас.\r\n                    \r\n                    \r\nПо думите ѝ този случай е образът на икономическо-политическа криминална спойка на интереси и пари. \n\r\n\"Той е ярък пример за модела на прехода. И не е единствен в страната. И не само, че няма да послушам съветите - да си мълча и да се сниша, а много категорично ще заявя: няма наши, няма ваши. На този модел трябва да се сложи край\", подчертава още Корнелия Нинова.", "date": "2018.08.05", "title": "Нинова настоя: Бенчев – аут от общинския съвет. Незабавно!"}
{"url": "https://www.dnes.bg/notifikacii/2018/08/05/4-stypki-za-svaliane-na-kilogrami-po-vreme-na-pochivka.384083", "text": "Ваканцията е едно от най-любимите ни неща. Имаме възможност да пътуваме, да опознаваме нови места, да си починем. Освен на релакс и забавления, понякога се отдаваме и на обилно хапване. В края на ваканцията установяваме, че сме с няколко килограма отгоре. Вижте 4 лесни стъпки, които ще ви помогнат да свалите килограми по време на лятната почивка.\r\n\r\nЛетните почивки почти винаги включват голямо разнообразие от ястия, примамливи десерти. Ако искате да намалите с няколко сантиметра талията и да запазите добрата си форма преди почивката, заложете на морските дарове и рибата.\r\nСъщо така може да добавите към менюто си по-чисти меса, да ги хапвате със свежа салата. Десертите заменете с пресни плодове. Едни от най-добрите за отслабване са диня, ананас и грейпфрут.\r\r\nЗаменете безалкохолните напитки, алкохола и соковете от кутии с фрешове и кокосова вода. Те ще ви хидратират, а ако пиете от тях 20 минути преди хранене, ще ви помогнат и да приемете по-малко калории. Обърнете внимание и на подправките. Експериментирайте с тях. Зеленчуковите сокове може да овкусите с черен пипер, а плодовите с канела. Тези две подправки подобряват метаболизма.\r\n", "date": "2018.08.05", "title": "4 стъпки за сваляне на килограми по време на почивка "}
{"url": "https://www.dnes.bg/stranata/2018/08/05/bez-goli-na-piasyka-burgas-si-ostana-bez-nudistki-plaj.384178", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБургас няма да има плаж за нудисти. Местните управници отхвърлиха предложението на общинския съветник Живко Табаков за обособяването на специална зона за любителите на голото плажуване. Внесената от него докладна беше провокирана от гражданската инициатива \"Не на голите на плажа\" и събраните подписи.\n\r\nНели Тончева е инициатор на подписката, с която се искаше забрана на голите тела на градския плаж. За месец са събрани над 1600 подписа и тя вече е входирана в местния парламент, съобщава .\n\n\n\r\nОт гражданската инициатива настояват да се промени общинската наредба за обществения ред и да се глобяват летовниците без бански. Подписката е била подкрепена и от много чужденци. \r\n                    \r\n                    \r\nСлед като Бургас скочи срещу голите на плажа, общинският съветник Живко Табаков предложи в морския град да се обособи първият нудистки плаж в страната, в една от неохраняемите ивици до града. \n\r\nИдеята бе посрещната с одобрение от жителите на Бургас. Предложението обаче беше отхвърлено от местния парламент, въпреки че много негови колеги си спомниха 80-те години, когато в Бургас е имало \"Евин\" и \"Адамов\" плаж.", "date": "2018.08.05", "title": "Без голи на пясъка: Бургас си остана без нудистки плаж "}
{"url": "https://www.dnes.bg/notifikacii/2018/08/05/6-8-po-rihter-raztyrsi-indoneziiski-ostrov.384181", "text": "Земетресение с магнитуд 6,8 по скалата на Рихтер е регистрирано в района на остров Ломбок, Индонезия, съобщи Европейския средиземноморски сеизмологичен център. \r\nТрусът е бил регистриран в късния следобед - 18:46 местно време. Бил е с дълбочина от 10 км. \r\nПреди седмица трус край туристическата дестинация уби 17 души. \r\nИздадено е предупреждение за опасност от цунами.", "date": "2018.08.05", "title": "6,8 по Рихтер разтърси индонезийски остров"}
{"url": "https://www.dnes.bg/snimka-na-denia/2018/08/05/avgust-doide-a-s-nego-i-liatoto-chakat-ni-slynce-i-toplo-vreme.384180", "text": "През нощта ще бъде ясно и почти тихо, а утре отново слънчево, в следобедните часове с временни увеличения на облачността. Максималните температури ще са между 30 и 35 градуса, в София - около 30 градуса.\n\r\nНад Черноморието също ще бъде слънчево. Ще духа бриз. Максималните температури ще са 29-31 градуса. Температурата на морската вода ще е 26-27 градуса. Вълнението на морето ще бъде един - два бала.\n\r\nНад планините ще бъде слънчево, след обяд - с временни увеличения на облачността, но валеж е малко вероятен. Ще духа слаб вятър, предимно от североизток. Максималната температура на височина 1200 метра ще е около 24 градуса, а на 2000 метра - около 16 градуса.\n\r\nВъв вторник и сряда ще е слънчево, около и след обяд - с временни увеличения на облачността. \r\nПрез първия ден на отделни места в североизточните и в централните планински райони ще превали и прегърми, през втория - краткотрайни валежи с гръмотевици са възможни и в останалата част от страната, на повече места в източните и планинските райони.", "date": "2018.08.05", "title": "Август дойде, а с него и лятото – чакат ни слънце и топло време"}
{"url": "https://www.dnes.bg/notifikacii/2018/08/05/24-zaginaha-v-alpite-za-den-pri-aviokatastrofi.384182", "text": "Двадесет и четирима души са загинали при две катастрофи на малки самолети вчера в Швейцария, предадоха световните агенции, като се позоваха на властите.\r\nПървият летателен апарат паднал в събота сутринта в горист район в централния кантон Нидвалден и бил унищожен напълно при избухналия пожар. Загинали са всички четирима души на борда - мъж, жена и двете им малки деца, пише БТА.\r\nВтори малък самолет паднал вчера следобед в планински район в източния кантон Граубюнден.\r\nЗагинали са всички 20 души на борда, съобщи днес полицията на пресконференция.\r\nТуристическият самолет е бил витлов \"Юнкерс\", произведен в Германия през 1939 г. Екипажът не е подавал сигнал за бедствие.\r\nКатастрофата е станала на надморска височина от 2540 метра.\r\nПричините за двете злополуки за момента не са установени.\r\n ", "date": "2018.08.05", "title": "24 загинаха в Алпите за ден при авиокатастрофи"}
{"url": "https://www.dnes.bg/politika/2018/08/05/gushteryt-da-si-otkysne-opashkata-cvetanov-v-otgovor-na-ninova.384184", "text": "Да се надяваме, че вече е дошъл моментът за така нужното прочистване на червените редици, написа лидерът на ПГ на ГЕРБ Цветан Цветанов във Facebook в отговор на червената шефка Корнелия Нинова.\n\r\n\"Днес всички видяхме каква беше позицията на председателя на БСП Корнелия Нинова за задържания заедно с Митьо \"Очите\" зам.-председател на Общински съвет - Бургас Бенчо Бенчев. Бенчев обаче е избран с листата на БСП и точно БСП издига кандидатурата му за зам.-председател на местния парламент\", пише Цветанов.\n\n\r\n\"Освен това е интересно защо подобна позиция на лидера на БСП Корнелия Нинова лиспваше, когато българската прокуратура официално повдигна обвинение на депутата от БСП Манол Генов, беше свален имунитетът му и започна разследване срещу него за купуване на гласове. Не видяхме подобни решителни мерки от Нинова и когато братът на русенския народен представител от БСП Георги Стоилов - Илия, беше арестуван за участие в престъпна група за изнудване. Защо когато бившият председател на Народното събрание Валери Жаблянов нарече Народния съд \"необходимо правосъдие\" отново \"чухме\" оглушителното мълчание на Корнелия Нинова?\", пита от социалната мрежа зам.-председателят на ГЕРБ.\r\n                    \r\n                    \r\nТой настоява, че Нинова не е реагирала и когато депутатът Таско Ерменков \"си позволи да се заиграе със страховете на почти двумилионна София, казвайки на гражданите й, че пият отровна вода и когато същият Ерменков нарече идиоти държавите от ЕС и САЩ в коментар на изборните резултати в Крим\". \n\r\n\"Въпросите към нея обаче тежат със същата сила, когато Нинова прилага двойни стандарти. Да се надяваме обаче, че вече е дошъл моментът за така нужното прочистване на червените редици, защото когато претендираш за алтернатива или за нова \"Визия за България\", е нужно да имаш \"очи\", за да я видиш. Остава и да си пожелаем с началото на новия политически сезон гущерът окончателно и наистина да откъсне опашката си!\", завършва Цветанов.\r\n ", "date": "2018.08.05", "title": "Гущерът да си откъсне опашката... Цветанов в отговор на Нинова"}
{"url": "https://www.dnes.bg/temida/2018/08/05/obshtinariat-aver-na-mitio-ochite-ne-bil-chlen-na-stoletnicata.384166", "text": "След като стана ясно, че в Истанбул заедно с несребърния наркобос Димитър Желязков – Митьо Очите е бил арестуван и общинския съветник и от БСП в Бургас Бенчо Бенчев, от левицата се разграничиха от него.\n\n\n\r\n\"Той не е член на БСП и е избран за общински съветник през 2015 г. от гражданската квота\", съобщиха от пресцентъра на  партията.\n\r\nИзпълнителното бюро на БСП се разграничава от него и иска той незабавно да напусне Общинския съвет в Бургас.\n\r\nБенчев беше задържан при акцията в Истанбул заедно с Митьо Очите. \n\r\nКъм момента не е ясно в какво качество Бенчев е придружавал несебърския бос в Турция. \r\n                    \r\n                    \r\nОбщинският съветник от гражданската квота на социалистите, който извън политиката е крупен зърнопроизводител и предприемач, стана медийно известен в началото на годината около прокурорските проверки на собствениците на луксозни коли и скъпи имоти. Притежава три луксозни лимузини. \n\r\nТой е сред съдружниците в охранителната фирма \"Аркус-Сигурност”, за която Димитър Желязков е казвал в интервюта, че е само неин консултант.\r\nСред арестуваните в турската столицата е и бившият депутат от ДПС и екскмет на Руен Несрин Узун.", "date": "2018.08.05", "title": "Общинарят авер на Митьо Очите не бил член на Столетницата"}
{"url": "https://www.dnes.bg/stranata/2018/08/05/trima-dushi-zaginaha-krai-burgas-udariha-se-v-kamion.384185", "text": "Трима души са загинали при катастрофа между лек и товарен автомобил на пътя Бургас - Каблешково преди разклона за село Лъка, съобщи \"Фокус\".\r\nИ тримата са пътували в автомобил \"Ауди\" А6 с хасковска регистрация. \r\nПътували са от Бургас в посока Каблешково, като непосредствено преди разклона за село Лъка, колата навлязла в насрещното движение и се ударила челно в товарен автомобил. \r\nИнцидентът се е случил около 14:30 часа.", "date": "2018.08.05", "title": "Трима души загинаха край Бургас, удариха се в камион"}
{"url": "https://www.dnes.bg/akoshtete-vqrvaite/2018/08/05/spored-zodiiata-kym-kakvo-se-pristrastiavate.384055", "text": "Понякога ни е трудно да видим ясно нашите собствени недостатъци. А става ли въпрос за зависимости наистина ние самите трудно можем да осъзнаем, че минаваме границата в определена посока.\n\r\nАстрологията може да ни помогне да научим много повече за себе си, включително и за това към какво бихме могли да развием пристрастяващо поведение. Ето и повече по темата:\n\r\n\n\r\nВашата личност е енергична и емоционална, вие силно обичате и силно мразите. Именно затова хората от този знак определено имат тенденция към поведение на зависимост, така че имайте го предвид. Не се отдавайте твърде доброволно и страстно на нещо, ако то има потенциал да бъде нездравословно.\r\n                    \r\n                    \r\n\n\r\nВие обичате фините и хубавите неща в живота и като цяло гледате да си угаждате. Телецът е земен знак, а земните знаци лесно се привързват. Именно затова има риск да се „закачите“ лесно за определено нещо, особено ако то ви доставя удоволствие. С йога или медитация можете да осуетите развитието на зависимост.\r\nВижте още за зодиите в ", "date": "2018.08.05", "title": "Според зодията: Към какво се пристрастявате?"}
{"url": "https://www.dnes.bg/mish-mash/2018/08/05/turciia-v-evroviziia-samo-ako-niama-bradati-primadoni.384186", "text": "Генералният директор на обществената турска телевизия ТРТ посочи \"някой, като брадатия австриец, който носи пола\", като една от основните причини за продължаващия бойкот от страна на Анкара на конкурса \"Евровизия\", явно визирайки Кончита Вурст, която спечели международния конкурс през 2014 г., съобщава вестник \"Хюриет дейли нюз\", цитиран от БТА.\r\n\"Ние не обмисляме да се върнем в \"Евровизия\". Имаме си причини, като например системата за гласуване. Като обществена телевизия, ние не можем да излъчваме на живо в 9 часа вечерта, когато децата са все още будни, някой, като брадатия австриец, който носи пола, не вярва в половете и казва, че е както мъж, така и жена\", обясни генералният директор на ТРТ Ибрахим Ерен по време на дискусия в университета \"Ибн Халдун\" в Истанбул.\r\nТурция не участва в \"Евровизия\" от 2012 г. в знак на протест срещу промените в системата за гласуване, отбелязва \"Хюриет дейли нюз\".\r\n ", "date": "2018.08.05", "title": "Турция в \"Евровизия\"? Само ако няма брадати примадони!"}
{"url": "https://www.dnes.bg/politika/2018/08/05/palatkite-na-horata-s-uvrejdaniia-pred-ns-premahnati.384187", "text": "Премахнаха палатковия лагер на хората с увреждания в София. Така до сградата на Народното събрание остава само този на протестиращите майки, съобщи .\r\nПреди по-малко от две седмици национално представителните организации разположиха палатката си с искане за справедлива реформа в полза на всички лица със специални потребности.\n\n\n\r\nЕдна от причините за вдигане на лагера е, че днес изтича срокът, до който палатката може да остане в градинката до парламента.\r\nНе е изключено обаче съоръжението отново да бъде вдигнато, защото противоречията между двата лагера продължават.\r\n ", "date": "2018.08.05", "title": "Палатките на хората с увреждания пред НС – премахнати"}
{"url": "https://www.dnes.bg/notifikacii/2018/08/05/goreshtoto-evropeisko-liato-ide-li-krai-na-jegite.384189", "text": "След интензивната гореща вълна, простираща се от няколко дни над Европа, днес на континента се наблюдава леко понижение на температурите, въпреки че живакът продължава да показва около 45 градуса в Португалия, съобщиха световните агенции.\n\r\nТемпературите в Португалия започнаха да се понижават от почти рекордните нива, но в южната част на страната бушува горски пожар, с който се борят 800 пожарникари и 12 летателни машини.\n\n\n\r\nГорещата вълна донесе суша и пожари в Европа от Гърция, където през юли загинаха 91 души, до Швеция. В части от Португалия температурите се покачиха до близо 47 градуса по Целзий в четвъртък и вчера, малко под рекорда в страната от 47,3 градуса и този в Европа от 48 градуса, регистриран в Атина през 1977 г., пише БТА.\r\nПожарът, който избухна в петък в планинската верига Моншики, продължава днес да напредва по два фронта. При друг горски пожар на около 200 км от Лисабон пострадаха шестима души, двама от които са в тежко състояние.\n\r\nОгнеборци от Португалия и Испания работиха днес заедно по овладяването на пожар по границата между двете страни.\n\r\nПламъци погълнаха дървета и храсти близо до Бадахос, в югозападната част на Испания. Пожарът бе стабилизиран тази сутрин, но още не е под контрол, съобщиха в Twitter испанските служби за извънредни ситуации.\n\r\nНай-гореща в Испания днес е южна област Естремадура с температури до 42 градуса, при близо 44 градуса, измерени в Кордоба вчера.\n\r\nГорещините във Франция се очаква да продължат до четвъртък, като пикът им ще бъде във вторник. Четири ядрени реактора временно са преустановили работа заради жегата. Френската министърка на здравеопазването Анес Бюзен каза, че само 4 процента от случаите в спешните болнични отделения се отнасят до хора, пострадали от горещините. \n\r\n\"Мисля, че нашето общество започва да се адаптира към горещата вълна\", коментира Бюзен.", "date": "2018.08.05", "title": "Горещото европейско лято: Иде ли край на жегите?"}
{"url": "https://www.dnes.bg/notifikacii/2018/08/05/prokuraturata-vleze-v-doma-na-benchev-izze-oryjiia-pari-v-broi.384188", "text": "\n\r\nОбщинският съветник на БСП в Бургас Бенчо Бенчев се разследва за пране на пари и участие в бандата за рекет, палежи и побоища на Димитър Желязков-Митьо Очите, съобщи зам.-главният прокурор Иван Гешев.\n\r\nПо рано днес разследващи са претърсили дома и офиси на фирми на Бенчев и там са намерили документи от  т.н. черно счетоводство. Имало и бележки, в които пишело колко пари да се платят на Очите.\n\r\n\"Бяха претърени общо 30 адреса на фирми, свързани неофициално с Димитър Желязков\", каза още Гешев. Засега не са открити данни, че бившият депутат от ДПС Несрин Узун е част от бандата на несебърския бос, но зам.-главният прокурор не изключи възможността и Узун да бъде обвинен.\r\nГешев каза, че седмината българи, предадени снощи от Турция на МВР, начело с Бенчев и Узун, са били върнати бързо по административен ред, защото турските власти ги преценили като опасни за националната им сигурност. Причината - на практика те укривали издирвания от Интерпол Митьо Очите. \r\n\"Очите няма нищо на свое име, нищо, че живее в палат в село Кошарица, който се води на офшорка\", каза .\n\r\nСпециализираната апелативна прокуратура днес извърши обиск в дома на задържания зам.-председател на Общинския съвет в Бургас Бенчо Бенчев. \n\r\nВ момента той е с наложено полицейско задържане до 24 часа. \n\r\nНа 2 август 19 души, считани за близки до несебърския бос Димитър Желязков, бяха арестувани при операция насочена срещу рекета и наркоразпространението. \n\r\nПетима от тях остават за постоянно под стража, реши вчера спецсъдът. Според държавното обвинение групата се е ползвала с голямо влияние в страната.\r\n \r\n", "date": "2018.08.05", "title": "Прокуратурата влезе в дома на Бенчев, иззе оръжия, пари в брой... "}
{"url": "https://www.dnes.bg/temida/2018/08/05/prokuraturata-ochite-ne-e-strahliv-shte-se-iavi-pred-syda.384190", "text": "Димитър Желязков не е страхлив и не мисля, че има проблеми да се яви пред българското правосъдие. Това каза по време на брифинг заместник-главният прокурор Иван Гешев.\n\r\nТой поясни, че в петък е подписал молба за международно издирване на Димитър Желязков, пише \"Фокус\".\n\n\n\n\r\n\"Процедурата за екстрадиция е задвижена, оттук нататък предстоят само определени формалности, които са свързани с комплектоване на документи, което мисля, че ще стане в максимално кратки срокове“, коментира Гешев.\n\r\nНа въпрос дали Желязков ще предпочете да се върне или да остане в Турция и да има дело за екстрадиране, той отговори: „Нямам такава информация, мога само да предположа. Не мисля, че г-н Желязков ще държи да има дело за екстрадиция в Турция. \r\n                    \r\n                    \r\nЕдно мога да кажа – независимо какво мислим за този човек, той не е страхлив и няма репутационни проблеми да се яви пред българското правосъдие за разлика от някои други хора, които се намират в съседни на България държави. Даже това е негов репутационен плюс за разлика от други хора. \n\r\nГешев обясни още, че според него Желязков ще се яви пред съда, защото бизнесът му налага да бъде в България.Прокурорът обясни още, че Димитър Желязков е преминал от Гърция в Турция с автомобил, регистриран на фирма на общинския съветник Денчо Денчев. \n\r\n\"Днес продължават действията по досъдебното производство. Бяха претърсени може би над 30 различни адреса, включително и офиси на фирми, които са свързани с ръководителя на организираната престъпна група – Димитър Желязков, който към момента се намира в турския арест. Всичките фирми естествено неофициално са свързани с него - и за нас, а и за гражданите не е тайна, че са на различни поставени лица. Бяха извършени претърсвания и по домашни адреси и на лица, които в края на вчерашния ден бяха предадени на МВР от турските власти“, обясни Гешев.\n\r\nТой поясни, че турските власти са преценили, че тези лица представляват проблем за тяхната национална сигурност, тъй като пребивават едновременно с лице, което се издирва от Интерпол за участие в организирана престъпна група. \n\r\n\"Това, което е установено към момента, е, че лидерът на тази група на 3 август в 19.09 ч. е минал от Гърция в Турция. Тоест, няколко часа след издаването на европейската заповед за арест той преминава границата на ГКПП \"Ипсала\" и влиза в Турция с лек автомобил, който е на фирма, чийто управител и собственик е общински съветник от Бургас – Бенчо Бенчев. Задържан е в малките часове на деня в събота в стая, като всички стаи, в които са задържани лицата, са регистрирани на общинския съветник плюс още едно лице. Желязков не е бил регистриран в тези стаи, което е съвсем умишлено“, коментира Гешев.\n\r\nНа въпрос дали може да бъде повдигнато обвинение за укривателство, той отговори: \"В началото на утрешния ден прокурорите от Специализираната прокуратура ще анализират проведените разпити и ще преценят дали има доказателства за отделно досъдебно производство за т.нар. лично укривателство. В случай, че се констатират такива обстоятелства, в рамките на следващия ден отделеното досъдебно производство ще бъде изпратено на компетентната прокуратура\".\n\r\nЗаместник-главният прокурор отбеляза, че операцията е планирана от около месец, досъдебното производство, свързано с престъпната дейност на Димитър Желязков, е от 2016 г. По думите му това е една от най-големите операции в България за последните 20 години.", "date": "2018.08.05", "title": "Прокуратурата: Очите не е страхлив, ще се яви пред съда!"}
{"url": "https://www.dnes.bg/mish-mash/2018/08/05/v-sredata-na-liatoto-rimliani-se-sdobiha-s-plaj-krai-tibyr.384192", "text": "\n\r\nПоловината от лятото отмина, но жителите и гостите на Рим най-после разполагат с обещания плаж по брега на река Тибър, предаде Асошиейтед прес.\r\nИзкуственото съоръжение бе официално открито вчера, но заради гръмотевични бури и някои довършителни работи хората трябваше да чакат до днес, за да могат да се пекат, къпят или играят плажен волейбол в близост до моста \"Маркони\", пише БТА.\r\nКметът на италианската столица Вирджиния Раджи бе обещала още преди няколко месеца край Тибър да бъде направен пясъчен плаж. Достъпът е безплатен и плажът ще остане до октомври.\r\nКритици казват, че мястото е толкова отдалечено от центъра на Рим, че хората може да предпочетат да попътуват още малко до Остия на морето. Река Тибър е прекалено мръсна за плуване и във водите й често се виждат плъхове, отбелязва АП.", "date": "2018.08.05", "title": "В средата на лятото римляни се сдобиха с плаж край Тибър"}
{"url": "https://www.dnes.bg/notifikacii/2018/08/05/sasht-nameseni-v-napadenieto-sreshtu-maduro-otrichat.384191", "text": "Високопоставен представител на Белия дом отрече Съединените щати да стоят зад вчерашната експлозия на дрон, станала по време на реч пред военни на венецуелския президент Николас Мадуро, предаде Ройтерс.\n\r\n\"Мога да кажа недвусмислено, че САЩ и тяхното правителство по никакъв начин не са замесени в това\", каза съветникът на президента Доналд Тръмп по националната сигурност Джон Болтън в интервю за телевизионното предаване \"FOX news sunday\".\n\n\r\nБолтън изказа предположение, че самото правителство на Мадуро може да стои зад експлозията, пише БТА.\n\r\n\"Ако правителството на Венецуела има солидна информация, която иска да ни представи и която може да е нарушение на наказателния кодекс на САЩ, ще я разгледаме сериозно\", добави той.\r\nМадуро често обвинява Съединените щати, които наложиха санкции срещу представители на неговото правителство, в заговор и планове да го свалят от власт.\n\r\nСлабо известна групировка, наречена \"Национално движение на войниците в тениски\", пое отговорност за вчерашната атака. Мадуро остана невредим при експлозията.", "date": "2018.08.05", "title": "САЩ намесени в нападението срещу Мадуро? Отричат!"}
{"url": "https://www.dnes.bg/usa/2018/08/05/noemvri-mesec-sasht-vyzobnoviava-sankciite-sreshtu-iran.384193", "text": "Администрацията на президента Доналд Тръмп е готова в понеделник да възобнови първата партида от санкции върху Иран, след като през май САЩ се оттеглиха от ядреното споразумение с Техеран, пише американското издание The Hill.\n\r\nПо-значителният транш от санкции, включително тези върху продажбата на петрол, няма да влязат сила чак до ноември.\n\n\n\r\nНо този ход отправя сериозно послание, казвайки на бизнесите, европейските съюзници и Иран, че президентът Тръмп е сериозен в намерението си да държи САЩ извън това, което той нарече \"най-лошата сделка, договаряна някога\".\n\r\nВместо да възобнови санкциите незабавно още през май, администрацията на Тръмп даде на компаниите, правещи бизнес с Иран, два \"преходни\" периода.\r\n                    \r\n                    \r\nОт май насам представители на администрация оставиха вратата отворена за противниците на санкциите, но работеха за да убедят бизнесите да прекратят отношенията си с Иран и предупредиха, че няма да се поколебаят да санкционират дори тези бизнеси от страни-съюзнички.\n\r\nНай-значителният преходен период е 180-дневен, който приключва на 4 ноември. Санкциите, които се очаква да се възобновят на тази дата, са насочени към енергийния и банков сектор на Иран.\n\r\nВ понеделник свършва другият, по-кратък преходен период от 90 дена, след който САЩ могат да санкционират транзакции с щатски долари, търговия в злато и ценни метали, преки или косвени продажби на графит, сурови или полуготови метали, както и автомобилния сектор на Иран.\n\r\nВ допълнение, лицензите за износ на търговски самолети към Иран, както и приложимите към тях части и услуги, ще бъдат анулирани.\n\r\nГоляма част от санкциите от първата партида са \"сравнително непретенциозни неща\", заяви Ричард Нефю, бивш главен заместник-координатор за санкционната политика в държавния департамент при управлението на бившия президент Барак Обама.\r\n\"По отношение на практичното въздействие, те ще бъдат повече символични, отколкото нещо друго\", добави Люк Кофи, директор на център \"Алисон\" за международна политика към консервативната \"Heritage Foundation\".\n\r\nНефю подчерта санкциите върху автомобилите като едни от най-значителните в пакета, тъй като Иран е имал амбиции автомобилният износ да се превърне в по-голяма част от икономиката му.\n\r\nВъпреки че санкциите за понеделник не са предназначени да бъдат \"осакатяващ удар върху иранската икономика\", те все пак изпращат послание, смята Нефю.\n\r\nСанкциите се възобновяват, след като Доналд Тръмп първо заплаши, а в последствие изрази готовност за среща с иранския президент Хасан Роухани, и докато Пентагонът наблюдава иранските военни учения в Персийския залив.", "date": "2018.08.05", "title": "Ноември месец: САЩ възобновява санкциите срещу Иран?"}
{"url": "https://www.dnes.bg/cars/2018/08/05/hitra-izmama-turchin-prodade-edna-i-syshta-kola-i-izbiaga-s-10-mln.384183", "text": "Турската полиция арестува мошеник, който се изхитрил да продава едини същ автомобил десетки пъти и в крайна сметка изкарал близо 10 млн. долара. При това до момента са известни само част от жертвите на предприемчивия крадец, съобщаа Hurriyet Dailly News.\n\r\nМошеникът е действал в южната провинция Хатай, където работил като учител. Той публикувал обява, че с помощта на автомобилен дилър е получил достъп до разпродажба на конфискувани от правителството автомобили и е закупил част от тях с отстъпка от 5000 долара. След това мъжът пуснат колите за продажба на атрактивни цени.\n\r\nЕдна от жертвите била до такава степен привлечена от автомобилите, че превела милион турски лири (около 200 000 долара), за да купи 23 коли. След получаването на парите учителят изчезнал и бил заловен едва 10 месеца по-късно. Тогава започнала да се разплита и цялата история.\r\n                    \r\n                    \r\nСлед публикуване на снимка на мошеника, в полицията се обадили много хора, които били излъгани по същия начин. \n\r\nМъжът събрал 50 млн. лири (9,8 млн. долара) и се скрил. Вероятно сумата е още по-голяма, тъй като според органите на реда част от излъганите все още не са се обадили. Мошеникът е в ареста, като го очаква затвор и конфискация на имуществото.\n\r\n", "date": "2018.08.05", "title": "Хитра измама: Турчин продаде една и съща кола... И избяга с $10 млн."}
{"url": "https://www.dnes.bg/zvezdi/2018/08/05/pishtni-modeli-skochiha-sreshtu-snimkite-s-fotoshop.384056", "text": "Технологиите в наши дни са толкова развити, че гледайки профила на някого във Фейсбук, е трудно да кажем дали неговите снимки са истински или по-скоро резултат от няколкочасова работа на „Photoshop“. Освен това перфектните тела са по вестници, списания, интернет, телевизия, билбордове, реклами...\n\r\nИлюзията, която създават много известни личности с публикациите си в социалните мрежи, кара все повече хора да прибавят различни филтри към снимките или да ползват програми за редактиране, с които бързо и лесно да премахнат несъвършенствата. Това правят и две пищни дами – Даяна Сирокай и Кали Торпе, които искат да се развиват като модели. Те уговарят известния фотограф Каризза да ги направи по-слаби, но когато виждат крайния резултат, си променят мнението.\r\n                    \r\n                    \r\n\"Трябва да кажа, че ние изглеждаме невероятно\", пише Даяна под свой пост в Инстаграм, според която снимките с фотошоп са хубави, но те променят изцяло женствеността. Тя и нейната приятелка не могат да повярват как фотографът е свалил излишните им килограми и ги е направил слаби и стегнати.\r\n\"Ние живеем в едно фалшиво общество и е време да се върнем към реалността\", казва от своя страна Кали.\n\r\nСлед като двете дами с наднормено тегло не харесват \"пипнатите\" с програма снимки, си правят по една фотосесия, на която не се свенят да носят по-прилепнали дрехи, дори слагат бански, които не са подходящи за фигурата им. След като публикуват всичко в Instagram, получават хиляди положителни коментари за това, че са дръзнали да покажат това, което са.\n\r\nВ момента Даяна и Кали са плюс сайз модели, които рекламират известни марки бельо, дрехи и козметика. Още техни снимки може да видите в галерията на \r\n ", "date": "2018.08.05", "title": "Пищни модели скочиха срещу снимките с фотошоп "}
{"url": "https://www.dnes.bg/obshtestvo/2018/08/05/ne-raboteshtiiat-socializym-fintovete-na-nrb-i-horata.384194", "text": "\"Ежедневието и битът на редовите обитатели на НРБ са строго контролирани и направлявани в рамките на наложения от комунистическия режим перфиден политически проект\", твърди професор Иван Еленков от Софийския университет в новата си книга \"Орбити на социалистическото всекидневие\", пише . Лишен от средства за производство и самостоятелна стопанска инициатива, отделният гражданин на НРБ няма как да запази своето лично пространство от агресията на натрапената му идеология. Той е принуден да се живее по правилата на стадото (\"колектива\"), предвождано от пастира – комунистическата номенклатура.\n\n\r\n                    \r\n                    \r\nВ началото ОФ и други организации, създадени от комунистите, диктуват цялото всекидневие – от разпределението храните (които, впрочем, насилствено се изземат от селяните), та чак до настаняването в апартаменти, конфискувани от \"враговете на народа\". Това настаняване се извършва с решения на специално създадените за целта жилищни съдилища. Те съдействат за изпълнението на партийните повели за увеличаване на \"пролетариата\" в големите градове като средство за потушаване на \"нездравите\" политически настроения на \"буржоазните\" граждани.\n\r\nПрез 1950-те години еуфорията на управляващите от завземането на частната собственост и унищожаването на предприемачеството постепенно отстъпва място пред новопоявилите се проблеми. Оказва се, че конфискациите и новата \"планова\" икономика в крайна сметка блокират стопанския живот в страната. Номенклатурата и подопечната ѝ \"работническа класа\" бързо започват да разграбват така наречената \"общонародна\" собственост,\n\r\n\"В продукцията на пропагандната машина на режима започва все по-често да се говори за \"безстопанственост\",  \"нехайно отношение\" и \"постоянни посегателства\" върху социалистическата собственост. Това е феномен с изключително разрушително въздействие както върху \"плановата\" икономика, така и върху създаваното от \"нови\" хора \"справедливо\" общество\", казва известният културолог. Според него, за режима е особено неприятно, че посегателствата върху \"общонародното, които разлагат \"новия\" морал\", не могат да бъдат прекратени дори от въведеното по сталински образец свирепо и безпощадно правосъдие. Всъщност, репресивният апарат е зает главно с това да преследва безчетните и повсеместни кражби на материали, горива, инструменти и готова продукция, кръшкането отработа и други традиционни за НРБ дребни провинения.\n\r\nЕто защо, пак по съветски образец, през 1960-те години са създадени 9000 така наречени \"другарски\" съдилища, които подхващат борбата срещу срещу дребните кражби и разхищенията,  срещу дефектната продукция, срещу надписването и други всекидневни посегателства върху \"общонародната\" собственост. Тези съдилища санкционират и проявите на \"битово разложение\", изневерите, съседските конфликти и тунеядството, но основното им предназначение е да насаждат комунистическо отношение към труда. Огромната част от работата им е насочена срещу неявяването и закъсненията на работното място и  срещу немарливостта при изпълнението на трудовите задължения.\r\n\"Обект на другарските съдилища са недисциплинираните индивиди по предприятия, заводи, ТКЗС-та, организации. Също така във висшите и полувисши училища, по факултети и курсове – отделно за преподаватели и студенти. Тези съдилища са публично място за прилагане на репресивни техники, типични за тоталитарната държава: широка публичност и показен характер; колективно засрамване и опозоряване, всеобщо следене и доносничество\" , пише изследователката Анастасия Пашова. И допълва, че по време на заседанията от обвиняемите е било искано да се самобичуват по каноните на комунистическата \"критика и самокритика\". \r\nКражбите и разхищенията не само че не намаляват, но и бележат истински бум по времето на така наречения \"развит социализъм\" на Живков, доказва Еленков с многобройни факти в своето изследване за всекидневието в НРБ.\n\r\nИ добавя, че въпреки оскъдните резултати, \"другарските\" осъждания продължават. Надеждата е, че с тяхна помощ все пак може да се ограничат огромните загуби, които тружениците в НРБ непрекъснато нанасят на икономиката. Защото всекидневните нарушения и дребни престъпления много трудно могат да се докажат и санкционират по обичайния съдебен ред.\n\r\n\"Другарските\" съдилища изпълняват и ролята на буфер в комунистическата утопия,че освободеният от игото на капитала пролетариат ще прояви неудържима работоспособност, ще извърши истински трудови подвизи и ще изпитва майчински инстинкт при съхраняването и умножаването на \"общонародната\" собственост, посочва Еленков. \"На практика се получава точно обратното. Насажданата идеология е безсилна да регулира, още по-малко пък да възпре безстопанствеността, разхищенията, нехайството, откровената мърлящина и липсата на елементарна трудова дисциплина\", заключава ученият.\r\n", "date": "2018.08.05", "title": "(Не)работещият социализъм: Финтовете на НРБ и хората"}
{"url": "https://www.dnes.bg/science/2018/08/05/robot-zamesti-servitiorite-v-restorant-v-shanhai.384171", "text": "Малък робот се придвижва до маса, повдига капак от плексиглас, поднасяйки кулинарен специалитет с раци, и казва \"Добър апетит\". \n Автомати са заменили сервитьорите във футуристичен ресторант в Шанхай, предаде Франс прес. \n\r\nПо този начин китайският гигант в онлайн търговията Алибаба се стреми да модернизира услугите в страна, където изкуственият интелект и роботиката все повече се интегрират в търговията.\n\r\nПосредством ресторантите си Robot He и роботите си с размери на микровълнова печка, които доставят храна на клиенти, Алибаба възнамерява да увеличи ефикасността на услугите, допълва БТА.\n\r\nСервитьорите в ресторантите работят на смени, докато роботи могат да бъдат използвани непрестанно, припомниха от компанията. \r\n                    \r\n                    \r\nРесторанти Robot He отвориха врати във веригата полуавтоматизирани супермаркети Hema, която е собственост на Алибаба.\n\r\nВ близко бъдеще подобни ресторанти ще има във всичките 57 супермаркета Hema в 13 китайски града.\n\r\nСпоред експерти, концепцията е по-скоро с роля на технологична витрина на компанията, отколкото на нов бизнес модел. Но тези ресторанти показват също прибягването до нови технологии в страна, която е решила да стане лидер в областта на изкуствения интелект.\n\r\n ", "date": "2018.08.05", "title": "Робот замести сервитьорите в ресторант в Шанхай"}
{"url": "https://www.dnes.bg/business/2018/08/05/jivot-za-pticite-specheli-nominaciia-na-ek.384167", "text": "ЧЕЗ Разпределение България получи номинация в годишното издание за 2018 г. на Европейските бизнес награди с проект за защита на птиците. Европейската комисия ще отличи проекти на компании, допринесли значително за устойчивото развитие. \n\r\n\"Живот за птиците“ се състезава в категория \"Бизнес и биоразнообразие“. \n\r\nВ рамките на проекта ЧЕЗ Разпределение, със съдействието на Българско дружество за защита на птиците, ще създаде механизми за опазване на живота на птиците и осигуряване на възможности за безопасно гнездене след определяне на рисковите райони. \n\r\nКомпанията ще инсталира 4000 предпазни и 3600 маркиращи съоръжения на рискови стълбове и ще монтира 900 платформи за повдигане на щъркелови гнезда. Ще бъде създаден и прототип за безопасен за птиците стълб.\r\n                    \r\n                    \r\nСъхранението на биологичното разнообразие е в основата на идеята за проекта, който печели висока оценка на европейско ниво и получава финансиране в размер на 1,83 млн. евро по програма LIFE на Европейския съюз, която предоставя средства за проекти за опазване на околната среда и природата. ЧЕЗ Разпределение съфинансира проекта с 820 хил. евро. \n\r\nПобедителите в конкурса ще бъдат обявени на церемония, организирана от Европейската Комисия и Австрийското министерство за устойчиво развитие, която ще се състои във Виена на 14 ноември 2018 г. Повече подробности за проекта \"Опазване на застрашени видове птици чрез обезопасяване на опасни за тях въздушни електропроводи в защитени зони от Натура 2000 в Западна България”, (LIFE16/NAT/BG/000612) могат да бъдат намерени на стартиралия нов сайт на ЧЕЗ Разпределение, посветен на защитата на птиците - www.lifebirds.eu.\n\r\n\r\n ", "date": "2018.08.05", "title": "\"Живот за птиците\" спечели номинация на ЕК"}
{"url": "https://www.dnes.bg/temida/2018/08/05/turciia-ni-vyrna-7-arestuvani-s-mitio-ochite-chakame-i-nego.384147", "text": "Седемте български граждани, задържани при специализирана полицейска операция в Истанбул, бяха предадени късно снощи по административна процедура от турските власти на представители на Министерството на вътрешните работи на България на ГКПП \"Капитан Андреево\", съобщи пресцентърът на МВР. \n\n\n\n Наложени са им полицейски мерки за неотклонение за срок до 24 часа.\n\r\nВ ход е и процедурата за връщането и на несебърския бос Димитър Желязков – Митьо Очите, който беше обявен за международно издирване с червена бюлетина от Интерпол и беше арестуван в столицата на Турция. \n\r\nЖелязков беше задържан в истанбулски хотел, а по-рано през седмицата 19 сочени за негови приближени бяха заловени в Бургаско в хода на операция срещу организирана престъпна група за рекет и наркоразпространение. \r\n                    \r\n                    \r\nОказа се, че Очите е бил придружаван в Истанбул от шефа на групата на БСП в бургаския общински съвет Бенчо Бенчев.\n\r\nОбщинският съветник от гражданската квота на социалистите, който извън политиката е крупен зърнопроизводител и предприемач, стана медийно известен в началото на годината около прокурорските проверки на собствениците на луксозни коли и скъпи имоти. Притежава три луксозни лимузини. \n\r\nТой е сред съдружниците в охранителната фирма \"Аркус-Сигурност\", за която Димитър Желязков е казвал в интервюта, че е само неин консултант.\n\r\nПрокуратурата и антимафиотите знаели, че Желязков е напуснал страната този понеделник, като това е станало законно – той не е бил подсъдим или обвиняем. \n\r\nА спецсъдът остави снощи за постоянно в ареста и петимата задържани при спецакцията в Бургас, на които повдигна обвинения.", "date": "2018.08.05", "title": "Турция ни върна 7 арестувани с Митьо Очите, чакаме и него"}
{"url": "https://www.dnes.bg/top-novini/2018/08/05/bylgari-izvadiha-18-mln-leva-za-5-ot-iathite-na-djeims-bond.384146", "text": "5 от любимите яхти на Джеймс Бонд са продадени миналата година на българи за общо 17.5 млн. лева. Малко от тях могат да бъдат засечени по родното Черноморие, защото собствениците им предпочитат да летят с тях по вълните на Средиземноморието заради по-добрите климатични условия и прекрасната инфраструктура, изградена за луксозните морски лимузини.\n\r\nТова каза за \"Труд\" новият представител за България Никола Костов на известната в цял свят марка Sunseeker, след като британската компания обяви, че се завръща на нашия пазар. Произвежданите от нея яхти в Пуул, Дорсет, са участвали в четири последователни филма за Джеймс Бонд.\r\nСред феновете на марката са Кими Райконен, Луис Хамилтън, Никол Кидман, както и Еди Джордан, който освен известен състезател по моторни спортове и телевизионен водещ е и един от най-големите фенове на яхтинга със закупените до момента свои 7 лодки Sunseeker.\r\n\"Конкретно нашите яхти могат да бъдат купени само от хора с възможности, но все повече хора от т.нар средна класа си купуват лодки. Повечето от тях първо си наемат, но с течение на времето се запалват необратимо и преминават към покупка. Голяма част от тях ги отдават под наем, когато не плават с тях. България все още е далеч от страните с традиции в яхтинга, но има тенденция хората да го припознават като най-добрия начин за почивка\", посочи Никола Костов. \n\r\nСкоро започва сезонът на яхтените изложения. Първото е в Кан от 11 до 16 септември, а следващото в Монако от 26 до 29 септември за супер луксозни, мега лодки с над 30 м дължина.\r\nБританската компания е с главен офис в Лондон и 41 представителства в над 20 държави в Европа и Северна Африка. Приходите й за миналата година достигат над 200 милиона паунда.", "date": "2018.08.05", "title": "Българи извадиха 18 млн. лева за 5 от ятхите на Джеймс Бонд "}
{"url": "https://www.dnes.bg/snimka-na-denia/2018/08/05/nedelia-idealno-za-more-i-planina-do-34-c.384148", "text": "В неделя ще е слънчево, с временни увеличения на облачността, но валежи са малко вероятни. \r\nЩе духа слаб до умерен вятър от изток-североизток. \r\nМаксималните температури ще са между 29°C и 34°, София – около 29°, прогнозират синоптиците от НИМХ - БАН. \r\nПо Черноморието ще е предимно слънчево. \r\nЩе духа слаб до умерен североизточен вятър. Максималните температури ще са 29°-31°. \r\nТемпературата на морската вода е 26°-28°. Вълнението на морето ще бъде 2-3 бала.\r\nВ планините ще е предимно слънчево. \r\nВ следобедните часове ще има временни увеличения на облачността, но валежи са малко вероятни. \r\nЩе духа до умерен вятър от изток-североизток. \r\nМаксималната температура на височина 1200 метра ще е около 23°, на 2000 метра – около 16°.\r\n ", "date": "2018.08.05", "title": "Неделя – идеално за море и планина, до 34°C"}
{"url": "https://www.dnes.bg/notifikacii/2018/08/05/atentat-sreshtu-prezidenta-na-venecuela-toi-vini-kolumbiia.384149", "text": "Венецуелското правителство съобщи, че  е бил извършен опит за убийство на президента Николас Мадуро с натоварени с взрив безпилотни летателни апарати. \n\r\nЕксплозиите по време на военен парад в Каракас бяха опит на САЩ и съюзниците им в региона да отстранят венецуелския президент Николас Мадуро, заяви боливийският му колега Ево Моралес, цитиран от ТАСС.\n\r\n\"Категорично осъждаме новия акт на агресия и страхливото нападение срещу братския президент Николас Мадуро и венецуелския народ. След провалилите се опити да го свалят по демократичен, военен и икономически път, империята (САЩ - бел. ТАСС) и нейните лакеи посегнаха на живота му\", заяви Моралес в Туитър. Според него това показва отчаянието на империята, претърпяла поражение от храбрия народ на Венецуела.\r\nСамият Мадуро обвини САЩ и Колумбия за покушението срещу него, заявявайки, че е бил нападнат с безпилотни летателни апарати, натоварени с експлозиви, отбелязва Ройтерс. Той добави, че е оцелял благодарение на Бог, народа и въоръжените сили на Венецуела и изрази увереност, че ще живее още много години.\n\r\n\"Няколко от планиралите покушението срещу мен живеят в САЩ\", се казва в изявление на Мадуро, цитирано в Туитър от венецуелската социалистическа партия. Президентът обвини за атаката и своя колумбийски колега Хуан Мануел Сантос, отбелязва ТАСС. \n\r\nПървоначално самият Мадуро помислил, че става дума за експлозия на фойерверки, разкри венецуелският държавен глава в обръщение към нацията. След втората експлозия обаче се задействали мерките за сигурност и охраната го извела.\n\r\n\"Президентът на Куба Мигел Диас-Канел и първият секретар на Централния комитет на кубинската комунистическа партия Раул Кастро категорично осъждат опита за покушение срещу президента Николас Мадуро\", съобщи кубинското външно министерство в Туитър, добавяйки, че двамата кубински лидери \"изразяват пълна солидарност и безгранична подкрепа за президента Мадуро, правителството и гражданско-военния съюз на боливарския народ\".\n\r\nВисокопоставен източник в колумбийското президентство определи като неоснователни обвиненията на венецуелския президент Николас Мадуро, че колумбийският му колега Хуан Мануел Сантос е замесен в атентат срещу него, предадоха Франс прес и ДПА.\n\r\n\"Това е неоснователно. Президентът е концентриран върху кръщенето на внучката си Селесте, а не върху свалянето на чужди правителства\", заяви източникът, пожелал анонимност. Той не съобщи дали президентът Сантос планира да отговори лично на обвиненията, допълва БТА.", "date": "2018.08.05", "title": "Атентат срещу президента на Венецуела, той вини Колумбия "}
{"url": "https://www.dnes.bg/eu/2018/08/05/na-policaite-v-berlin-plashtali-malko-tyrsiat-se-chujdenci.384150", "text": "Полицията в Берлин заяви, че може да започне да набира служители и от чужбина, в частност от други държави от ЕС. Причината е недостиг на кандидати, предаде БТА като се позова на ДПА.\r\nПотенциалните кандидати от други държави от ЕС ще получават интензивно обучение по немски език, заяви ръководителката на полицията в Берлин Барбара Словик.\r\nТя каза, че набирането на достатъчно подходящи кандидати може да е трудна задача, както и че кариерата в полицията трябва да бъде направена по-привлекателна.\r\n\"Основният проблем е нуждата от по-добро заплащане\", заяви Словик. \r\nДруги стимули за привличане на кандидати според нея биха могли да бъдат предоставяне на евтино жилищно настаняване или финансиране на изкарването от тях на шофьорска книжка.\r\nСловик добави, че иска отново да вижда по улиците на Берлин 19 000 служители. По думите й сега те са около 17 000.\r\n ", "date": "2018.08.05", "title": "На полицаите в Берлин плащали малко, търсят се чужденци "}
{"url": "https://www.dnes.bg/usa/2018/08/05/kaliforniia-v-plamyci-zaradi-edna-spukana-guma.384151", "text": "Спукана автомобилна гума е станала причина за започването на горските пожари, опустошили обширни райони на Калифорния през последните две седмици, предаде БНР като цитира Си Ен Ен. \n\r\nНа 23 юли на шосе край град Рединг ремарке на камион спуква гума, а от стърженето на джантата по асфалта се появяват искри, от които пламва огън, посочва телевизията.\n\r\nПожарът, наречен впоследствие \"Кар\", си проправя път покрай автомагистрала номер 299, като изпепелява суха ниска растителност и обхваща заселени райони. \n\r\nДосега загиналите са шестима цивилни и двама пожарникари, унищожени са около 542 кв. км, припомня Си Ен Ен.  \r\n                    \r\n                    \r\nСпоред експерти от противопожарните служби преодоляването на последиците на \"Кар\" ще струва на щата милиарди долари през следващото десетилетие. \n\r\nГубернаторът на Калифорния Джери Браун призова снощи президента на САЩ Доналд Тръмп да помогне за борбата с горските пожари, опустошаващи щата.\n\r\nГубернаторът от Демократическата партия изрази увереност, че републиканският президент, който има противоречия с него по въпросите на имиграцията и замърсяването, ще изпрати помощ, както миналата година.\n\r\n\"Трагедиите сближават хората\", подчерта Браун, отбелязвайки, че Тръмп вече е оказвал помощ на щата, в който горят 17 големи горски пожара.\n\r\nГубернаторът добави, че появяващите се рано за сезона пожари са новото нормално състояние на нещата и калифорнийците трябва да се научат да се справят с него.\n\r\nДва от големите пожари, наречени заедно \"Комплекса Мендосино\", обхващат площ от 82 675 хектара - 71 на сто от площта на Лос Анджелис, отбелязва Ройтерс. Те се намират на 145 км от Сан Франциско и заедно се смятат за шестия по големина горски пожар в историята на Калифорния. Унищожени са над 100 постройки и принудиха над 20 000 души да напуснат домовете си.\n\r\n16 американски щата, Австралия и Нова Зеландия също изпратиха помощ на Калифорния за борба с пожарите, отнели живота на осем души.", "date": "2018.08.05", "title": "Калифорния в пламъци заради една спукана... гума "}
{"url": "https://www.dnes.bg/akoshtete-vqrvaite/2018/08/05/koi-hrani-obrazuvat-gazove-i-poduvane-na-korema.384081", "text": "Здравословното хранене трябва да включва достатъчно количество пресни плодове и зеленчуци. Те ни осигуряват важни хранителни елементи, които са ни необходими за редица физиологични процеси, които се случват в тялото ни.\r\nВъпреки това, някои от най-любимите ни храни, за които знаем, че са полезни, могат да предизвикат нежелано подуване на корема и газове. Кои са, вижте в следващите редове.\r\n\r\nСладка, сочна и освежаваща през летните дни. Динята е един от любимите ни плодове, който може да предизвика подуване и газове. Тя е с високо съдържание на фруктоза, която често не се абсорбира напълно от нашата храносмилателна система, което води до образуването на газове. Учените смятат, че 1 на всеки трима души страда от фруктозна малабсорбция. Също така динята съдържа и голямо количество фибри, които предизвикват подуване и разстройство.\r\r\n                    \r\n                    \r\nОбичате ли да хапвате пресни чесън, лук, шалот, праз? Вкусните и ароматни подправки са с високо съдържание на фруктани – вид фибри, съставени предимно от фруктозни молекули. Ние нямаме ензими, които да разграждат фруктоните, така че не можем и напълно да ги усвоим. Това води до проблеми с червата, като газове и подуване.\r\n", "date": "2018.08.05", "title": "Кои храни образуват газове и подуване на корема?"}
{"url": "https://www.dnes.bg/stranata/2018/08/05/slab-trus-v-pirin-2-2-po-skalata-na-rihter.384154", "text": "Нов слаб трус е регистриран на територията на Национален парк \"Пирин“. Това сочи справка на сайта на сайта на Националния институт по геофизика, геодезия и география към БАН. \r\nЗеметресението е с магнитуд 2,2 по скалата на Рихтер и с дълбочина 15,5 км. \r\nТрусът е регистриран в 5.31 часа.\r\nВ събота бяха регистрирани два слаби труса в \"Пирин“.\r\nЕдното земетресение бе с магнитуд 2.3 по скалата на Рихтер и е станало в 12.27 ч. А другото е с магнитуд 2.1 и е регистрирано в 13.02 ч. И двете са на дълбочина около 16 км.\r\nВторото е с епицентъра на по-силното земетресение, което стана на 2 август и беше с магнитуд 4.\r\n ", "date": "2018.08.05", "title": "Слаб трус в Пирин, 2,2 по скалата на Рихтер"}
{"url": "https://www.dnes.bg/usa/2018/08/05/trymp-izbran-bez-manipulacii-bez-izmami.384155", "text": "Не са установени данни за измама при провеждането на изборите в САЩ през 2016 г, докладва специална комисия, назначена от администрацията на президента Доналд Тръмп, за да разследва евентуални манипулации на вота.\n\n\r\nКомисията за проверка на честността на изборите, назначена от администрацията на президента Доналд Тръмп, не откри доказателства в подкрепа на твърденията за измами при упражняването на вота на избирателите, се казва в публикувания доклад, съобщи БНР.\n\r\nВ писмо до вицепрезидента Майк Пенс и държавния секретар на Канзас Крис Кобач, които са начело на комисията, демократът Матю Дънлъп твърди, че докладът е предубеден и въпреки специалната задача на комисията да разследва измами, това не се е случило. Разделът, в който е трябвало да са публикувани доказателствата за манипулациите, е празен.\r\n                    \r\n                    \r\nПрезидентът Доналд Тръмп назначи комисията за разследване на президентските избори през 2016 г., след като бяха разпространени твърдения, че между 3 и 5 милиона бюлетини са били подадени незаконно.\n\r\nМиналият месец администрацията изпълни съдебна заповед да предаде на Дънлъп документи от проведеното разследване. Според изнесените данни специалният орган е провел само две заседания и от тях не са публикувани доклади.\n\r\nКонстатациите на Дънлъп получаха незабавно опровержение от Кобач. Заключението на комисията стана известно едва сега, след като тя беше разпусната.", "date": "2018.08.05", "title": "Тръмп избран без манипулации, без измами..."}
{"url": "https://www.dnes.bg/sofia/2018/08/05/vijte-kyde-niama-da-ima-voda-v-sofiia-na-6-avgust-ponedelnik.384156", "text": "\"Софийска вода” временно ще прекъсне водоснабдяването в някои части на столицата на 6 август. .\n\r\nВъв връзка с изграждане на сградно водопроводно отклонение на ул. \"Голаш\" жк. \"Гео Милев\" , се налага спиране на водоподаването от 10:00 до 16:30 часа на клиентите на \"Софийска вода”, живеещи в района на: ул. \"Голаш\". При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Голаш\" ъгъла с ул. \"Кочани\".\n\r\nВъв връзка с изпълнение на инвестиционен проект за реконструкция на уличен водопровод на ул. \"Нешо Бончев\" кв. \"Орландовци\" , се налага спиране на водоподаването от 9:00 до 21:00 часа на клиентите на \"Софийска вода”, живеещи в района на: ул. \"Нешо Бончев\" от ул. \"Лястовица\" до ул. \"Планинско цвете\"; ул. \"Петър Борисов Величков\" от ул. \"Нешо Бончев\" до ул. \"Гено Киров\"; ул. \"Кирил Пърличев\" от ул. \"Нешо Бончев\" до ул. \"Мелодия\"; ул.\" Копринарска\" от ул. \"Нешо Бончев\" до ул. \"Гено Киров\"; ул. \"Гено Киров\" от ул. \"Кирил Пърличев\" до ул. \"Съзнание\"; ул. \"Разлог\". При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Първа Българска армия\" ъгъла с ул. \"Нешо Бончев\". След възстановяване на водоснабдяването е възможно временно повишаване мътността на водата.\r\n                    \r\n                    \r\nВъв връзка с изпълнение на инвестиционен проект за реконструкция на уличен водопровод на ул. \"Даскал Стоян Попандреев\" кв. \"Бояна\", се налага спиране на водоподаването от 9:00 до 21:00 часа на клиентите на \"Софийска вода”, живеещи в района на: ул. \"Ралевица\" от ул. \"Кумата\" до ул. \"Даскал Стоян Попандреев\"; ул. \"Даскал Стоян Попандреев\" от ул. \"Кумата\" до ул. \"Бояна парк\". При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Ралевица\" ъгъла с ул. \"Даскал Стоян Попандреев \". След възстановяване на водоснабдяването е възможно временно повишаване мътността на водата. След реализацията на тези инвестиционни проекти клиентите на \"Софийска вода” живеещи в района ще почувстват значително подобреното качество на предоставяните услуги.\n\r\nВъв връзка с подмяна на пожарен хидрант на ул. \"Саранци\" кв. \"Васил Левски\", се налага спиране на водоподаването от 09:00 до 19:00 часа на клиентите на \"Софийска вода”, живеещи в района на: ул. \"Саранци\" от ул. \"Летоструй\" до ул. \"Източна тангента\". При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Саранци\" ъгъла с ул. \"Летоструй\".\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.", "date": "2018.08.05", "title": "Вижте къде няма да има вода в София на 6 август, понеделник"}
{"url": "https://www.dnes.bg/sofia/2018/08/05/remontna-sofiia-kyde-promeniat-dvijenieto.384157", "text": "Нова организация на движението в различни части на София е в сила за днес (неделя) и понеделник - 5 и 6 август.\n\r\nВъв връзка с реконструкцията на трамваен релсов път по бул. \"България\" от 00.00 часа до 12.00 часа на 05.08.2018 г. се забранява влизането на пътни превозни средства, както следва:\n\r\n- през кръстовище бул. \"България\" - бул. \"акад. Иван Гешов\" - бул. \"Петко Тодоров\", в направление от бул. \"акад. Иван Гешов\" към бул. \"Петко Тодоров\" и от бул. \"Петко Тодоров\" към бул. \"акад. Иван Гешов\";\n\r\n- по крайна лява пътна лента от пътното платно на бул. \"акад. Иван Гешов\", в участък от 70 м преди бул. \"България\", в посока бул. \"Петко Тодоров\".\r\n                    \r\n                    \r\n- От 00.00 часа на 06.08.2018 г. до 24.00 часа на 16.08.2018 г. се забранява влизането на пътни превозни средства, както следва:\n\r\n- по крайна лява пътна лента от пътното платно на бул. \"България\", в участък от 290 м преди бул. \"Петко Тодоров\" и в участък от 290 м след бул. \"Петко Тодоров\", в посока бул. \"Черни връх\".\n\r\n- по крайна лява пътна лента от пътното платно на бул. \"България\", в участък от 290 м преди бул. \"акад. Иван Гешов\" и в участък от 290 м след бул. \"акад. Иван Гешов\", в посока бул. \"Гоце Делчев\".\n\r\nОт 00.00 часа до 12.00 часа на 5 август градският транспорт ще се движи по променен маршрут.\n\r\nТролейбусите, обслужващи линия №8, ще се движат до ВМА;\n\r\nАвтобусите от линия № 64 в посока Център по хигиена ще се движат по следния маршрут: от Зоопарка до кръстовище бул. \"България\"/бул. \"Гоце Делчев\", наляво по бул. \"Гоце Делчев\", надясно по ул. \"Дойран\", ул. \"Кюстендил\", ул. \"Отечество\", ул. \"Григор Начевич\" и наляво по бул. \"Акад. Ив. Ев. Гешов\" до маршрута до Център по хигиена.\n\r\nВ обратна посока маршрутът не се променя.\n\r\nАвтобусните от линия № 76 в посока ж.к. Гоце Делчев ще се движат по следния маршрут: от ж.к. Младост 4 по маршрута до кръстовище бул. \"Евлоги и Христо Георгиеви\"/бул. \"Черни връх\", наляво по бул. \"Черни връх\", надясно по бул. \"Арсеналски\", ул. \"Бяла черква\" и наляво по бул. \"Петко Ю. Тодоров\" до маршрута до ж.к. Гоце Делчев.\n\r\nВ обратна посока маршрутът не се променя.\n\r\nАвтобусите, обслужващи линия № 83 в посока Илиянци ще се движат от Зоопарка по маршрута до кръстовище бул. \"България\"/бул. \"Гоце Делчев\", направо по бул. \"Гоце Делчев\", надясно по ул. \"Дойран\", ул. \"Кюстендил\", ул. \"Отечество\", ул. \"Григор Начевич\" и наляво по бул. \"Акад. Ив. Ев. Гешов\" до маршрута до Илиянци.\n\r\nВ обратна посока маршрутът не се променя.\n\r\nАвтобусите от линия № 102:\n\r\n- в посока ж.к. Овча купел: от Студентски град по маршрута до кръстовище бул. \"Свети Наум\"/бул. \"Арсеналски\", надясно по бул. \"Черни връх\", наляво по бул. \"България\" и надясно по бул. \"Акад. Ив. Ев. Гешов\" по маршрута до ж.к. Овча купел;\n\r\n- в посока Студентски град: от ж.к. Овча купел по маршрута до кръстовище бул. \"Акад. Ив. Ев. Гешов\"/ул. \"Св. Георги Софийски\", наляво по ул. \"Св. Георги Софийски\", по временната пътна връзка, надясно по бул. \"Пенчо Славейков\", бул. \"България\", надясно по бул. \"Черни връх\" и наляво по бул. \"Свети Наум\" по маршрута.\n\r\n- Автобусите от линия № 604 в посока гара Искър: от УМБАЛСМ \"Пирогов\" - локалното платно на бул. \"Ген. Тотлебен\", надясно по ул. \"Константин Иречек\", наляво по ул. \"Св. Георги Софийски\", по временната пътна връзка, надясно по бул. \"Пенчо Славейков\" и по бул. \"България\" по маршрута до гара Искър.\n\r\nВ обратна посока маршрутът не се променя.\n\r\nАвтобусите, обслужващи нощна автобусна линия 4 ще се движат по променен маршрут само в посока ж.к. Гоце Делчев: от бул. \"Пенчо П. Славейков\" надясно по бул. \"България\" и по маршрута.\n\r\nОт 00.00 часа на 6 август до 24.00 часа на 16 август се променя маршрутът на трамвайна линия 7 и автобусна линия 304.\n\r\nТрамвайна линия № 7 – в посока ж.к. \"Борово\" ще се движи от кръстовището на бул. \"България\" и бул. \"Витоша\", направо по бул. \"Витоша\", по трасето на трамвайни линии №№ 1 и 6 до ж.к. \"Иван Вазов\" – двупосочно.\n\r\nЗаместващата автобусна линия № 7 ТМ ще се движи от Национален исторически музей по Околовръстен път през пътен възел \"детелина\" по бул. \"България\" до бул. \"Витоша\", наляво по булевард \"Витоша\", наляво по бул. \"Патриарх Евтимий\", наляво по бул. \"Ген. Скобелев\" през подлеза на НДК, по бул. \"Проф. Фритьоф Нансен\", надясно по бул. \"Пенчо Славейков\", наляво по бул. \"Витоша\" и по бул. \"България\" и по маршрута си до НИМ.\n\r\nАвтобусите от линии № 7-ТМ ще спират на:\n\r\n- всички съществуващи автобусни и тролейбусни спирки;\n\r\n- на двупосочната трамвайна спирка с кодове 0356 и 0357 \"Бул. Пенчо Славейков\" на бул. \"Витоша\";\n\r\n- на разкритата временна спирка с код 6478 \"НДК\" на бул. \"Витоша\" в посока бул. \"Патриарх Евтимий\" зад съществуващата трамвайна спирка;\n\r\n- на временна двупосочна спирка с кодове 6233 и 6226 \"Ж.к. Мотописта\" в района на пешеходния подлез.\n\r\nАвтобусите, обслужващи линия № 304, ще се движат:\n\r\n- в посока ж.к. Дружба 2: от Национален исторически музей /НИМ/ по Околовръстен път през пътен възел \"детелина\" по бул. \"България\" до бул. \"Витоша\", наляво по бул. \"Витоша\", надясно по бул. \"Пенчо Славейков\" и направо по бул. \"България\" и по маршрута до ж.к. Дружба 2;\n\r\n- в посока НИМ: от бул. \"България\" надясно по бул. \"Пенчо Славейков\", наляво по бул. \"Витоша\", надясно по бул. \"България\" и по маршрута си до НИМ.\n\r\nАвтобусите от линии № 304 ще спират:\n\r\n- на всички съществуващи автобусни спирки по бул. \"България\" в участъка от бул. \"Витоша\" до Околовръстен път;\n\r\n- на временна спирка с код 6229 \"Бул. Пенчо Славейков\" на бул. \"Пенчо Славейков\" на 30 м след десния завой от бул. \"Витоша\" в посока ж.к. Дружба 2;\n\r\n- на трамвайната спирка с код 0356 \"Бул. Пенчо Славейков\" на бул. \"Витоша\" в посока НИМ;\n\r\n- на временната двупосочна спирка с кодове 6233 и 6226 \"Ж.к. Мотописта\" в района на пешеходния подлез за временната автобусна линия № 7-ТМ.", "date": "2018.08.05", "title": "Ремонтна София! Къде променят движението?"}
{"url": "https://www.dnes.bg/kino/2018/08/05/prodavat-zamyka-ot-igra-na-tronove-samo-za-163-500-000.384158", "text": "Замъкът \"Ривъррън\", известен като мрачния дом на рода Тъли \"Игра на тронове\", е обявен за продан.\n\r\nМоже да се сдобиете с парцел от замъка срещу сумата от 500 000 паунда, която е по-ниска от тази на aпартамент в Лондон. \n\r\nФеновете на хитовия сериал познават замъка и като мястото, където в първи сезон Роб Старк екзекутира Рикард Карстарк.\n\r\nТам са заснети и сцените от кървавата \"Червена сватба\" - култовия епизод, в който убиват по жесток голяма част от главните герои. \n\r\nИстинското име на мястото е Госфорд и се намира в Северна Ирландия. В него има 10 бани и над 15 спални.\n\r\nЗамъкът е строен в средата на XIX век и е в нормандски, ренесансов стил. Негов архитект е Томас Хопър, допълва Нова тв.\r\n                    \r\n                    \r\nИмотът е дом на втория граф на Госфорд, Арчибалд Ачисън, който живее там до 1921 г.\n\r\nСлед това мястото се използва за база на армията, а по-късно през Втората световна война е лагер за военнопленници. \n\r\nПрез 1983 г. семейство от Белфаст го превръща в хотел, но това начинание се оказва прекалено скъпо. След този неуспех бъдещето на историческото имение е неясно.\n\r\nРеставрацията на замъка започва през 2013 г. и успява да запази непокътнато спираловидното стълбище, както и таваните.\r\n ", "date": "2018.08.05", "title": "Продават замъка от \"Игра на тронове\" само за £500 000"}
{"url": "https://www.dnes.bg/eu/2018/08/05/sled-brexit-v-angliia-kraza-za-lekari-finansisti.384159", "text": "Британският вестник \"Индипендънт\" предупреждава, че британците не искат да работят земеделска работа и не е ясно кой ще прибира реколтата след Брекзит.\n\n\r\r\n                    \r\n                    Повечето наети във фермите сега са от Източна Европа, най-вече от България и Румъния, уточнява вестникът. \n\r\nСлед напускането на Европейския съюз ще бъде спряно свободното придвижване на хора и така Великобритания ще се изправи и пред проблема от недостиг на работна ръка и специалисти, пише \"Индипендънт\". \n\r\nЛипсата на земеделски работници се е усетила още тази година. \n\r\nЗагнили са тонове от ягодовата реколта, произведена по най-високите технологии, защото няма кой да я прибере.  \n\r\nКритици на Брекзит твърдят, че страната им отчаяно се нуждае от чуждестранни работници и в областта на финансите, медицината и техниката.", "date": "2018.08.05", "title": "След Brexit в Англия – краза за лекари, финансисти..."}
{"url": "https://www.dnes.bg/eu/2018/08/05/iztokyt-i-zapadyt-kopaiat-rov-pomejdu-si-moje-li-es-da-se-razpadne.384152", "text": "Главният проблем са не бежанците, а масивното обезлюдяване на Източна Европа, твърди Иво Мийнсен в анализ, публикуван в швейцарския \"Нойе Цюрхер Цайтунг” и цитиран от .\r\n                    \r\n                    \r\nАвторът пише с огромен респект за страните от бившия Източен блок, които успяха да извършат мирен преход и да се върнат в Европа. Тези страни днес имат сериозен проблем със своето обезлюдяване, докато Западът страда от обратното – притока на мигранти. Това е една от многобройните интересни тези на Мийнсен. Тук публикуваме части от неговия много обширен анализ.\n\r\nВ началото на статията авторът маркира един парадокс: в Европа днес много се говори за миграцията, но хората имат предвид най-вече вълната бежанци след 2015 година; а тази вълна е нищо в сравнение с огромното мигриране на източноевропейци в западна посока. Това са между 12 и 15 милиона само за периода след 1989 година, според оценката на виенски изследователи, за която вече ви информирахме. По-нататък в статията четем:\n\r\n\"Докато гражданите им масово се отправяха в емиграция, държавите от дотогавашния Източен блок трябваше да се освобождават от социалистическата система и да градят нова идентичност. Огромен техен успех е, че съумяха да го сторят, без да бъдат разкъсани от центробежните сили в обществото. Уважението към постигнатото от средно- и източноевропейските страни, влезли в ЕС, става дори по-голямо, когато добавим, че те започнаха да наваксват и икономически и напълно се интегрираха в мирния ред на ЕС. Това стана благодарение на огромното желание както на Изтока, така и на Запада да се поемат разноските за едно такова мирно обединение.\n\r\nНовите професионални перспективи, които им се откриха на Запад, за източноевропейците бяха и възможност да избягат от бедността. От Западна Европа и от Брюксел потекоха стотици милиарди евро инвестиции в заводи, пътища и образование. \n\r\nЗа \"старите\" държави-членки на ЕС пък се отвориха нови пазари, а мотивираните и евтини работници от Източна Европа помогнаха за конкурентоспособността на западноевропейските икономики. С общи сили европейците избегнаха и още една опасност: в тази исторически крайно уязвима зона можеше да възникне нещо неопределено, нестабилно и опасно.\n\r\nНезависимо от всичко това, Изтокът и Западът все още не са се слели. Една от причините е различният им исторически опит през 20 век, друга пък е миграцията.\n\r\nПрез последните 30 години двете части на континента живеят под изцяло противоположни знаци. В резултат от миграцията на хора вътре в Европа, западноевропейците започнаха да се страхуват, че ще изгубят идентичност или част от благополучието си. (…) И обратно: в Средна и Източна Европа причина за страховете са не новопристигащите, а напускащите. И това по парадоксален начин подсилва национално-консервативните течения.\n\r\n\n\r\nСъзнанието, че най-способната част от населението напуска в западна посока, породи комплекси за малоценност. Тези комплекси носят със себе си и част от самите мигранти, които – пристигайки на Запад – понякога трябваше да започват от най-ниското стъпало. Не им признаваха дипломите, непосилно им беше да преговарят за по-добри условия на един трудов пазар с отчасти експлоататорска структура.\n\r\nЕто защо източноевропейците особено се дразнят, ако усетят реално или въображаемо високомерно отношение и назидателен тон от страна на Запада. Клишетата за \"арогантния германец\" или \"високомерния еврократ\" се харчат много добре, макар че съдържат само зрънце истина.\n\r\nОт друга страна обаче е факт, че на Запад наистина е разпространено леко покровителственото отношение към \"по-малките братя\" или към \"полския водопроводчик\". Макар че: тези клишета всъщност не обременяват особено политиката, те само витаят във въздуха.\n\r\nПо-опасно е онова, което българският политолог Иван Кръстев нарича \"демографска паника\". С този термин Кръстев описва страховете на източноевропейците, че измират. През последните десетилетия населението там намалява, а прогнозите за бъдещето са направо катастрофални, така че наистина трябва да очакваме трайно топене на населението. Ако се насърчи миграцията към тези страни, положението може да се пооправи, но държави като Полша, Унгария или България не желаят и удрят ключа на входната врата.\n\r\nБежанската вълна през Балканския маршрут и атентатите в Париж през 2015 година легитимираха ислямофобските нагласи в политическото пространство. В Източна Европа тези нагласи боравят с инструментариум от ужасяващи предразсъдъци, макар че (а може би точно защото) в тези страни почти не остават мюсюлмани. Медиите непрекъснато представят пришълците от Близкия изток като някакви нашественици, мъжете като изнасилвачи, а жените като машини за раждане. Страховете от навлизането на чуждото допълнително се усилват от угрижеността за оцеляването на собствената нация. Това обяснява и острата съпротива на източноевропейците срещу предложението на ЕС за квоти за бежанците, която политици като Виктор Орбан нажежават с емоции до червено, превръщайки въпроса в едва ли не съдбоносен.\n\r\nСблъсъкът по въпроса обаче отклонява вниманието от главния проблем: миграцията на източноевропейци в западна посока. Политиците от двете части на континента трябва да седнат и заедно да обсъдят този проблем. Главната цел: хем да се запазят предимствата от свободното придвижване, хем западното благоденствие да не става за сметка на обезлюдяването на Изтока. Пита се също така: Може ли да оцелее една обединена Европа, при положение, че миграцията от бедните към богатите страни допълнително разтваря социалната ножица, вместо да я затваря?\n\r\n\r\nПрости отговори на всички тези въпроси няма. Няма и универсални политически рецепти. Независимо от това днес предпоставките за решаването им са по-добри, откогато и да било досега. Източноевропейците, които днес отиват на Запад, все по-често успяват да направят кариера, защото пълната свобода на движение и уеднаквяването на университетските дипломи премахнаха много пречки. Полша се справи с финансовата криза отпреди десет години много по-добре от редица други страни, Чехия и Словакия трескаво търсят кадри. Източноевропейците вече не са някакви обикновени просители.\n\r\nПо-високи заплати и по-ясни стимули биха могли да накарат част от емигриралите да се завърнат на Изток. Моментът и без това е изгоден, като имаме предвид, че за много от тях бъдещето стана неясно след решението на Великобритания да напусне ЕС. Освен това Будапеща и Варшава постепенно признават пред себе си, че самоизолацията не е добра стратегия за бъдещето. Полша вече приема хора, които имат \"културна близост\" с местното население – украинци, белоруси, филипинци – но все още почти не им оказва подкрепа. Държавите от някогашния Източен блок, които толкова дълго живяха в изолация, определено тепърва трябва да свикват, че към тях ще има миграция.\n\r\nВътре в самата Европа миграцията също ще продължи. Но доколкото в Източна Европа има все повече перспективи, миграцията се превръща в свободен избор, а не в принуда, каквато беше преди. Така възникват условия за една по-добра атмосфера. Свой принос към нея могат да дадат и западноевропейските политици, като признаят каква огромна полза носят мигрантите за техните икономики. Разширяването на ЕС на изток не беше някакво самарянско решение, а добра сделка – и за двете страни. Така източноевропейците имат пълно основание със самочувствие да добавят и своите интереси към уравнението. Ако това доведе до процес на европейско уравновесяване, сегашните напрежения ще се окажат просто грешки на растежа. Ако обаче Западът и Изтокът продължат да копаят този ров помежду си, тогава ЕС ще се разпадне\".\r\n", "date": "2018.08.05", "title": "Изтокът и Западът копаят ров помежду си, може ли ЕС да се разпадне?"}
{"url": "https://www.dnes.bg/akoshtete-vqrvaite/2018/08/05/podzemen-sviat-pravnuk-na-zmei-govori-za-pyrvi-pyt-v-tv-efir.383949", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТази неделя, 5 август, екипът на предаването \"Фамилно\" по телевизия  за първи път в ефир представя... внук на змей. Има подземен свят, Долна земя, твърди Стамов. \n\r\nСпоред него змейовете не са някакви рептили или дракони, а обикновени хора, които преди незапомнени времена са били принудени да се скрият в пещери, заради огромен катаклизъм в района на Странджа.\n\r\nВ дълбоките подземия те открили благоприятни условия за живот - имало извори с топла и студена вода.\r\n\"И това им помогнало да живеят по 500-700 г., защото там го няма вредното излъчване на слънчевата радиация, на което сме изложени всички на повърхността на земята\", разказва Валентин Стамов. \r\n                    \r\n                    \r\nКостите на подземните хора станали като пластмаса - гъвкави и издръжливи. Те скачали и прелитали от скала на скала – като кози, изполвайки изкуствени криле - летели като птици и плували като амфибии.\n\r\nМного години се криели под земята, и когато някои от тях за първи път излезли от там, понеже не били виждали слънчеви лъчи, кожата им се напукала и станала на люспи – като на змейове...\n\r\nВалентин Стамов разказва, че самият той е преживявал няколко тежки инцидента, включително един с голяма травма на главата, но черепът му изобщо не бил подстарадал от удара.\r\nОще интересни и увлекателни истории за змейовете – в неделя, от 10:30 ч.", "date": "2018.08.05", "title": "Подземен свят! Правнук на змей... говори, за първи път в тв ефир"}
{"url": "https://www.dnes.bg/notifikacii/2018/08/05/prezident-tancuva-poko-poko-na-ulicata-za-gines.384161", "text": "Индонезийският президент Джоко Видодо се присъедини към десетките хиляди участници в организирания на улиците на Джакарта масов танц поко-поко, предаде Ройтерс.\r\nЦелта на танцьорите е да отпразнуват предстоящото начало на Азиатските игри на 18 август, чийто домакин е Индонезия. \r\nОсвен това те се надяват да влязат в книгата на Световните рекорди \"Гинес\". \r\nМасовата проява беше координирана от Организационния комитет на Азиатските игри\r\nОсвен доброволците към танца ще се включат около 120 000 затворници, които ще изпълнят същия танц в над 500 затвора в страната. \r\n ", "date": "2018.08.05", "title": "Президент танцува поко-поко на улицата за Гинес "}
{"url": "https://www.dnes.bg/stranata/2018/08/05/v-razgara-na-turisticheskiia-sezon-pomorie-na-suho.384162", "text": "Втори ден град Поморие остава без вода заради проблем с главния водопровод, съобщи БНР.\r\nПървата авария на главния водопровод, която остави Поморие без вода в разгара на летния сезон, беше отстранена вчера след 17 ч.\r\nВъзникнала е обаче нова авария.\r\nОчаква се  възстановяване на водоподаването късно следобед.", "date": "2018.08.05", "title": "В разгара на туристическия сезон Поморие на сухо"}
{"url": "https://www.dnes.bg/football/2018/08/05/pobeda-na-real-madrid-nad-iuventus.384163", "text": "Европейският клубен шампион Реал Мадрид победи с 3:1 италианския хегемон Ювентус в мач от турнира Интернешънъл Чемпиънс Къп, който се игра на стадион \"FedExField\" във Вашингтон.\r\nВ герой за \"кралете\" се превърна Марко Асенсио, който заби два гола. Един добави Гарет Бейл, а това беше и първи успех за \"белите\" под ръководството на новия им треньор Хулен Лопетеги. В неофициалния му дебют Реал загуби с 1:2 от Манчестър Юнайтед в среща от същата надпревара.\r\nЮве игра без Кристиано Роналдо, Пауло Дибала, Хуан Куадрадо, Дъглас Коста и завърналият се в тима Леонардо Бонучи, които се подготвят в Италия.\r\n \r\n", "date": "2018.08.05", "title": "Победа на Реал Мадрид над Ювентус"}
{"url": "https://www.dnes.bg/notifikacii/2018/08/05/zaradi-protestite-na-uchenicite-spriaha-neta-v-bangladesh.384164", "text": "Мобилният интернет е спрян в огромна част от територията на Бангладеш, съобщиха днес местни медии, цитирани от Франс прес и БТА. \n\r\nВластите се опитват да потушат продължаващите повече от седмица протестни демонстрации на ученици, които прераснаха в насилие. През изминалата седмица хиляди ученици блокираха част от столицата Дака, настоявайки за по-добра пътна безопасност, след смъртта на двама младежи, прегазени от автобус, движещ се с прекомерна скорост. \n\r\nВчера стотина ученици са били ранени при сблъсъци с полицията, която според очевидци е стреляла с гумени куршуми и сълзотворен газ по демонстрантите. Пострадали, потърсили медицинска помощ в близките болници, твърдят, че проправитерлствени милиции са атакували протестиращите. Представители на полицията и на правителството отрекоха твърденията. \r\nСлед тези събития интернет услугите 3G и 4G бяха спрени за 24 часа от снощи, съобщи вестникът с най-голям тираж в страната \"Протхом Ало\" (Prothom Alo), а социалните мрежи бяха наводнени от оплаквания на потребители, че не могат да се свържат с интернет чрез мобилните си телефони, докато кабелните мрежи изглежда не са били засегнати. Директорът на националната комисия за регулация на телекомуникациите заявил за АФП, че тя е била информирана за подобно решение на правителството, целящо да ограничи възможността за мобилизация на протестиращите ученици. Анонимен представител на регулаторния орган увери, че функционирането на интернет е възстановено. \n\r\nПравителството на министър-председателката Шейх Хасина, на власт от 2009 г., от няколко месеца е изправено пред демонстрации на граждани, настояващи за реформа на системата за назначаване на кадри в администрацията и обществените услуги, която датира от десетилетия и според тях е дискриминационна. \n\r\nПравителството се опасява, че ученическите протести може да прераснат в антиправителствени след парламентарните избори по-късно тази година.", "date": "2018.08.05", "title": "Заради протестите на учениците спряха нета в Бангладеш "}
{"url": "https://www.dnes.bg/zvezdi/2018/08/05/sled-brakovete-djenifyr-anistyn-otkroveno-za-liubovta.384053", "text": "Дженифър Анистън дава може би най-искреното си интервю досега и то е в новия брой на списание Instyle. Не я съжалявайте – звездата разкрива, че изобщо не е съкрушена от раздялата си със своя втори съпруг Джъстин Теру (двамата сложиха край на връзката си по-рано тази година, а в момента оформят развода си).\n\r\n49-годишната актриса е интервюирана от съпругата на тв водещия Джими Кимел – Моли Макнеърни, която е нейна лична приятелка.\n\r\nБлондинката, която понастоящем снима филма \"Murder Mystery\" в Италия заедно с Адам Сандлър, намеква че е останала бездетна заради медицински проблем, който ѝ е попречил да забременее.\n\r\nЗвездата коментира и тормоза в Холивуд и това, че жените във филмовия бизнес са третирани несправедливо в медиите.\r\n                    \r\n                    \r\nДженифър заявява: \"Това, където пише, че не мога да задържа нито един мъж не е вярно. Нито съм тъжна, нито съм съкрушена! Глупост е и това, че отказвам да имам бебе, защото съм егоистка, която мисли само за кариерата си!\"\n\r\nАнистън е била омъжена за Брад Пит в продължение на пет години, имала е и сериозни връзки с актьора Винс Вон и с певеца Джон Майер.\n\r\nАктрисата добавя: \"Това са безразсъдни предположения на медиите. Никой не знае какво съм преживяла, през какви медицински процедури съм преминала и това какво ми е коствало емоционално“, намеквайки, че не е успяла да зачене заради здравословни проблеми.\n\r\nДжен казва още: \"Има натиск върху жените да станат майки и ако не станат, тогава те са считани за повредена стока. Може би целта ми на тази планета не е да се възпроизведа!\"\n\r\nСексизма във филмовата индустрия Анистън коментира с думите: \"Жените са оценявани въз основа на външен вид, дрехи и повърхностни неща. А когато една двойка се разпадне в Холивуд, всички правят заключение, че жената е останала тъжна и сама, и че тя се е провалила.\"\n\r\nВижте снимките на Анистън за Instyle в галерията на", "date": "2018.08.05", "title": "След браковете... Дженифър Анистън откровено за любовта"}
{"url": "https://www.dnes.bg/mish-mash/2018/08/05/vredite-ot-nargileto-se-okazaha-kolkoto-i-ot-cigarite.384165", "text": "Учени от Калифорнийския университет в Лос Анджелис установиха, че наргилето е толкова вредно за здравето, колкото пушенето на цигари, съобщи БТА като цитира Лента.\n Специалистите констатирали, че един сеанс пушене на наргиле увеличава пулса с 16 удара в минута и повишава артериалното налягане. \n\r\nОсвен това употребата на наргиле увеличава втърдяването на артериите, смятано за един от главните рискови фактори за сърдечносъдови болести. \n\r\nДо тези заключения учените стигнали, след като извършили експеримент с 48 доброволци на възраст между 18 и 34 години. На участниците било предложено да пушат наргиле в разстояние на половин час. Учените следили сърдечния им ритъм, артериалното им налягане и нивото на никотина в кръвта им преди и след сеанса. \r\n                    \r\n                    \r\nСпециалистите смятат, че получените данни са съпоставими с наблюдаваните след пушене на цигари и че широко разпространеното виждане за по-малката вреда от пушенето на наргиле не отговаря на истината.\n\r\nТе отбелязват, че тюнютът в наргилето съдържа изкуствени химични вещества, които могат да нанесат още по-големи вреди на здравето, и затова използването им при производството на цигари е забранено. \n\r\nРезултатите от изследването са публикувани в American Journal of Cardiology.\r\n ", "date": "2018.08.05", "title": "Вредите от наргилето се оказаха колкото и от цигарите"}
{"url": "https://www.dnes.bg/obshtestvo/2018/08/05/osinovitelite-na-deca-nad-5-godini-bez-otpusk.384168", "text": "Държавата дискриминира осиновителите на деца над 5-годишна възраст, реши Комисията за защита от дискриминация. Битката поведе осиновителка, която няма право на отпуск и обезщетение от НОИ само защото е осиновила по-голямо дете.\n\n Жената предпочита да не показва лицето си. Осиновила е дете над 5-годишна възраст и според закона няма право на целеви отпуск и обезщетение. Детето попада в нов дом и още на следващия ден новата му майка го вземе с нея на работа.\n\r\n\"За детето това беше доста голям шок и промяната, която настъпи за него – нов град , нови хора, непознато семейство\", разказа тя пред bTV.\n\r\nПраво на отпуск и обезщетение имат само осиновителите на деца до 5 години.\r\n                    \r\n                    \r\nАргументът на социалното министерство – след тази възраст децата влизат в училище и в такъв случай на родителите не се полага отпуск и обезщетение.\n\r\n\"Поведението на държавата ни е абсолютно неадекватно и по този начин държавата ощетява и създава допълнителна травма на деца, които не са били осиновени в по-ранна възраст\", категорична е жената. \n\r\n\"Грешката на законодателя е, че се опитва да приравни рождените родители и осиновителите, те не са в едно и също положение, няма как с едни и същи разпоредби да се третират корено различни случаи\", посочи адвокат Милена Стоянова от Българска асоциация осиновени и осиновители. \n\r\nКомисията за защита от дискриминация реши, че е налице непряка дискриминация по признак \"възраст\", и препоръча осиновителите на деца под и над 5-годишна възраст да имат равни възможности.\n\r\n\"Държавата трябва да предприеме позитивни мерки и да насърчи тези осиновители, които искат да осиновят деца на по-голяма възраст\", отбеляза председателят на КЗД Ана Джумалиева. \n\r\nСоциалното министерство обжалва решението пред Административния съд.", "date": "2018.08.05", "title": "Осиновителите на деца над 5 години без отпуск "}
{"url": "https://www.dnes.bg/tenis/2018/08/05/sesil-e-samo-na-pobeda-ot-klasirane-v-monreal.384169", "text": "Българската тенисистка Сесил Каратанчева е само на победа от класиране за основната схема на силния турнир на твърда настилка \"Роджърс Къп\" в Монреал.\r\nВ двубой от първия кръг на квалификациите Каратанчева се наложи с 6:2, 6:3 над холандката Деми Шурс за едва 50 минути игра.\r\nБългарката трябваше да играе с Магда Линет в първия кръг на квалификациите, но полякинята се отказа малко преди началото на мача, което наложи влизането на Шурс в квалификационната схема.\r\nСледващата съперничка на Каратанчева е австралийката Лизет Кабрера, която се класира без игра за този етап заради ангажименти на съперничката и Чжън Сайсай на турнира във Вашингтон.\r\n \r\n", "date": "2018.08.05", "title": "Сесил е само на победа от класиране в Монреал"}
{"url": "https://www.dnes.bg/notifikacii/2018/08/05/sled-udar-ot-kolelo-bebe-e-sys-schupen-cherep.384170", "text": "Дете беше блъснато от велосипедист в парк и в Монтана и този случай провокира вълна от родителско недоволство, предаде bTV.\n\r\nЦентралният градски парк в Монтана е особено оживен привечер. По това време Цветелина и Боян разхождат двете си деца – близначки на година и половина.\n\r\n\"Мъжът ми гледаше едната, аз стоях до другата и в момента, в който се обърнах, видях как детето ми е на земята – с колело върху нея”, разказа майката на пострадалото дете.\n\r\nСпоред родителите виновната за удара колоездачка е пълнолетна. Била се разсеяла.\n\r\n\"Мислехме, че си гледа в пътя. Спря, извини се и избяга”, допълни Цветелина Георгиева.\n\r\nПоследствията за детето са счупен череп, хематом и операция за отстраняването му в столична болница. \r\n\"Лечението и прегледите за нас продължават. Има опасност от отключващи се впоследствие заболявания”, каза майката.\n\r\nНещастието провокира Цветелина да организира петиция, с която настоява да не се допускат колоездачи в паркове без велоалеи. За по-малко от седмица протестната подписка е подкрепена от близо 400 души.\n\r\nПетицията е адресирана до кмета на общината. От там коментираха, че до месец всички паркове в града ще са под видеонаблюдение, и припомниха, че велосипедистите са длъжни да спазват Закона за движение по пътищата.\n\r\nА междувременно родителите на пострадалото дете смятат да предявят съдебен иск срещу велосипедистката.\r\n ", "date": "2018.08.05", "title": "След удар от колело бебе е със счупен череп"}
