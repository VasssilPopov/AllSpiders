{"url": "https://www.dnes.bg/cars/2018/12/30/koi-sa-15-te-nai-evtini-novi-koli-v-bylgariia.397902", "text": "Евтино ново или много употребяван лукс? Стотици хиляди купувачи на автомобили в България си задават този въпрос всяка година. По-разумно ли е да си вземете чисто нова малолитражка вместо 12-годишен Mercedes? Без засега да се намесваме в спора, решихме да проверим кои са най-достъпните нови автомобили на българския пазар в момента. Подреждането е на база официалните ценови листи към декември, без да отчита специални предложения за единични бройки.\n\r\n15. MAHINDRA KUV100: 22 490 ЛЕВА // Индийският производител, който стъпи на българския пазар тази есен, предлага най-достъпния градски кросоувър. Базовата KUV100 е с 1.2-литров мотор с 3 цилиндъра, със 17 см просвет, с парктроник, климатик, електрически стъкла, хладилна жабка, мултифункционален волан, радио с USB и Bluetooth, и безключово запалване. Мощност: 82 к. с. Максимална скорост: 148 км/ч Ускорение 0-100 км/ч: 14.0 секунди Среден разход: 6.2 л \n                    \n                    \n                \r\n14. LADA VESTA: 21 400 ЛЕВА // Откакто \"Калина\" и \"Гранта\" не се предлагат официално в България, Lada отстъпи надолу в класацията по достъпност. Най-базовата \"Веста\" седан е с 1.6-литров бензинов мотор и с най-доброто време от 0 до 100 км/ч в нашия Топ 15. Оборудването включва електрически стъкла (и отзад), климатик, мултифункционален волан, подгряване на предните седалки, парктроник и круиз контрол. Мощност: 106 к. с. Максимална скорост: 180 км/ч Ускорение 0-100 км/ч: 11.8 секунди Среден разход: 6.1 л \n\r\n13. SUZUKI SWIFT: 21 501 ЛЕВА // С новия 1.2 DualJet мотор на Suzuki, този Swift е една от най-бързите коли в нашата класация, със \"само\" 11.9 секунди от 0 до 100 км/ч. Оборудването дори и на базовото ниво е доста щедро: климатик, електрически стъкла и огледала, автоматични светлини, радио със CD, MP3, USB, LED светлини и кожен волан. Мощност: 90 к. с. Максимална скорост: 180 км/ч Ускорение 0-100 км/ч: 11.9 секунди Среден разход: 4.3 л ", "date": "2018.12.30", "title": "Кои са 15-те най-евтини нови коли в България?"}
{"url": "https://www.dnes.bg/notifikacii/2018/12/30/2018-tejka-godina-za-socialnite-mreji-hakove-bygove-zagubi.396096", "text": "2018 ще бъде запомнена с много събития от националната и международната политическа сцена. Страната ни беше разтърсена от множество политически скандали, министерски оставки, граждански протести… А в международен план пък се случиха и много исторически събития, като например срещата между Доналд Тръмп и Ким Чен Ун, а и нека не забравяме Световното по футбол. \n\r\n2018 година, обаче, ще бъде запомнена и с нещо друго. Това е годината, в която активно се говореше за сигурността на нашите лични данни в интернет. 2018 - годината на GDPR-а, който предизвика истерия не само в онлайн пространството, но и във всички институции, работещи с личната информация на хората. \n\r\nГодината, в която изведнъж за всички стана ясно, че Facebook, Twitter, Instagram и останалите социални мрежи не са никак невинни. Научихме, че с натискането на бутона \"съгласен\", ние всъщност излагаме себе си на показ - какво харесваме, къде ходим, какво правим… И това далеч не е толкова безопасно, колкото си мислим. Защото това ни превръща в ходеща мишена за рекламните агенции, а информацията ни лесно може да се превърне в достъпна и за хора с не толкова търговски намерения, като например хакери.\n\n\n\n\n\r\n                \n                В началото на годината потребителите бяха разтърсени от скандала с \"Кеймбридж аналитика\", при който стана ясно, че компанията е използвала неправомерно личните данни на милиони хора във Facebook по време на президентската кампания в САЩ.\r\nСамият скандал започва още през 2015 г., но ескалира рязко през март 2018, когато бившият служител на \"Кеймбрижд аналитика\" Кристофър Уайли прави огромни разкрития за схемата. \n\r\nРазрази се огромен скандал. Широкият обществен отзвук доведе до отлив на потребители от социалната мрежа и загуби, равняващи се на над 100 милиарда долара и то само за дни. \n\r\nПолитици от САЩ и Великобритания потърсиха отговор от собственика на Facebook Марк Зукърбърг, който трябваше да се изправи пред конгреса на САЩ и да обясни защо личните данни на милиони хора са били използвани неправомерно и без тяхното знание. Изслушването продължи пет часа, в които демократи и републиканци се редуваха да задават въпроси на основателя на Facebook. Зукърбърг дори призна в един момент, че неговата собствена лична информация също е била използвана от \"Кеймбридж аналитика\". \n\r\n2018 година, оказва се, беше много тежка за собственика на Facebook. Социалната мрежа (а и нейните потребители) попадна под много технически удари. Заради бъгове в системата и хакерски атаки имаше периодично изтичане на данни на различен брой хора по цял свят.\r\nЗаради един от тях се появиха опасения, че потребителите могат да станат жертва на хакерите и на други платформи, в които можеш да се регистрираш през личния си профил във Facebook. Така хакерите могат да ударят с един куршум не два, а много зайци и да получат съвсем свободен достъп до цялата ни информация в мрежата. \n\r\nВсичко това отвори голям дебат за етичните стандарти на големите социални мрежи. Застъпници на интернет потребителите настояха за регулации и по-голяма грижа за сигурността на хората в нета.\r\nСкандалите с изтичането на данни, обаче, не спряха до там, въпреки големите мерки, които социалните мрежи твърдят, че са предприели. А много често причината в изтичането на данни не се дължи единствено на хора, които искат да се възползват от личната ни информация. Много често всичко това се дължи на бъг в системата, който води до тежки финансови последици за социалните мрежи. \n\r\nЕдин от най-пресните примери е решението на Google да приключи веднъж за винаги с Google+. Причината е бъг в системата, заради който данните на половин милион потребители са стояли абсолютно незащитени и то в продължение на две години. Още по-лошото е, че компанията се опитала да прикрие своята грешка. Бъгът се появил след мащабно обновяване на системата през 2015 г.\r\nТака данните станали съвсем достъпни за трети страни - приложения, които умело използвали наличната информация за рекламни цели. Според компанията никой от софтуерните разработчици в компанията не е бил наясно с бъга в системата и уверяват, че злоупотреби с личните данни на потребителите не е имало. Закриването на социалната мрежа трябваше да стане през август догодина, но тогава се случи втори гаф.\r\nВ средата на декември от компанията обявиха, че отново е имало пробив в сигурността им. Данните на 52 милиона потребители са се оказали съвсем достъпни. От компанията тогава обявиха, че грешката в системата е била хваната много по-рано и изтичането на информация е било само за шест дни - от 7 до 13 ноември.\r\nВтората грешка наложи компанията да предприеме по-скорошни мерки и да закрие Google+ доста по рано - вместо през август, това ще се случи през април догодина. \n\r\nИменно покрай истериите със злоупотребата на лични данни, пък и влизането в сила на GDPR - общият регламент за защита на личните данни, много компании предприеха различни мерки, за да гарантират сигурността на своите потребители. \n\r\nМалко след като GDPR официално влезе в сила, от Twitter обявиха нови условия за ползване и дадоха възможност на самите ползватели на социалната мрежа да контролират каква лична информация да споделят.\n\r\nTwitter, обаче, също не беше пожален. В началото на март тази година стана ясно, че социалната мрежа е претърпяла огромен срив. В официално съобщение от Twitter гарантираха, че изтичане на данни не е имало, но въпреки това призоваха всичките си 330 милиона потребители да сменят своите пароли… за всеки случай.\r\n2018 не подмина и гигантът Uber. Компанията беше глобена с над 600 хиляди евро, заради това, че е позволила на хакери да откраднат личните данни на над 2 милиона и половина от своите клиенти. Атаката станала през 2016 година, а хакерите успели да се доберат до адресите, телефонните номера и имената на потребителите. Огромната кражба на лични данни станала заради вратичка в мерките им за сигурност.\r\nИ така 2018 ще бъде запомнена с още едно нещо. 2018 ще си остане годината, в която почти всички осъзнаха, че технологиите, социалните мрежи и интернет не са толкова безопасни, колкото искаме да си мислим. Годината, в която на всички ни стана ясно, че паролата ни не гарантира напълно нашата сигурност.\r\n2018 ще бъде запомнена с това, че обществото осъзна как с натискането на един бутон \"съгласен съм\" се съгласяваш на нещо много повече от условията за ползване. Съгласяваш се съвсем съзнателно и доброволно да се лишиш от собствената си сигурност.", "date": "2018.12.30", "title": "2018: Тежка година за социалните мрежи - хакове, бъгове, загуби..."}
{"url": "https://www.dnes.bg/obshtestvo/2018/12/30/vremeto-utre-oblaci-dyjd-i-sniag.397907", "text": "През последното денонощие от тази година над по-голямата част от страната ще преобладава облачно време, на места със слаби превалявания от дъжд и сняг. Временно разкъсване и намаление на облачността ще има през деня на места в източните райони. Ще е почти тихо. Минималните температури ще бъдат между минус 2° и 3°, а максималните – между 3° и 8°. Това съобщават от  към БАН. \n\r\nВ новогодишната нощ ще преобладава облачно време и на отделни места ще прехвърча сняг. Вятърът ще се ориентира от север-североизток и ще е слаб до умерен. Температурите към полунощ ще са от минус 2° до 3°. \n                    \n                    \n                \r\nАтмосферното налягане слабо ще се понижи, но ще остане по-високо от средното за месеца. \n\r\nПо Черноморието облачността ще е по-често значителна, на отделни места със слаби превалявания от дъжд. Ще е почти тихо, но по-късно през деня ще се ориентира от север-североизток и ще е слаб до умерен. Максималните температури ще са между 5°-7°. Температурата на морската вода е около 7°. Вълнението на морето ще е 1-2 бала. \n\r\nВ планините ще е предимно облачно със слаби превалявания от сняг. Ще духа слаб до умерен северозападен вятър. Максималната температура на височина 1200 метра ще е около минус 2°, на 2000 метра - около минус 9°.\n\r\nПрез първия ден от Новата година облачността ще е значителна, но съществени валежи не се очакват. Ще духа до умерен вятър от север-североизток. Минималните температури ще бъдат между минус 5° и 0°, а максималните – между 1° и 6°.", "date": "2018.12.30", "title": "Времето утре: Облаци, дъжд и сняг"}
{"url": "https://www.dnes.bg/eu/2018/12/30/iunker-kym-london-kajete-ni-kakvo-iskate.397903", "text": "Председателят на Европейската комисия Жан-Клод Юнкер призова Великобритания да се съвземе и да каже какво реално желае за Брекзит, а освен това подчерта, че Европейският съюз не се опитва да задържи Обединеното кралство в блока и ще започне да обсъжда бъдещите отношения в момента, в който британският парламент гласува за излизане от Съюза, отчасти, защото е съсредоточен върху предстоящите през май европейски избори, предава Reuters. \n\n\n\n\r\n\"Вървят инсинуации, че нашата цел е да задържим Великобритания в ЕС на всяка цена. Нямаме такива намерения. Всичко, което искаме е яснота за бъдещите ни отношения. Ние уважаваме резултата от референдума\", заяви Юнкер в интервю пред немското издание Die Welt.\n                    \n                    \n                \r\nПо неговите думи, Брюксел е готов да започне да преговаря за нова сделка с Лондон веднага след предстоящия през седмицата след 14 януари вот в британския парламент, предава \"Фокус\".\n\r\nЮнкер също така призова Великобритания да се съвземе и \"да каже какво иска\".\n\r\n\r\n ", "date": "2018.12.30", "title": "Юнкер към Лондон: Кажете ни какво искате..."}
{"url": "https://www.dnes.bg/rusia/2018/12/30/rusiia-tvyrdo-reshena-da-poprechi-ukraina-da-vleze-v-nato.397666", "text": "Неотдавнашният сблъсък между руската брегова охрана и украинския военноморски флот показва, че Русия не е готова да предложи отстъпки относно Крим, почти пет години след като анексира територията от съседна Украйна.\n\r\nДокато един от регионите й остава спорен, Украйна едва ли ще се присъедини към НАТО. Русия изглежда твърдо решена да гарантира това, съдейки по неотдавнашния сблъсък с украински военни кораби край бреговете на спорния Кримски полуостров.\n\r\nАнексията от Русия на Крим от съседна Украина и тлеещият проруски бунт в Източна Украйна изправят военния алианс, воден от САЩ, пред заплахата от пряк конфликт с Русия, ако приеме Украйна.\n\r\n\"Не виждам възможност за присъединяване към алианса в рамките на следващото десетилетие\", каза пред ДПА Тарас Захородни, директор на Националната антикризисна група, мозъчен тръст за политически и военни оценки, базиран в Киев.\n                    \n                    \n                \r\n\"Това би било нереалистично, докато Крим и Донбас са окупирани\", каза Захородни, имайки предвид украинската Донецка област, където проруски сепаратистки групи воюват с украинската армия повече от четири години.\n\n\n\n\r\nРуският президент Владимир Путин призна, че руски войници са съдействали за анексирането на Крим, но правителството му упорито отхвърля обвиненията на Украйна за пряко участие в конфликта в Донбас.\n\r\n\"Руското правителство няма да промени своя фундаментален национален интерес, формулиран от Путин: никакви неприятелски военнополитически блокове на територията на бившите съветски републики\", каза Наби Абдулаев, директор за Русия на международната консултантска фирма \"Контрол Рискс Груп\".\n\r\nТри бивши съветски републики на Балтийско море - Латвия, Литва и Естония, успяха да влязат в НАТО по време на първия мандат на Путин. Украйна и друга бивша съветска република - Грузия, имат аспирации да се присъединят към западния военен алианс.\n\r\nСегашният конфликт в двете най-източни украински области до руската граница - Донецка и Луганска, много прилича на друг случай - Грузия загуби контрола над два отцепнически региона след кратка война с Русия през 2008 г.\r\n\"Чрез интервенцията си в Украйна Русия постигна целта си да предотврати официалното интегриране на Киев в тези неприятелски алианси - Европейския съюз и НАТО\", каза Абдулаев пред ДПА.\n\r\nВ средата на декември ООН отново осъди анексията на Крим от Русия, като изрази тревога от увеличеното руско военно присъствие в околните води.\r\nРусия трябва \"да изтегли войските си от Крим и незабавно да сложи край на временната окупация на територия на Украйна\", заяви ООН, като прие поискана от Киев осъдителна резолюция.\n\r\nВ края на ноември руски войски откриха огън и задържаха няколко украински военни кораба и техните екипажи в Керченския проток краай бреговете на Крим, който свързва Черно море с по-малкото Азовско море.\n\r\nИнцидентът демонстрира готовността на Русия да използва военна сила, за да потвърди претенциите си за Крим, близо пет години след като анексира полуострова чрез спорен референдум.\n\r\nТъй като Русия е постигнала целта си да предотврати приемането на Украйна в НАТО, \"малко вероятно е тя да разшири зоната на конфликта по-навътре в Украйна и да търси контрол над допълнителна територия\", каза Абдулаев.\r\nМарк Галеоти, старши анализатор в Института по международни отношения в Прага, е на същото мнение.\n\r\n\"Не виждам особена вероятност за сериозна ескалация\", каза той пред ДПА.\r\n\"Може да има инциденти, подобни на Керченския, и ще продължат престрелките в Донбас, но е малко вероятно руснаците, както и украинците, да желаят ескалация на конфликта до някакво сериозно равнище\", каза Галеоти.\n\r\nКонфликтът в Донбас може да продължи, докато Русия запазва собствената си вътрешна стабилност, каза Иван Курила, преподавател по международни отношения и история в Университета в Санкт Петербург.\n\r\nКонфликтът в Донбас \"изглежда е планиран по модела на Приднестровието или Южна Осетия през последните десетилетия, тъй че той може да продължи дълго\", каза Курила, имайки предвид отцепилите се региони на Молдова и Грузия, в които конфликтите сега са \"замразени\".\r\n/БТА/ \r\n ", "date": "2018.12.30", "title": "Русия твърдо решена да попречи Украйна да влезе в НАТО"}
{"url": "https://www.dnes.bg/eu/2018/12/30/200-mln-struvat-jyltite-jiletki-na-zastrahovateli.397897", "text": "Застрахователните суми, които трябва да получат собствениците на  коли, ресторанти и магазини, пострадали при протестите на \"жълтите  жилетки\" във Франция, достигат според оценки 150-200 милиона евро,  съобщава в. \"Журнал дю диманш\", цитиран от ТАСС.\n\r\nСтава дума и за погромите на Шан-з-Елизе в Париж, и за събитията в  ред други големи френски градове, уточнява изданието.  \"Към днешна дата  щетите достигат според оценки 150 до 200 милиона евро и не може да се  каже, че движението ще спре\", добавя вестникът. \n\n\n\r\nНо според Франсоа Неде от ръководството на застрахователната  компания \"Алианц\" \"оценката на експлоатационните загуби, претърпени от  собствениците на магазини и ресторанти, ще се обсъжда тепърва\".\n                    \n                    \n                \r\nПредставители на застрахователни фирми са заявили, че на срещи при  закрити врати със служители от френското икономическо министерство им е  било предложено да предприемат \"извънредни мерки\" за обезщетяване на  пострадалите. Дискутира се например евентуален отказ от т. нар. франшизи  (суми, неподлежащи на изплащане, бел. ТАСС) в договорите за автомобилно  застраховане.\n\r\nПо-рано този месец френското национално сдружение на търговските  центрове изчисли, че загубите на големите молове от демонстрациите  достигат 2 милиарда евро, а Банката на Франция намали прогнозата за  растеж на БВП през четвъртото тримесечие от 0,4 на 0,2 процента.", "date": "2018.12.30", "title": "€200 млн. струват \"Жълтите жилетки\" на застрахователи"}
{"url": "https://www.dnes.bg/index/2018/12/30/germanka-predlaga-na-tyrg-upotrebiavaniia-si-myj.397899", "text": "Жителка на град Хамбург под псевдоним Дорте Л. предложи на търг употребявания си съпруг в eBay с първоначална цена 18 евро, пише в. \"Мирър\".\r\nЧетиридесет годишната германка уточни, че \"лотът\" бил използван като съпруг в продължение на 7 години. \r\nПричината тя да го оферира на търг била в обстоятелството, че отношенията между двамата се били изчерпали и те с половинката й \"вече не си принадлежали един на друг\".\r\nДорте помоли всички, интересуващи се от офертата й, да се свържат с нея по електронната поща. Тя уточни, че съпругът може да бъде тестван за съвместимост по време на коледните и новогодишните тържества. Дорте по-късно сподели, че била получила много положителни отзиви, но нито едно сериозно предложение.\r\nСлед известно време германката си призна, че не възнамерявала сериозно да продаде мъжа си, а искала да се пошегува. Бедният съпруг узнал, че е изложен на търг, едва когато прочел съобщението в местния вестник.\r\n/БТА/", "date": "2018.12.30", "title": "Германка предлага на търг \"употребявания\" си мъж!?"}
{"url": "https://www.dnes.bg/balkani/2018/12/30/vuchich-mitata-padat-padne-li-granicata-kosovo-albaniia.397905", "text": "Официален Белград реагира на въвеждането на съвместен граничен контрол на границата между Албания и Косово, пише електронното издание на прищинския вестник Gazeta Express.\r\nПрезидентът на Сърбия Александър Вучич заяви на пресконференция в неделя, че албанците планират да отменят митата върху сръбските стоки, когато върнат Европейския съюз обратно в процеса на диалога. \n\n\r\nДържавният глава свързва въпроса с премахването на границите между двете албански държави със 100-процентовите мита върху всички стоки, внесени от Сърбия, предава \"Фокус\".\r\n\"Наясно съм, че те имат свой план. Но, в края на март, когато премахнат границите, те ще отменят също и вносните мита и ще кажат, че искат да говорят от позицията на обединена Албания, а не само от името на Косово\", обясни Вучич.\r\nТой припомни, че Белград е предупреждавал за предстоящото премахване на границите между Албания и Косово. \r\n ", "date": "2018.12.30", "title": "Вучич: Митата падат, падне ли границата Косово - Албания"}
{"url": "https://www.dnes.bg/obshtestvo/2018/12/30/ot-2019-pensiite-shte-se-izchisliavat-po-nov-nachin.397909", "text": "Догодина се очаква около 70 хиляди души да се пенсионират с пенсия за трудова дейност.\r\nТе ще бъдат засегнати от новия начин, по който  вече ще се изчисляват пенсиите. \n\n\r\nНай-общо - хората няма да избират трите си най-добри години на осигуряване преди 1997 г., няма да се взема предвид и периодът между 1997 г. и 1999 г., а само осигуряването от 2000 г. година насам, предава bTV.\r\nИзключение ще се прави, ако след 2000-та човекът е с твърде скромен стаж.\r\nИ още - при изчисляването на размера на новите пенсии всяка година стаж ще е с малко по-голяма тежест спрямо сега.", "date": "2018.12.30", "title": "От 2019 пенсиите ще се изчисляват по нов начин"}
{"url": "https://www.dnes.bg/snimka-na-denia/2018/12/30/studen-ianuari-se-zadava-s-temperaturi-do-minus-20-gradusa.397884", "text": "Най-ниските температури през януари 2019 г. у нас ще бъдат между минус 18 и минус 13 градуса, в котловините - до минус 20 градуса, по Черноморието - около минус 10 градуса, а най-високите температури ще са между 10 и 15 градуса.\r\nТова сочи  на Сектора \"Метеорологични прогнози\" в Националния институт по метеорология и хидрология.\n\r\nОчаква се средната месечна температура да бъде около и под нормата, която в Северна България и по високите полета е между минус 3 и 0 градуса, по Черноморието, в Горнотракийската низина и по долината на река Струма - от 0 до 3 градуса, а в планинските райони - между минус 8 и минус 3 градуса. \n                \n                \r\nМесечната сума на валежите ще бъде около и над нормата, която е между 30 и 60 литра на квадратен метър, а в планините и в най-южните райони - между 60 и 110 литра на квадратен метър.\n\r\nПрез първите дни от януари се очаква нахлуване на студена арктична въздушна маса у нас и през първото десетдневие температурите ще бъдат по-ниски от обичайните, въпреки че в края на периода относително ще се повишат. Към 3-4 януари и в края на десетдневието ще има повишена вероятност за валежи от сняг.\n\r\nПрез второто и третото десетдневие динамиката на атмосферните процеси ще е повишена. Температурите ще бъдат близки до обичайните. Вероятност за валежи ще има през периода 13-15 януари, около 20 януари, 25 януари и в края на месеца.\n\r\nПрез януари са регистрирани най-големите аномалии на времето в нашата страна. При нахлувания на арктичен въздух след изясняване са достигани най-ниските температури в повечето райони на страната - абсолютният минимум за страната е минус 38,3 градуса, измерен в Трън през 1947 г. През януари има и интензивни затопляния, при които температурите са се повишавали до 20-23 градуса.\r\n/БТА/", "date": "2018.12.30", "title": "Студен януари се задава, с температури до минус 20 градуса!"}
{"url": "https://www.dnes.bg/blizak-iztok/2018/12/30/asad-razreshi-na-irak-da-atakuva-isliamska-dyrjava-v-siriia.397904", "text": "Сирийската държавна информационна агенция съобщи, че президентът Башар Асад е позволил на иракските сили да атакуват групировката \"Ислямска държава\" вътре в Сирия, без да чакат разрешение от властите в Дамаск, предаде Асошиейтед прес.\r\nВчера Асад е получил писмо от иракския премиер Адел Абдел Махди, който призовава за координация между двете страни в борбата срещу тероризма.\r\n\"Ислямска държава\" контролираше големи части от двете държави, когато провъзгласи своя халифат през 2014 г. Екстремистите бяха победени в Ирак, но все още държат малка територия в Сирия. Иракски бойни самолети и артилерия и досега нанасяха удари срещу позиции на \"Ислямска държава\" в Сирия, но след като получаваха разрешение от сирийските власти. \r\n/БТА/", "date": "2018.12.30", "title": "Асад разреши на Ирак да атакува \"Ислямска държава\" в Сирия"}
{"url": "https://www.dnes.bg/obshtestvo/2018/12/30/za-neredovni-pytnici-v-gradskiia-transport-klekove-vmesto-akt.397892", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКонтрольори в столичния градския транспорт глобяват нередовните пътници с физически упражнения.\r\nСкритата камера на влогърите Христо Стефанов и Павел Колев събра над 100 хиляди гледания в социалните мрежи. Оказва се, че идеята е на Центъра за градска мобилност, откъдето с видеото смятат да се борят срещу гратисчиите.\r\nЗа няколко часа влезлите в ролята на контрольори Павел Колев и Христо Стефанов глобяваха нередовните пътници. Наказанията на двамата влогъри, популярни като \"Играчите\" имат една цел. Тя е пътниците да станат по-редовни и да избягват истинските санкции.\r\nДвамата разказват, че отдавна са имали идея да направят скрита камера в градския транспорт, предава Bulgaria ON AIR.\r\nВлогърите обещават, че ще продължат със скритата камера с възпитателна цел. Къде обаче можете да ги срещнете в бъдеще, засега остава тайна.\r\n ", "date": "2018.12.30", "title": "За нередовни пътници в градския транспорт: Клекове вместо акт"}
{"url": "https://www.dnes.bg/rusia/2018/12/30/rusiia-shte-otgovori-ako-v-evropa-se-poiaviat-zabraneni-us-raketi.397894", "text": "Русия ще предприеме ответни мерки, в случай, че в Европа се появят американски ракети, забранени от Договора за ликвидация на ракетите със среден и малък обсег (ДРСМО), заяви министърът на външните работи на Русия Сергей Лавров, предава ТАСС.\n\r\n\"За съжаление, нашите европейски колеги, чиято самостоятелност бихме искали да видим на практика, засега не са достатъчно готови за нея и се водят по САЩ даже и в случаите, когато това явно противоречи на техните интереси\", отбеляза Лавров. \"Ще дам пример: гласуването по руските резолюции в подкрепа на запазването на ДРСМО\".\n\r\n\"Най-много вълнения по повод решението на САЩ да излязат едностранно от този Договор, чухме в Европа\", обърна внимание министърът, предава \"Фокус\". \"Но целият Европейски съюз гласува против нашето предложение, т.е., на практика, за това ДРСМО да спре да съществува и над Европа отново да надвисне заплаха от разполагане на американски ракети, забранени от този Договор\". \n                    \n                    \n                \r\n\"Следващият ход, разбира се, ще бъдат ответни мерки на Руската Федерация\", заяви руският дипломат. \"Ние не сме избирали това, но в европейските столици, вероятно, не може да не разбират заплахата за самите европейци\".\n\r\nПо неговите думи, не е възможно да се обясни гласуването на страните от ЕС против предложението на Русия по друг начин, освен като \"криво разбрана солидарност\".", "date": "2018.12.30", "title": "Русия ще отговори, ако в Европа се появят забранени US ракети!"}
{"url": "https://www.dnes.bg/rusia/2018/12/30/syrbiia-niama-da-se-otkaje-ot-ruskiia-gaz-za-da-ugodi-na-zapada.397895", "text": "Сърбия няма намерение да се откаже от руския газ в полза на по-скъпия втечнен газ, за да удовлетвори Запада, заяви сръбският президент Александър Вучич, предава ТАСС.\r\n\"Аз няма да плащам двойна цена за втечнен газ, за да се хареса това на някого на Запад. Аз купувам евтин газ, за да може гражданите да живеят, а промишлеността да се развива. Това не са мои пари, това са пари на гражданите, държавни пари\", заяви сръбският президент.\r\nПо думите му темата за природния газ ще бъде една от най-важните по време на посещението на руския президент Владимир Путин в Белград на 17 януари. \"За нас най-важно е да се договорим с руснаците, ние това искаме и това ще направим\", каза Вучич.\r\nСръбският президент отбеляза още, че на предстоящата среща с Путин ще говорят също за Косово и за ситуацията в Украйна и Сирия.\r\n/БТА/", "date": "2018.12.30", "title": "Сърбия няма да се откаже от руския газ, за да угоди на Запада"}
{"url": "https://www.dnes.bg/science/2018/12/30/obshtuvame-po-lesno-ako-glavata-ni-e-naklonena.397898", "text": "Накланянето на главата предразполага хората да се гледат в очите и затова човекът изглежда по-дружелюбен, съобщава Sciencedaily.\r\nНасочването на погледа към очите дава възможност да бъде събрана много информация.\r\nПри повечето видове прекият поглед в очите се смята за застрашаващ. Накланянето на главата неутрализира този ефект, установиха учени от университета на Калифорния в Санта Крус, предава БТА.\r\nХората са предразположени да гледат лявата страна на лицето. Смята се, че това се предопределя от мозъка, защото дясното полукълбо обработва информацията за лицата. Когато главата е наклонена обаче, човекът насреща вижда първо по-високото око, независимо дали е ляво или дясно. Ефектът се проявява дори при наклон от 11 градуса, но е най-силен, когато главата е наклонена с 45 градуса. При 90 градуса е най-слаб. ", "date": "2018.12.30", "title": "Общуваме по-лесно ако... главата ни е наклонена"}
{"url": "https://www.dnes.bg/blizak-iztok/2018/12/30/erdogan-i-merkel-se-razbraha-za-siriia.397906", "text": "Президентът на Турция Реджеп Тайип Ердоган разтоваря по телефона с канцлера на Германия Ангела Меркел и двамата се разбраха по два важни пункта на тема Сирия, предаде информационната агенция ДХА. \n\r\nПървата договорка е придържане към резултатите от срещата на най-високо равнище на тема Сирия в Истанбул на 27 октомври (в четворен формат – Турция, Германия, Русия и Франция; първоначално насрочена за 7 септември, но непроведена). Второто съгласие между Ердоган и Меркел е за \"продължаване на близките контакти след решението на САЩ да се изтеглят от Сирия\". \n\n\n\n\r\nПо данни от турското Президентство, освен двустранните отношения, по време на телефонния разговор са обменени мнения и направени сондажи по три главни въпроса, предава \"Фокус\". \n                    \n                    \n                \r\nПърво, последните събития в Сирия. Второ, нерегламентираната бежанска вълна към Европа. Трето, борбата с тероризма. Двамата лидери са изразили готовност да продължат диалога по тези теми и в бъдеще, посочва още ДХА.\n\r\n ", "date": "2018.12.30", "title": "Ердоган и Меркел се разбраха за Сирия..."}
{"url": "https://www.dnes.bg/akoshtete-vqrvaite/2018/12/30/99-godishna-poluchi-liubovno-pismo-ot-predi-77-g.397887", "text": "99-годишна жена е получила любовно писмо от бившия  възлюбен написано преди 77 години малко преди да изчезне по времето на Втората световна война.\r\nПисмото е дадено на жената след като било намерено в потънал през 1941 година кораб в Атлантическия океан.\r\nВ последното писмо, което жената е пратила до тогавашната и половинка тя приема неговото предложение за брак. След това писмо тя не получава отговор и си помисля, че годеникът  е променил решението си... поне до този момент, когато разбира, че всъщност нещата не са стояли по този начин.\r\nВ потъналото на дъното на океана писмо, мъжът се обяснява в любов на жената и  благодари за приемането на предложението за съвместен живот, пише Independent. \r\nЖената има брак с друг мъж и 4 деца, но въпреки всичко казва, че ако е била получила писмото навреме, животът  е щял да се развие по съвсем различен начин.", "date": "2018.12.30", "title": "99-годишна получи любовно писмо от преди 77 г."}
{"url": "https://www.dnes.bg/politika/2018/12/30/okolo-40-ot-pytishtata-v-stranata-sa-v-losho-systoianie.397891", "text": "Експертите от Световната банка се очаква скоро да предложат варианти за тарифи и обхват на тол системата, която ще бъде въведена у нас поетапно през следващата година. След това те ще бъдат подложени на обществено обсъждане, като ще трябва да се премине и през процедура по одобрение от страна на ЕК. Това съобщи министърът на регионалното развитие Петя Аврамова. \n\r\nИнвентаризацията на републиканската пътна мрежа е показала, че в отлично състояние е настилката на 12 на сто от пътищата, добро е на 27 процента, задоволително – на 23 на сто, незадоволително на около 13 на сто и лошо на една четвърт от пътищата, предава БНР. В най-лошо състояние е третокласната пътна мрежа – данните показват, че близо 8000 км се нуждаят от ремонт. Необходимо е и обновяването на 112 пътни съоръжения, за които по първоначални оценки са необходими 165 млн. лв.\n                    \n                    \n                \r\nМинистър Петя Аврамова напомни за подготвената нова наредба за проектиране на пътища, в която една от мерките за подобряване на безопасността на пътуване е завишаване на изискванията за отводняване на пътното платно, за да се избегне създаването на условия за \"аквапланинг\". \n\r\nМинистърът на регионалното развитие и благоустройството информира още, че съвсем скоро се очаква експертите от Световната банка да предложат вариантите на тарифиране и обхват на тол системата, които ще бъдат подложени на обществено обсъждане. \n\r\nАврамова подчерта, че през 2019-а ще бъдат изградени близо 119 км нови пътища. Индикативната стойност на проектите е около 1 млрд. лева, като финансирането ще дойде от бюджета и от евросредства. Аврамова потвърди, че целта е магистрала \"Хемус\" да бъде готова до 2024 г., а при добра организация амбицията е магистрала \"Струма\" да бъде завършена в предвидените срокове – до 2023 г.", "date": "2018.12.30", "title": "Около 40% от пътищата в страната са в лошо състояние!?"}
{"url": "https://www.dnes.bg/science/2018/12/30/dokyde-stigna-koloniziraneto-na-kosmosa-shte-imame-li-nov-dom.397643", "text": "\r\n\r\nПо-близо ли сме до живот в Космоса? През 2018 година човечеството направи няколко огромни крачки към колонизирането на резервни планети в случай, че нещо се случи на единствения ни, за сега, дом.\r\nНапът сме да докоснем Слънцето, прескочихме ръба на Слънчевата система, открихме вода върху астероид. А още много път ни чака, докато си отговорим на всички въпроси за Космоса.\n\n\n\n\r\n\r\n                    \n                    \n                Макар Китай да стои зад най-амбициозната мисия, отправена към спътника ни, за НАСА 2018 г. бе белязана от много обещания.\r\nАзиатската сонда Chang'e 4 вече е в орбита около Луната. Очаква се съвсем скоро да кацне там, където никой, никога не е бил – нейната тъмна страна. Данните, които новака в космическите програми, Китай, получи, ще се използват за осъществяване на по-смели цели – база на Луната.\r\nНо НАСА даде подобно обещание след дългогодишна пауза, която включваше пращане на сонди и апарати къде ли не, но не и до най-близкия обект до нас. Космическата агенция се закани, че съвсем скоро отново ще прати американски граждани на Луната и ще построи временна база за своите астронавти. Работата по тази мисия бе поверена на няколко частни компании, които ще се състезават за своя момент на слава. Тя ще служи не само за изследвания, но и като място за почивка по врече на по-дългото пътуване   - Червената планета.\r\n\r\nКолкото и странно да звучи, за тази малко по-далечна планета знаем повече, отколкото за нашия спътник. Тя е обект на най-смелите човешки мечти. Очите на всички учени са вперени в нея. Кой първи ще успее да я покори? Желаещите са много. Най-вече филантропът Илон Мъск.\r\nВ началото на годината той изстреля своята ракета Falcon Heavy, заедно с червената си Тесла към орбитата на Марс. E, изчисленията му не бяха много точни и чучелото в купето на колата навярно се е паникьосало, когато ракетата му е подминала Червената планета и е продължила да се носи напред, но Мъск беше спокоен. Първата крачка – направена.\r\nСега филантропът крои още по-големи планове. Той от дълго време се заканва, че възможно най-скоро ще прати хора на Марс. Всъщност, неговата цел е в близките 50 до 100 години, там да бъде построен град за близо 1 милион души.\r\nА около Коледа, Мъск пусна и първата снимка от строежа на неговата \"мини\" ракета, която не е толоква мини. Новото й име е Starship, а на борда й ще бъдат превозвани новите жители както на Луната, така и на Марс. Тя е значително по-голяма от Saturn V, която успешно изпрати астронавтите от мисията Аполо на спътника ни. \r\nНо за да колонизираме Марс, трябва да го опознаем напълно. НАСА не си поставят толкова краткосрочни цели за изпращане на хора на Червената планета, но пък правят всичко по силите си да я проучат напълно.\r\nБлизо две години космическата агенция не знае дали ще успее да прати InSight на Марс. През 2016 г. изстрелването му се отлага, защото сеизмомерът на апарата отказва да работи. Поправката му е толкова скъпа, че агенцията не знае дали си заслужава да продължи с опита. Но машината все пак кацна на Червената планета и в следващите две години ще изпраща на Земята данни, които да ни помогнат да разгадаем тайните на евентуалния ни нов дом.\r\nМарс е неприветлив. Би било трудно да го тераформираме, за да го превърнем в спасителната планета на човечеството. Въпреки това, всички усилия са насочени на там. Какви процеси протичат под повърхността й? Каква е почвата й? Има ли земетресения? Човечеството е една крачка по-близо до отговора на всички тези въпроси. \r\nА отново около Коледа се появи и нова снимка на повърхността на Марс и кратер, пълен с... лед.\r\nНовата база на Луната няма да се използва за пътувания само до Червената планета, но и за отпътуване към по-далечни дестинации.\r\n\r\nАстрономията тази година може да се похвали с много значими постижения. Voyager-2 напусна Слънчевата система и ще търси подходящи планети за живот, а може би и нови приятели на човечеството в далечни галактики.\r\nOsiris-REX пък откри вода по повърхността на астероида Бену, който може да ни даде отговор как е започнал живота на Земята. А може би дори – и как ще приключи.\r\nНАСА изстреля The Parker Solar Probe – сонда, която ще \"докосне\" Слънцето и ще даде отговор на други вечни въпроси – защо короната на звездата е по-гореща, от нейното тяло и колко още живот й остава.\r\nА през родната ни Слънчева планета премина Онунама, първият обект, дошъл от друга, далечна галактика.\r\nУчените се опитаха да го проследят и да разберат от къде е, на къде се е запътил. Появиха се дори предположения, че той е или доста добре сглобен космически кораб или такъв, който се е повредил. Онунама още дълго ще остане мистерия.\r\nБлизо ли сме до колонизирането на Космоса?\r\nЧакат ни още дълъг път и много усилия преди да изпратим поне един човек да поживее на някое друго място във Вселената. А битката става още по-интересна, защото милиардерите, с интерес към звездното небе, също ще се намесят в битката за Космоса.\r\nТака, Ричард Брансън успя да изпълни четвъртия си опит и да изпрати астронавти до ръба на Космоса с ракета на своята компания Virgin Galactic. Всъщност, SpaceShipTwo, достигна отвъд ръба и успя да се върне, което бе огромно постижение за Брансън. С този успех, той изпреварва Мъск и Джеф Безос и неговата Blue Origin в битката за изпращане на първия кораб с туристи в Космоса.\r\nНавярно на някое свръхинтелигентно извънземно, като тези, за които по-рано тази година се заговори, че вече са посетили Земята, стои и гледа всички тези малки крачки за човека, но огромни за човечеството и се смее. Но с всеки изминал ден сме по-близо до това, да го срещнем.\r\n\r\n", "date": "2018.12.30", "title": "Докъде стигна колонизирането на Космоса? Ще имамe ли нов дом?"}
{"url": "https://www.dnes.bg/balkani/2018/12/30/balkanskiiat-pyzel-edna-napred-edna-nazad-koi-naddeliava.395533", "text": "През отминаващата 2018 година НАТО и Западът направиха стъпка напред на Балканите, отваряйки широко вратите за членство на Македония в Алианса, а Русия запази, макар и малко ограничено, влиянието си в тази част на Европа.\r\nНАТО приключи \"обрамчването\" на Адриатическо море със свои членки с приемането на Черна гора през 2017 г.  /въпреки че Русия желаеше да има своя база в малката държава/ и през 2018 г. продължи напредъка си на изток - във вътрешността на Балканския полуостров.\r\nСлед като десетилетия наред Гърция блокираше пътя на Македония към НАТО заради несъгласието си с името на съседката си, през юни двамата премиери Алексис Ципрас и Зоран Заев подписаха договор, с който двете страни се споразумяха новото име на държавата да бъде \"Република Северна Македония\".\r\n                    \n                    \n                През септември в югозападната ни съседка беше проведен референдум, на който гражданите на страната трябваше да отговорят на въпроса: \"Подкрепяте ли членство в НАТО и ЕС с приемане на договора между Македония и Гърция?\"\r\nОгромното мнозинство от гласувалите казаха \"Да\", но избирателната активност не беше достатъчно висока. Така или иначе, референдумът нямаше задължителен характер и договорът продължи пътя си към парламента в Скопие за процедурите, които се изискват за ратифициране на документа, включително и приемане на конституционни промени.\r\nОще през юли НАТО покани Македония за преговори за членство и тяхното начало беше поставено през октомври. Очакванията са с новото си име страната да стане 30-ият член на Алианса през 2019 г.\r\nПрез ноември бившият македонски премиер Никола Груевски избяга от страната си в Унгария. Там той получи политическо убежище и засега опитите на македонските власти да го върнат остават без успех. В Македония Груевски е осъден на две години затвор за закупуването на луксозен автомобил за над 600 000 евро. Той изчезна от страната в дните, когато трябваше да влезе в затвора за изтърпяване на наказанието.\r\nСкоро след подписването на толкова важния договор между Атина и Скопие се случи нещо на пръв поглед неочаквано предвид близките отношения между Гърция и Русия - Гърция реши да изгони двама руски дипломати и да забрани влизането в страната на други двама, обвинявайки ги в намеса във вътрешните работи на страната и незаконни действия срещу националната й сигурност.\r\nРуските дипломати опитвали да се сдобият незаконно с информация и да подкупят гръцки държавни служители, както и да придобият влияние в общини. Според източници Русия е опитала да се намеси в чувствителен въпрос, какъвто е договорът между Гърция и Македония за името и по този начин да засегне негативно ролята на Гърция на Балканите. Същите източници отбелязват, че е имало многобройни координирани усилия за разширяване на руското влияние в Гърция.\r\nС влизането на Македония в НАТО Русия ще изгуби още малко от лостовете си за влияние в региона. Затова пък Москва засилва контактите си и присъствието си в Сърбия. През януари 2019 г. например предстои посещение на руския президент Владимир Путин в Белград и по този повод той подготвя специален пакет за Сърбия с поне 20 стратегически споразумения. Според публикации в сръбския печат договорите ще са за няколкостотин милиона долара, като те ще включат големи руски инвестиции в сръбската инфраструктура, енергетиката, земеделието, отбраната, образованието и туризма. По-специално иде реч за договори за изграждане на железопътни коридори, присъединяване на Сърбия към газопровода \"Турски поток\", доставка на танкове Т-72 и противовъздушни ракети, износ на сръбски хранителни продукти в Русия.\r\nЩо се отнася до въоръжението, Сърбия упорито гледа на изток – още през 2017 г. Русия й подари шест изтребителя МиГ-29, сега Белград се сдобива и с хеликоптери Ми-17 и Ми-35, ракетна система С-300, танкове Т-72 и бронирани машини BRDM-2 и т.н.\r\nВизитата на Путин в Белград освен това ще се състои в момент на нажежени страсти между Сърбия и Косово.\r\n\"Пристигането на Путин в сръбската столица има огромно значение за нас в разгара на дипломатическата борба за Косово, в която подкрепата на Кремъл е скъпоценна за нас – писа сръбското издание \"Вечерне новости\". - Двамата държавници /Владимир Путин и Александър Вучич/ са на една и съща позиция – без участието на Москва е невъзможно да се стигне до устойчиво и компромисно решение, така че посещението на големия лидер е насърчение преди може би решаващия рунд за съдбата на Косово\".\r\nА Сърбия и Косово водят ожесточена битка помежду си. Единственото сигурно нещо засега е, че отношенията помежду двете страни трябва да бъдат нормализирани, за да може те да мислят сериозно за членство в ЕС. Преговорите, които водят Сърбия и Косово под егидата на Брюксел, засега са образно казано до под кривата круша. През годината Белград положи упорит дипломатически труд за това няколко страни да оттеглят признаването си на Косово. Сърбия остана доволна и от факта, че Косово не беше прието за член на Интерпол.\r\nВ същото време Прищина наложи 100-процентови мита за стоките от Сърбия и Босна и Херцеговина и подпали търговска война с Белград. Косово наложи драстичните мита за сръбски стоки, заради - както твърди - \"агресивна кампания\" от страна на Сърбия. Прищина смята Белград за виновен за това, че Интерпол отхвърли молбата за членство на Косово. В отговор кметовете на четирите сръбски общини в Северно Косово подадоха оставки и заявиха, че прекъсват всичките си контакти с официална Прищина. През годината и от двете страни заговориха и за размяна на територии или корекции на границите, но засега развитие по тази идея няма.\r\nВ средата на декември парламентът на Косово гласува за създаване на редовна армия на мястото на Косовските сили за сигурност. Естествено, при силната подкрепа от страна на САЩ. Стъпката разгневи Сърбия, която смята, че това ще застраши мира в региона.\r\n10 години след обявяването на независимост на Косово отношенията Белград-Прищина са все още далеч от нормализиране. В самия край на годината обаче американският президент Доналд Тръмп изпрати писма до президента на Сърбия Александър Вучич и президента на Косово Хашим Тачи, с които ги кани в Белия дом да отпразнуват \"историческо споразумение\", каквото се предполага, че САЩ очакват да бъде постигнато между Сърбия и Косово. Вероятно Вашингтон смята да кажем за уреден проблема с Македония и сега може би е насочил поглед към уреждане на сръбско-косовските отношения. Както се казва, продължението следва - през 2019 г.\r\nПрез първата половина на 2018 г. България председателства Съвета на ЕС. Акцент през всичките шест месеца бяха Западните Балкани, инфраструктурната, транспортната и дигиталната свързаност между страните от региона и приобщаването им към Европа. Председателството на страната ни беше оценено като изключително успешно за поставянето на фокуса върху региона в европейския дневен ред.\r\nЕдно убийство, извършено през есента в Истанбул, отекна в цял свят. Саудитският журналист Джамал Кашоги бе бил убит зверски в консулството на Саудитска Арабия в турския мегаполис. Трупът му така и не беше открит. Чрез много добре организирана кампания Турция предвид своите интереси в Близкия изток успя да привлече, да засили и да задържи вниманието на света към случващото се.\r\nАнкара настоява убийството да бъде разкрито. Аудиозаписи, с които Турция разполага, уличавали саудитския принц Мохамед бин Салман, че е поръчал екзекуцията. Саудитските власти официално отричат да са замесени, но започнаха свое разследване и дори саудитският главен прокурор беше изпратен в Турция.\r\nАмериканският президент Доналд Тръмп като цяло застава зад гърба на саудитския принц и заяви, че САЩ възнамеряват да останат \"непоклатим партньор\" на Саудитска Арабия, дори ако се окаже, че принц Мохамед бин Салман е бил в течение на плана за убийството на журналиста Джамал Кашоги.\r\nПреди това – през юни, Реджеп Ердоган спечели с над 50% от гласовете президентските избори в Турция, а неговата Партия на справедливостта и развитието победи в парламентарния вот. Страната премина от парламентарна към президентска форма на управление и Ердоган съсредоточи в ръцете си изпълнителната, съдебната и законодателната власт.\r\nСлед 10-годишна криза Гърция беше \"спасена\" и по думите на еврокомисаря за Еврозоната Пиер Московиси \"Гърция вече е нормална страна от Еврозоната, която е свободна да определя собствената си политика\".\r\nИзваждането на страната от кризата, която фалира икономиката й и заплаши съществуването на еврото, струваше 289 милиарда евро. Еврокомисията смята, че обикновените гърци все още не са усетили подобрението, но и това ще стане.\r\nПрез лятото Хърватия направи фурор на Световното първенство по футбол, достигайки до финала и класирайки се втора на престижния форум. Футболистите хвърлиха страната в истински екстаз след едно от най-големите спортни постижения в историята й.", "date": "2018.12.30", "title": "Балканският пъзел: Една напред, една назад – кой надделява?"}
{"url": "https://www.dnes.bg/eu/2018/12/30/ne-vsichki-chlenki-na-es-sa-gotovi-za-tvyrd-brexit.397889", "text": "Редица страни-членки на ЕС са започнали подготовка за \"твърд Brexit\", но не всички наистина са готови за подобно развитие на нещата. Това заявява европейският комисар за търговията Сесилия Малмстрьом в публикувано днес интервю за ДПА, предаде ТАСС. \n\n\n\r\n\"Не всички са готови наистина добре\", казва тя. Според Малмстрьом, ако кралството напусне ЕС без споразумение, \"всичко би било разкъсано\". \"Великобритания би станала трета държава и бихме търгували въз основа на правилата на СТО. Естествено бихме започнали преговори за търговско споразумение, но това би изисквало време\", допълва европейският комисар.\n                    \n                    \n                \r\n\"Ако британците наложат контрол още от първия ден, ние ще направим същото\", казва тя с уговорката, че в началото може би ще цари хаос. Най-добрият вариант ще е регламентирано излизане, подчертава Малмстрьом.\n\r\nДебатите по споразумението за Brexit в британския парламент ще бъдат подновени на 9 януари, след което депутатите ще гласуват \"за\" или \"против\" документа, напомня ТАСС.\r\n/БТА/", "date": "2018.12.30", "title": "Не всички членки на ЕС са готови за \"твърд Brexit\""}
{"url": "https://www.dnes.bg/zvezdi/2018/12/30/zvezdni-svatbi-na-2018-ta-koi-skliuchiha-brak.397811", "text": "Несъмнено сватбата на актрисата Меган Маркъл и британския принц Хари беше най-обсъжданата и чакана сватба на изминалата година.\n\r\nМоже би най-пищната сватба за 2018-а ще се окаже тази на американския певец Ник Джонас и индийската актриса Приянка Чопра. Сватбата на влюбените продължи цели три дни като двамата имаха няколко брачни церемонии.\n\r\nЕдна от най-изненадващите брачни двойки на годината пък се оказаха канадската попзвезда Джъстин Бийбър и моделът Хейли Болдуин, които без много шум подписаха в гражданското.\n\r\nРичард Гиър също учуди света като на 68-годишна възраст обяви, че чака дете и сключи брак с дългогодишната си приятелка – испанката Алехандра Силва. \"Младоженците\" вдигнаха сватба, вдъхновена от Индия (на снимката).\n                    \n                    \n                \r\nВ края на годината дойде още една изненадваща звездна сватба. Поп-тийн идолът Майли Сайръс се омъжи в дома си в Тенеси за дългогодишното си гадже - австралийският актьор Лиъм  Хемсуърт.\n\r\nВижте в галерията ни кои звездни двойки си казаха \"да\" през изминалата година в", "date": "2018.12.30", "title": "Звездни сватби на 2018-та. Кои сключиха брак..."}
{"url": "https://www.dnes.bg/rusia/2018/12/30/rusiia-vyvejda-novo-pokolenie-raketen-kompleks-ot-2019-a.397888", "text": "През 2019 г. Русия ще въведе на въоръжение ново поколение зенитен ракетен комплекс със среден обсег С-350 \"Витяз\", предаде Ройтерс, като се позова на руското министерство на отбраната, отбелязвайки, че това е дълго планирана стъпка за замяна на остарелите системи за противовъздушна отбрана С-300.\n\r\nМинистерството обяви също, че през 2018 г. военните са разположили комплекси \"Панцир-С\" и С-400 на полуостров Крим, който Русия анексира от Украйна през 2014 г., а също в района на Арктика, в руския анклав Калининград на Балтийско море и в Хабаровския край в най-източната част на страната.\n\r\nВ последните години Русия демонстрира военна мощ в чужбина, а намесата й в сирийския конфликт и в Украйна влоши отношенията й със Запада.\n                    \n                    \n                \r\nВъв връзка със спор около друга ракетна система, с голям обсег, Вашингтон заплаши да се оттегли от ключовия договор от 1987 г. за ликвидиране на ракетите със среден обсег, твърдейки, че нова руска ракета - \"Новатор 9М729\" (с натовско обозначение SSC-8) - нарушава договора.\n\r\nТова възлово споразумение за контрол върху въоръженията забранява на всяка от двете страни да разполага наземно базирани ракети с малък и среден обсег в Европа. Русия отрича да нарушава договора и обвинява САЩ, че използват измислен претекст самите те да излязат от него, за да разработват нови ракети.\n\r\nВ сряда руският президент Владимир Путин обяви, че през 2019 г. руските въоръжени сили ще разположат първия си полк, въоръжен с хиперзвукова ракетна система, което означава, че страната му вече има нов тип стратегическо оръжие.\n\r\nПрез март Кремъл съобщи, че в рамките на следващите пет години Русия ще сведе бюджета си за отбрана до по-малко от 3 процента от брутния си вътрешен продукт, припомня Ройтерс. \n\r\nРусия планира също така до края на 2020 г. да приключи създаването на единна система за отбрана, която да обхваща всичките Курилски острови, гарантирайки защитата на стратегически важното Охотско море. Това заяви днес агенция Киодо, като се позова на документ на руските въоръжени сили, с който разполага, предаде ТАСС.\n\r\n\"През 2020 г. на Курилските острови трябва да бъде създадена единна система за отбрана. Необходимо е да се премахне възможността противникови кораби да минават през протоците (към Охотско море, бел. на ТАСС) и да стоварват противникови десантни войски на островите\", се казва в документа.\n\r\nСпоред Киодо се предвижда по-специално да бъде увеличен броят на бреговите ракетни комплекси \"Бал\" и \"Бастион\", разположени на архипелага. Освен това материалите сочат, че Русия смята да развива инфраструктурата на летищата за патрулни самолети за борба с подводници и на пристанищата за големи кораби на остров Парамушир.\n\r\n/БТА/", "date": "2018.12.30", "title": "Русия въвежда ново поколение ракетен комплекс от 2019-а"}
{"url": "https://www.dnes.bg/akoshtete-vqrvaite/2018/12/30/zodiia-vodolei-kakvo-gi-ochakva-prez-2019-g.397809", "text": "\n\r\nСъветът към семейните дами е да избягват рутината, да експериментират, да правят приятни изненади на любимия. Родените под този знак дами през следващата година ги очакват искрени и трайни отношения. Експлозия от страст се очаква в края на годината. През този период любовните приключения са гарантирани както на свободните, така и на омъжените жени.\n\r\nПървата половина на годината ще доведе до проблеми с ръководството и колегите на работното място. Важно е да бъдете спокойни, да взимате трезви решения и да не се водите от емоциите. През есента ще се отворят привлекателни перспективи, възможно е да започнете нова работа.\n\r\nТъй като жената Водолей е емоционална, трябва да следи изкъсо здравето си, особено нервната система. Август и септември са чудесни за отдих. Ако имате проблеми с наднорменото тегло, трябва да започнете диета, в противен случай може да възникнат проблеми с храносмилателната система.\r\n                    \n                    \n                За мъжа Водолей вижте в", "date": "2018.12.30", "title": "Зодия Водолей: Какво ги очаква през 2019 г."}
{"url": "https://www.dnes.bg/notifikacii/2018/12/30/nai-malko-17-jertvi-po-vreme-na-izbori-v-banlgadesh.397901", "text": "Най-малко 17 души са убити днес в Бангладеш при свързано с изборите насилие, включително седем души от управляващата партия и петима от опозиционния съюз, предаде Ройтерс като се позова на говорител на полицията. Над 20 души са ранени, допълни говорителят Сохел Рана.\n\r\nПо-рано Франс прес съобщи за 12 убити през деня в страната, където се произвеждат парламентарни избори след кампания, белязана от насилие и обвинения в репресии срещу хиляди активисти на опозицията.\n\r\nПо данни на полицията, цитирани от АФП, трима души са убити от силите на реда, а още осем са загинали при различни сблъсъци между привърженици на управляващата партия \"Народна лига\" (\"Лига Авами\") и поддръжници на основната опозиционна сила - Националистическата партия на Бангладеш. Дванадесетият човек - полицейски помощник - е бил убит от симпатизанти на опозицията.\n                \n                \r\nИзборите, които се очаква да осигурят четвърти мандат на министър-председателката Шейх Хасина Вазед, приключиха в 16 часа местно време (10 ч. по Гринуич).\n\r\nНа власт от 10 години, 71-годишната Хасина Вазед, продължава да е много популярна сред част от сънародниците си заради силния икономически растеж по време на управлението й и избавянето на Бангладеш от имиджа на крайнобедна държава, сполитана от всички световни бедствия. Освен това Вазед прие в страната си стотици хиляди бежанци от мюсюлманското малцинство рохинга, бягащи от репресии в Мианма.\n\r\nКритиците й обаче я описват като авторитарен лидер, пратил в затвора емблематичната си съперничка Халеда Зия, репресиращ дисидентите чрез масови арести на активисти от опозицията (някои от които са изчезнали безследно) и въвел драконовски закони, заставящи медиите да мълчат.\n\r\n/БТА/", "date": "2018.12.30", "title": "Най-малко 17 жертви по време на... избори в Банлгадеш"}
{"url": "https://www.dnes.bg/sofia/2018/12/30/viceprezidentyt-lipsva-ni-iasna-perspektiva-za-bylgariia.397893", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЛипсва ни перспектива за България! Това заяви вицепрезидентът Илияна Йотова в интервю за Bulgaria ON AIR.\r\n\"В скандалите през годината потъна политиката! Скандалите изместиха сериозната политика. Това е една от най-слабите години в парламента. Най-страшното е, че загубихме помежду си доверието, включително и между институциите\", казва още тя.\r\nПо думите и не ни трябва нова Конституция. \"Някои политици я четат като дявола, евангелието. 2018-а завършва с много гняв! Това, което ме притеснава е ръстът на работещите бедни! Като плюс мога да отбележа успешното ни европредседателство\".\r\nЦялото интервю вижте във видеото или в сайта на .\r\n ", "date": "2018.12.30", "title": "Вицепрезидентът: Липсва ни ясна перспектива за България!"}
{"url": "https://www.dnes.bg/index/2018/12/30/godinata-v-snimki-noemvri-2018.397081", "text": "\n\r\nDnes.bg продължава да ви показва най-интересните и любопитни снимки от отминаващата си 2018 година.\r\nВ предпоследния ден от тази година ви предлагаме да видите и най-красивите кадри от есенния и студен ноември. А ако сте пропуснали най-веселите и щури снимки за 2018-та досега, . Не ги пропускайте!", "date": "2018.12.30", "title": "Годината в снимки: Ноември 2018"}
{"url": "https://www.dnes.bg/sofia/2018/12/30/sofiia-prez-2018-g-loshi-remonti-i-kylbeta-mrysen-vyzduh.396105", "text": "2018 година беше колкото успешна, толкова и неуспешна за общинското управление на столицата ни.\r\nНяма как, когато говорим за София да не започнем с ремонтите на улиците в града. Няма как да не споменем ул. \"Граф Игнатиев\". Месеци наред разправии заради проблемен ремонт предизвикаха редица недоволства сред гражданите и градската опозиция.\r\nОказа се, че ремонтът на улицата и подмяната на трамвайното трасе изглеждат покъртително, а качеството на изпъление – ниско. Този прословут ремонт беше осмиван в социалните мрежи с редица снимки и колажи. Предвид дългия срок на изпълнение, централната градска улица трябваше да изглежда една идея по-добре.\r\nПрез октомври, проблемият ремонт предизвика общински съветници от БСП-София да дадат извънреден брифинг на самата ул. \"Граф Игнатиев\", на който изненадващо пристигнаха общински съветници и народни представители от ПГ ГЕРБ. По време на дебатите, председателят на групата на БСП в СОС Калоян Паргов обясни, че изпълнението на проекта на ул. \"Граф Игнатиев\" показва, че Столичната община не може да харчи парите на софиянци правилно.\r\n                    \n                    \n                Според него една инициатива за по-добър център на столицата е опорочена. Паргов коментира, \"че е време кметът на София Йорданка Фандъкова да изпие горчивата чаша на плодовете от 10-годишното си управление\".\r\nПредседателят на Столичния общински съвет от ГЕРБ Елен Герджиков пък не пропусна и отговори на политическите нападки на своите опоненти. Според него извънредните брифинги и истерични ситуации, които правят представителите на политическата група на БСП, са поредният сценарий за предизборна кампания.\r\nТози ремонт и неговото изпълнение, както и цялата процедура с обществената поръчка по избирането на изпълнител станаха повод за започване на разследване от прокуратурата. Разследването беше насочено и срещу зам.-кметът в направление \"Транспорт и транспортни комуникации\" Евгени Крусев, който именно поради тази причина подаде и оставка. До края на мандата му ресорът му се пое от друг зам.-кмет на столицата - Дончо Барбалов, на който това му е трети ресор след финанси и здравеопазване.\r\nОсвен този, имаше и ремонти, които се оказаха по-успешни и не предизвикаха недоволство у гражданите. Трасето на голяма част от бул. \"България\" бе подменено; беше разширен проблемен участък от бул. \"Тодор Каблешков\", беше обновен тесният бул. \"Монтевидео\"; беше изградена Северната скоростна тангента.\r\nПрез 2018 година се работи и много активно по третия лъч на софийското метро. Очаква се то да тръгне през 2019 година.\r\nПри ремонта на тротоарите на централната ул. \"Московска\" пък беше открита късноантична гробница със стенописи.\r\nВ разгара на лятото горяха и бившите Царските конюшни, които за пореден път станаха повод за скандал и разногласия между управляващи, опозиция и обществото. Пожарът стана 2 години след разгорелият се скандал покрай собствеността на имотите и тяхното продаване, заради което бившият областен управител на София беше обвинен за сключване на неизгодна сделка и подаде оставка, а прокуратурата стартира разследване.\r\nВеднага след това Министерството на културата активизира максимално бързо процедурата по даване на предварителен статут на културна ценност за бившите конюшни в столицата.\r\nС близо 64 млн. лева от програмата \"Региони в растеж\" бяха ремонтирани 26 училища и детски градини в столицата. През лятото съшо така бяха засадени и 1000 дървета по учебните културни институции.\r\nБяха обновени и редица паркове и градски градинки. Сред тях бяха \"Южен парк\", \"Северен парк\", \"Западен парк\". През 2019 година се очаква да продължат инвестициите на общината в подобряването на зелените площи.\r\nПрез лятото възникнаха някои проблеми и усложнения заради неочакваното количество поройни дъждове, което се изипа през юни. Тогава столицата почти се наводни като подадените сигнали, вследствие на една от бурите за 1 ден, беше 1500. Дъждът наводни улици, мазета, приземни етажи, подлези, ресторанти, магазини. Народът тогава писна, че шахтите и отводнителната ни система като цяло е стара и недобре работеща, а кметът Фандъкова се оправда, че никой не може да каже дали всички шахти са почистени.\r\nНаводнението наложи и почистването на Владайската река при бул. \"Сливница\".\r\nКогато говорим за 2018 година и столицата на България, няма как да не споменем и проектът \"Бронзовата къща\". Истинският шедьовър на изкуството, разположен пред Народния театър предизвика редица недоволства и съмнения сред граждани и градска опозиция. БСП - София дори поискаха оставките на зам.-кметът по култура Тодор Чобанов и председателят на комисията по култура в СОС Малина Едрева.\r\nЦелта на \"Бронзовата къща\" бе да символизира приемствеността между българското и австрийското европредседателство, но тя не бе готова, когато щафетата бе предадена на Австрия. Не стана ясно и какво всъщност представлява този културен обект. Дали е инсталация, склуптура или архитектурна група?\r\nФакт е обаче, че беше израден върху зелени площи, което е недопустимо по всяка от действащите наредби на Столичната община.\r\nИ няма как да не стигнем до проблемите с мръсния въздух. Фините прахови частици са около нас за поредна зима. Разпространени са най-вече в кварталите \"Хиподрума\", \"Надежда\", \"Младост\" и нанасят сериозни вреди на белия дроб при вдишване. Отново имаше превишения на нивото на ФПЧ до 9 пъти над нормата!\r\nВъпреки всички мерки, които Общината предприе в тази насока - положителни резултати нямаше. Проведе се информационна кампания, която призова столичани активно да използват градски транспорт, да слизат от колите си при всяка възможност. Градската велоалея също беше разширена и удължена през тази година. 60% от столичния градски транспорт пък е с нулеви вредни емисии, но колко хора го използват?\r\nПо-късно през годината се заговори, че лифтовете на Витоша са за ремонт и общината реши, че  устойственият план на природен парк \"Витоша\" ще бъде променен, за да се  модернизират лифтовете, защото през настоящия не може да се  предприеме никаква стъпка.\r\nПрез тази година се развихри и много голям скандал около ареста на кмета на столичния район \"Младост\" Десислава Иванчева и нейната заместничка Биляна Петрова. Иванчева бе заловена с подкуп в особено големи размери, а от СРС-тата на прокуратурата стана явно, че тя е уговаряла взимането на подкупи чрез изнудване за задвижване на преписки за строителство в столичния квартал.\r\nОсвен всичко негативно, Столична Община отчете и редица успехи като например факта, че София все по-уверено започна да се налага като динамична start-up среда в Източна Европа. През лятото стана ясно, че всъщност 5.7% от икономиката в града се формира от индустрията на информационните технологии.\r\nПрез тази година бяха разширени \"Синята зона\" и \"Зелената зона\" за паркиране в града. През лятото ни пуснаха и първият хибриден автобус, който се движи пробно в градския транспорт. Той е с електродвигател и отговаря на стандарт Евро 6. Тогава стартирата и процедурата по закупуването на общо 20 такива електробуса.\r\nБеше въведен и електронен билет за градския транспорт, както и дневна карта, позволяваща пътуването със всички линии на градския транспорт за целия ден срещу заплащане от само 4 лева.\r\nВ началото на годината тръгна пробно и нощен градски транспорт. Той е разделен на 4 линии, покриващи почти всички основни участъци и квартали в столицата. Цената на билетчето е 2 лева като с него може да се пътува във всички 4 линии през цялата нощ.\r\n\r\nДо края на 2019 година да реши окончателно въпроса с липсата на спортни зали и физкултурни салони в столичните училища, да инвестира още в образование и култура, да се погрижи за лифтовете на Витоша, да ремонтира паркове, улици, булеварди, да реши проблемът със сградите на минералните бани в столицата.\r\nРазмерът на проектобюджета на Столична Община за 2019 г. е над 1,5 млрд. лв.\r\n133 млн. лв. е инвестицията в новите автобуси и трамваи. Общо за транспорт и транспортна инфраструктура се залагат 550 млн. лв., от които 51,3 млн. лв. са за изграждане на основни улици и булеварди.\n\r\n38 млн. лв. са заложени за ремонт и поддръжка на територията на цялата община, а 4,5 млн. лв. ще бъдат инвестициите за изграждане на улично осветление. За втория и третия лъч на метрото ще бъдат дадени 307 млн. лв.\r\nС близо 33 млн. ще бъдат закупени 13 нови трамвая, а заедно със \"Столичен автотранспорт\" се инвестират около 100 млн. лв. за нови автобуси. Над 250 млн. лв. се отделят пък за почистване на междублокови пространства, а над 21 млн. лв. за поддръжка на зелени площи. Близо 18 млн. лв. ще бъдат дадени и за рекултивацията на старите депа. 400 хил .лв. са за закупуване на мобилна станция за измерване на чистотата на въздуха.\n\r\nОколо 18 млн. лв. се инвестират в реконструкция на паркове: \"Западен парк\", \"Южен парк\", \"Сверен парк\", \"Борисова градина\" и др., а над 600 хил. лв. ще бъдат дадени за Зоологическата градина.\n\r\nПрез 2019 г. се предвиждат 68 млн. лв. за образование и над 5,6 млн. лв. за култура. \n\r\n5,6 млн. лв. ще се инвестират в консервацията и реставрацията на две минерални бани – в Банкя и в Овча купел.", "date": "2018.12.30", "title": "София през 2018 г.: Лоши ремонти и кълбета мръсен въздух"}
{"url": "https://www.dnes.bg/sofia/2018/12/30/nova-godina-v-sofiia-350-policai-globi-do-2500-lv-za-bombichki.397896", "text": "Над 350 полицаи ще охраняват площад \"Александър Батенберг\" по време на концерта, с който столичани ще изпратят 2018 г.\n\r\nОт днес влизат в сила и серия забрани за престой и паркиране в района. В следобедните часове утре целият булевард ще бъде затворен заради концерта, информира bTV.\n\r\nПространството ще бъде опасано със заграждения, пред които ще има и полицейска техника, за да се предотврати евентуален опит за атентат, свързан с коли, които биха могли да пресекат площада.\n\r\nЗабрани за престой и паркиране има в цялото каре около площада.\n\r\n\"Ще бъдат изградени 8 контролно-пропускателни пункта, през които гражданите ще преминават. При проверките активно ще се работи за лица, които са в явно агресивно състояние, психично болни, лица, които носят оръжие, пиротехнически изделия и алкохол в стъклени бутилки. Всеки, който употребява пиротехнически изделия на обществени места, се наказва с глоба от 500 до 2500 лева\", припомни Борислав Муеров, началник на \"Охранителна полиция\" – СДВР.\r\n                    \n                    \n                18 екипа на столичната Спешна помощ пък ще дежурят в новогодишната нощ.", "date": "2018.12.30", "title": "Нова година в София: 350 полицаи, глоби до 2500 лв. за бомбички!"}
{"url": "https://www.dnes.bg/stranata/2018/12/30/iztezavaniiat-u-nas-turchin-prisydata-mi-e-izdadena.397900", "text": "Турският журналист, който беше отвлечен и изтезаван край Свиленград, написа за преживяното на страницата си във Facebook. \n\r\n\"Присъдата ми е била издадена! В нощта на изтезанията, стрелецът, който извърши нечовешките насилия върху мен, се изпусна и каза \"президентът издаде смъртната ти присъда\". Но трябваше да знаят, че само аз мога да си издам подобна присъда. Смятаха, че заради изтезанията и заплахата за смърт няма да отида в полицията. Нямат идея кого имат за противник. Имената на извършителите и онези които подстрекават убийството ми са в ръцете на полицията. Оставям на вас скъпи приятели и близки изводите от случилото се. Останете с добро\", пише Бенли, цитиран от bTV.\n                    \n                    \n                \r\nЖурналистът е отвлечен от Свиленград на 22 декември, пише местното издание \"Сакар нюз\". Откаран е в къща в село Чернодъб, където срещу него е проявено насилие. Пострадалият е бил изоставен край Пловдив след полунощ на 23 декември.\n\r\nПо случая е образувано досъдебно производство. Kъм момента няма задържани лица.\n\r\nБенли живее от около година и половина в България. По време на разпита е заявил, че му е отнета сума от 3 000 евро.\n\r\n ", "date": "2018.12.30", "title": "Изтезаваният у нас турчин: Присъдата ми е издадена!"}
{"url": "https://www.dnes.bg/rusia/2018/12/30/trymp-ruskata-namesa-v-izborite-nai-goliamata-izmama.397886", "text": "Президентът на САЩ Доналд Тръмп заяви, че разследването за руска намеса в американските президентски избори през 2016 година е \"най-голямата измама\" в политическата история на страната, предава РИА Нововсти.\n\n\r\n\"Фалшификацията на руската намеса е най-голямата измама в историята на американската политика\", написа Тръмп в \"Twitter\". \r\nПо неговите думи, последните данни са потвърдили \"абсолютното отсъствие\" на доказателства за негов \"сговор с Русия\", предава \"Фокус\".\r\nАмериканският президент обвини Министерството на правосъдието и Федералното бюро за разследване (ФБР) на САЩ, че са фалшифицирали разследването по времето на президента Барак Обама, за да помогнат на Хилари Клинтън да победи на изборите.\r\n ", "date": "2018.12.30", "title": "Тръмп: Руската намеса в изборите - най-голямата измама"}
{"url": "https://www.dnes.bg/notifikacii/2018/12/30/kim-iska-po-chesti-sreshti-s-mun-dogodina.397882", "text": "Лидерът на Северна Корея Ким Чен Ун е изпратил писмо до южнокорейския си колега Мун Дже Ин, в което казва, че иска двамата да се срещат по-често през следващата година, за да задълбочават мирния процес и да постигнат целта си за денуклеаризация на Корейския полуостров, предадоха Ройтерс, ТАСС и Асошиейтед прес, цитирайки съобщение от канцеларията на Мун.\n\r\nКим поднася също извиненията си, че не е успял да посети Сеул през изминалата година, както двамата се бяха уговорили при третата си среща през септември в Пхенян, но изразява \"силното си желание\" да направи това в бъдеще.\n\r\n2018 г. бе белязана от немислим досега процес на затопляне на отношенията между двете корейски държави и от три срещи на техните лидери. Още при първата си среща през април двамата подписаха съвместна декларация за мир, просперитет и обединение на Корейския полуостров. След това двете страни решиха да съединят автомобилните и железопътните си мрежи и набелязаха още редица практически стъпки за нормализация на отношенията.\n                \n                \r\nКим проведе и историческа среща на върха с президента на САЩ Доналд Тръмп в Сингапур през юни, но последвалите разговори за денуклеаризация навлязоха в задънена улица заради искането на Северна Корея преди това да бъдат отменени американските санкции, отбелязва АП, цитирана от БТА.\n\r\n ", "date": "2018.12.30", "title": "Ким иска по-чести срещи с Мун догодина"}
{"url": "https://www.dnes.bg/politika/2018/12/30/2-miliona-vzeli-deputatite-za-pyt-i-sreshti-s-elektorata.397863", "text": "1 967 870 лева са изплатени на народните представители за служебни командировки в страната. От тях 1 686 786 лева са дадени, за да пътуват до избирателните си райони. Сумата е за периода от старта на 44-ото народно събрание на 19 април 2017 г. до края на юни тази година, става ясно от справка за  по Закона за достъп до обществена информация.\n\r\nСпоред финансовите правила към парламентарния правилник на депутатите се полагат командировъчни при пътуване до избирателните им райони - дневни, но и квартирни, ако не са родом от региона. Така за нощувки по хотели НС е изплатило 155 555 лева.\n\r\nНай-много е взел червеният Таско Ерменков. Той стана депутат от Сливен, но живее в София, затова получава командировъчни и е взел 23 610 лв. “Пътувам почти всяка седмица, държа на срещите с хората. Почти не използвам служебен автомобил, а карам личния си фиат. За 3 г. съм навъртял 85 хил. км”, обясни Ерменков. Той е из Сливенско от петък до вторник, когато сутрин прави приемна, а това е най-голямата по територия област с 42 населени места.\n                    \n                    \n                \r\nСлед него е Маргарита Николова от “Обединени патриоти” - тя е получила 21 273 лв. за пътувания до избирателния си район Стара Загора.\n\r\nТрети е Стоян Мирчев. Младият социалист, който е от София, стана депутат от Силистра. Пътува до там всяка седмица и спи на хотел, затова командировъчните му са 17 126 лв. \n\r\nОтделно на депутатите им се полагат пари за бензин, ако пътуват с личен автомобил. По това перо Народното събрание им е изплатило малко над 1 милион лева.\n\r\n1 373 808 лева пък са стрували задграничните им командировки. Най-често се пътува до Брюксел. Сред по-екзотичните дестинации е Нигерия, която Ася Пеева от ГЕРБ, Георги Йорданов и Димитър Георгиев от БСП са посетили по покана на местния парламент. Николай Александров от ОП пък е бил в Мексико за конференция за малките и средните предприятия.\n\r\nЗа разлика от предишни мандати в този само трима депутати не са вземали думата от трибуната нито веднъж - Албена Найденова от “Воля”, Емил Тончев от ГЕРБ и Делян Пеевски от ДПС. За да не попадат депутатите им в класацията на “рибите”, партиите искат всеки поне по веднъж да застане на трибуната, дори и за да изчете становище на комисия или декларация от група.\n\r\nНай-много са говорили пък председателят на ПГ на ГЕРБ и шеф на вътрешната комисия Цветан Цветанов и шефовете на правната и бюджетната комисия Данаил Кирилов и Менда Стоянова, които най-често докладват закони. \n\r\n ", "date": "2018.12.30", "title": "2 милиона взели депутатите за път и срещи с електората"}
{"url": "https://www.dnes.bg/notifikacii/2018/12/30/kakvi-shte-sa-tehnologichnite-tendencii-prez-novata-2019.397864", "text": "За 2019 г. се очаква правителства и технологични компании да работят по по-нататъшното развитие и утвърждаване на технологичните нововъведения на 21 век, които ще променят всеки аспект от всекидневието, пише ДПА.\n\r\n\n\r\nВсички говорят за изкуствения интелект. Германското правителство одобри стратегия и инвестиции за милиарди евро в сектора, макар точната дефиниция да е донякъде неясна. Напоследък понятието \"изкуствен интелект\" се отнася най-вече до обучението на машините - софтуер, който може да разпознава схеми в данните и да извлича заключения от тях. \n\r\nИзкуственият интелект се използва например за подобряване на снимки, за фино настройване на резултатите от онлайн търсене и да се предлагат стоки за евентуални покупки от онлайн магазини. Гласовото разпознаване е пример за сложен изкуствен интелект, тъй като софтуерът трябва да може да анализира звука, структурата на изреченията и контекста.\n                \n                \r\nТранспортният сектор е изправен пред големи промени с развитието на самоуправляващите се автомобили. Waymo - подразделение на Google, е първата компания, която предлага самоуправляващи се таксита, макар първоначално само за предградие на Финикс, Аризона. Вече се присъединяват и други компании - автомобилостроители, производители на автомобилни части, фирми за споделени превози като (Uber и други по-слабо известни стартъп компании. 2019-а може да е годината, през която ефективността на технологиите и решенията им ще бъде изпробвана в реалния живот.\n\r\n\n\r\n2019-а ще покаже дали Google Pay и Apple Pay могат да увеличат популярността на технологията, която позволява при трансакции да се използват смартфони вместо банкови карти, както и дали двамата най-големи играчи на пазара на смартфони могат да убедят по-голямата част от банковия сектор да използва техните системи за безналични плащания вместо да разработва собствени.\n\r\n\n\r\nGoogle и Amazon са се насочили към включване на тези говорещи помощници във възможно най-много устройства. Амазон предлага в САЩ дори микровълнови печки, в които е вградена технологията. Разработени са модули, които дават възможност дигиталните помощници да бъдат вграждани във всевъзможни уреди. Целта все повече е дигиталните помощници да придружават хората във всекидневието им. \n\r\n/БТА/\n\r\n ", "date": "2018.12.30", "title": "Какви ще са технологичните тенденции през новата 2019"}
{"url": "https://www.dnes.bg/notifikacii/2018/12/30/myj-e-prostrelian-v-stolichen-kvartal.397865", "text": "Сигнал за стрелба в квартал \"Лозенец\" в София е подаден малко след 21 ч. снощи, съобщиха от МВР.\r\nПо първоначални данни след възникнал спор на улицата 33- годишен е прострелял в крака 24-годишен мъж. \r\nПострадалият е транспортиран в болнично заведение за оказване на медицинска помощ. \r\nИзвършителят е задържан с полицейска мярка за 24 часа.\r\nРаботи се по установяване на причините и обстоятелствата около инцидента.\r\n ", "date": "2018.12.30", "title": "Мъж е прострелян в столичен квартал "}
{"url": "https://www.dnes.bg/snimka-na-denia/2018/12/30/oblachna-nedelia-temperaturite-stigat-do-8-c.397866", "text": "Днес ще остане предимно облачно, но ще е почти без валежи. Ще духа слаб вятър от северозапад. \r\nМинималните температури ще са предимно между минус 3 и 2 градуса, максималните - между 3 и 8 градуса, гласи  на НИМХ.\r\nНад планините ще е предимно облачно, почти без валежи. Ще духа до умерен северозападен вятър. Максималната температура на височина 1200 метра ще е около минус 2 градуса, на 2000 метра - около минус 8 градуса. \r\n ", "date": "2018.12.30", "title": "Облачна неделя, температурите стигат до 8°C"}
{"url": "https://www.dnes.bg/eu/2018/12/30/ministyr-ima-50-shans-brexit-da-byde-sprian.397869", "text": "Има шанс от 50 на сто за спиране на Brexit-а, ако британският парламент отхвърли постигнатото от премиера Тереза Мей споразумение с ЕС, заяви министърът на търговията Лиъм Фокс, цитиран от Ройтерс.\r\n\"Ако не гласуваме за това, не съм сигурен, че бих му дал (на Brexit-а) много по-добри шансове от 50 на 50\", заяви пред в. \"Сънди таймс\" Фокс, един от водещите поддръжници на напускането на ЕС.\n\n\r\nОстават три месеца до 29 март, когато Великобритания трябва да напусне ЕС. Постигнатото от Мей споразумение обаче остава несигурно, поради което остават възможни редица варианти - от Brexit без споразумение до спиране на Brexit-а, отбелязва Ройтерс, цитирана от БТА. \r\nПо-рано този месец премиерът Мей отложи планирано гласуване на споразумението, признавайки, че то вероятно ще бъде отхвърлено от парламента. Депутатите ще гласуват за споразумението догодина, през седмицата от 14 до 20 януари. \r\n ", "date": "2018.12.30", "title": "Министър: Има 50% шанс Brexit да бъде спрян!"}
{"url": "https://www.dnes.bg/index/2018/12/30/receptata-dnes-drob-po-selski.397812", "text": "Необходими продукти:\r\n500 г свински черен дроб\r\n7-8 печени червени и зелени чушки\r\n1 голяма глава кромид лук\r\n3-4 скилидки чесън\r\n2 с. л. доматено пюре концентрат\r\n200 мл вода\r\nсол\r\nчервен пипер\r\nчубрица\r\nолио\r\nмагданоз\r\n200 мл прясно мляко\r\nНачин на приготвяне вижте в \r\n ", "date": "2018.12.30", "title": "Рецептата Dnes: Дроб по селски"}
{"url": "https://www.dnes.bg/balkani/2018/12/30/hiliadi-protestiraha-v-belgrad-sreshtu-prezidenta-vuchich.397874", "text": "Хиляди сърби протестираха в Белград срещу президента Александър Вучич и неговата управляваща Сръбска прогресивна партия, предаде Ройтерс.\r\nТе скандираха „Вучич е крадец” по време на мирното шествие в центъра на града. Протестиращите настояват за медийна свобода и спиране на атаките срещу журналисти и опозиционни политици. \r\nТова е четвъртият подобен протест в последните седмици. Първият беше проведен в отговор на нападение над опозиционния ляв политик Борко Стефанович, който бе пребит в Крушевац, Южна Сърбия, на 23 ноември, припомня bTV.\r\nПоддръжниците на Алианс за Сърбия - опозиционна формация, в която влизат над 30 партии и организации, твърдят, че Вучич е автократ, а партията му е корумпирана, което категорично се отрича от партийното ръководство.\r\n ", "date": "2018.12.30", "title": "Хиляди протестираха в Белград срещу президента Вучич "}
{"url": "https://www.dnes.bg/stranata/2018/12/30/troino-po-skypi-stavat-taksitata-na-nova-godina-zashto-li.397868", "text": "Две хиляди таксита по-малко ще се движат в София в новогодишната нощ. Прогнозата на най-голямата компания се допълва със съвет, ако тарифите са двойни, да се търси ДАИ или общината. Не само в столицата, но в Пловдив, Бургас, Варна и останалите големи градове неофициалните тарифи ще са тройни, а наемането на такси - много трудно.\n\r\nВодачи на жълти автомобили се отказват да работят в празничната нощ, пише .\n\r\n“Нямаме стимул. До 2016-а специално за Нова година возихме на двойна тарифа и клиентите го разбираха. Но тази практика беше премахната от фирмите, за които работим. Каква ми е ползата да въртя волана на обикновени цени, вместо да празнувам със семейството”, пита таксиметровият шофьор Иван Николов.\n                    \n                    \n                \r\nКолегата му Николай Маринов от Пловдив обаче ще работи, тъй като на този празник изкарва 500-600 лева, прилагайки принципа “ден година храни”.\n\r\nВ Пловдив такситата са между 2500 и 3000. На миналия 31 декември вечерта излезли не повече от 600. Сега Деян Станев, председател на асоциацията на таксиметровите водачи, очаква да са 1000, които ще возят на нощна тарифа от 92 ст. за километър.\n\r\nГоре-долу по едно и също време заведенията гонят клиентите. Хората излизат в малките часове на студа и чакат такси, а колите са малко и настава истинско наддаване, призна Маринов.\n\r\nПо думите му изнервените клиенти сами предлагали тройна цена само и само да се приберат. Така за разстояние от 3-4 км от центъра до “Кючук Париж” броят по 50 лева.\n\r\nЗатова и Спас Атанасов, председател на Браншовата камара на таксиметровите водачи и превозвачи, посъветва такси да се поръчва по мобилно приложение и клиентът да обяви и бакшиш.\n\r\nПо Нова година на таблета на един шофьор излизат между 50-60 адреса и той се затруднява как да ги обслужи.\n\r\nНай-добрият начин да се прибереш с такси е да го вземеш от улицата, съветва обаче председателят на съюз “Такси” Кирил Ризов. Той смята, че от 0 часа на 1 януари докъм 7-8 часа сутринта много от колите ще возят на двойна тарифа и това е справедливо, тъй като шофьорът е избрал да работи, а не да е с близките си.\n\r\nВ Бургас водещите таксиметрови компании официално заявяват, че цените няма да скачат в новогодишната нощ, но опитът всяка година показва друго.\n\r\nЕдна от най-популярните компании в града, която предлага 20% отстъпка при повикване, ще работи на 31 декември без тази екстра. “Така ще стимулираме повече шофьори да излязат на работа”, казват от таксиметровото дружество, което вози на 87 ст./км дневна и 97 ст./км нощна тарифа.\r\n ", "date": "2018.12.30", "title": "Тройно по-скъпи стават такситата на Нова година. Защо ли?"}
{"url": "https://www.dnes.bg/notifikacii/2018/12/30/zdravoslovno-hranene-dori-i-prez-zimata.397610", "text": "Как се грижите за имунитета си в студените месеци? В основата на това да се чувстваме добре през есента и зимата са нашите хранителни навици и спортна рутина. Има някои основни правила за здраве, според които е добре да намалим до минимум консумацията на сладкиши, бързи закуски и пакетирани храни.\r\nОт друга страна трябва да добавим към менюто си повече полезни храни, които благоприятстват редица процеси в тялото ни. Що се отнася до спорта, осигурете си поне три пъти седмично по 30 минути спортна активност.\r\nЕто още няколко правила за повече здраве.\r\n\r\nПрез есенно-зимните месеци е добре да включите в менюто си топли ястия, като пилешки и зеленчукови супи. Хубаво е да наблягате на супичките. В тях може да съберете много полезни подправки, както и зеленчуци като тиква, червени, сладки картофи, праз лук, чесън. Течната храна благоприятства храносмилателната система, която през тези месеци може да бъде по-чувствителна и ще ви помогне да поддържате фигурата си във форма.\r\n                \n                \r\nТялото ви ще ви благодари за тях. Особено полезни са чай от шипки, бъз, джинджифил, лайка. Тези билки имат укрепващо действие, а по време на настинки ще ви помогнат да се възстановите по-бързо. Чайовете може да редувате с домашно приготвени компоти, тъй като летните плодове, които се съдържат в тях, изобилстват от важни хранителни елементи.\r\n", "date": "2018.12.30", "title": "Здравословно хранене – дори и през зимата"}
{"url": "https://www.dnes.bg/world/2018/12/30/anak-krakatau-predizvika-cunami-i-se-smali-s-dve-treti.397872", "text": "Вулканът Анак Кракатау, предизвикал цунамито, което уби над 400 души миналата седмица в Индонезия, изгуби над две трети от височината си заради изригването, довело до тази катастрофа. Това съобщи официален източник, предаде Франс прес.\n\r\nСпоред наблюдения на индонезийската агенция по вулканология Анак Кракатау, висок 338 метра преди, вече се издига едва на 110 метра.\n\r\nЧаст от кратера се е срутила в океана след изригването, предизвикало цунами. По изчисления на индонезийската агенция във водите са паднали между 150 и 180 милиона кубични метра скални маси.\n\r\nСателитни снимки, заснети преди бедствието и след него от Японската космическа агенция, показват, че морските дълбини са погълнали два кубични километра от вулканичния остров, на който се намира Анак Кракатау.\n                    \n                    \n                \r\nНай-малко 426 души са загинали в катастрофата, сочат данни на властите.\n\r\nАнак Кракатау все още тътне глухо и поради опасения от ново цунами над 40 000 души са евакуирани от околностите, добавя агенцията.\n\r\nЗаплахата от повторно цунами не е голяма, смята обаче шефът на индонезийския център за предотвратяване на вулканични и геологически катастрофи Антониус Пурбо, цитиран от ТАСС.\n\r\nВ Индонезия днес има 127 активни вулкана, 7 от които активно изригват, напомня агенцията. В четвъртък индонезийските власти повишиха степента на опасност от Анак Кракатау, разшириха и закритата за достъп зона около вулкана.\n\r\nИндонезийският архипелаг - най-големият в света, включващ 18 000 острови и островчета, е формиран на мястото, където се срещат три големи тектонични плочи - индо-тихоокеанската, австралийската и евразийската, припомня БТА. Държавата е разположена в \"огнения пояс\", опасващ Тихия океан - зона на силна сеизмична активност.\r\n ", "date": "2018.12.30", "title": "Анак Кракатау предизвика цунами и се смали с две трети"}
{"url": "https://www.dnes.bg/akoshtete-vqrvaite/2018/12/30/zodiite-i-2018-g-nai-hubavoto-koeto-se-sluchi-na-vsiaka-zodiia.397741", "text": "2018 г. е към края си и е време за равносметка. Ясно е, че няма безгрешен човек, но ето какво лошо са направили зодиите през годината и за какво изпитват вина. \r\n\r\nОвните цяла година участваха в кавги и спорове. Бързо се ядосваха и избухваха и така може да са наранили близки. Често сами предизвикват конфликтите и от един проблем стигаха до друг. Трябва да се научат да си поемат дъх и да мислят преди да обиждат другите.\r\n \r\n\r\nТе си мислиха, че отправят конструктивна критика, но всъщност по-скоро често осъждаха хората около тях. Инати са и защитават това, в което вярват, но трябва да разберат, че не всеки води техния живот. Да не съдят прекалено строго.\r\n \r\n\r\nЗабавни са, но понякога не се усещат. През годината Близнаците се смееха на всичко, дори на неща, с които не бива да се шегуват. Правеха го на чужд гръб и дразнеха другите. Така те все едно се подиграват на близки.\r\n \r\n\r\nПрез повечето време са сладки и безобидни. Но понякога парадираха с това и се правеха на прекалено невинни, за да получат това, което искат. Разплакваха се от малки неща, за да стане тяхното и да манипулират другите.\r\n \r\n", "date": "2018.12.30", "title": "Зодиите и 2018 г.: Най-хубавото, което се случи на всяка зодия"}
{"url": "https://www.dnes.bg/eu/2018/12/30/es-ne-se-opitva-da-zadyrji-velikobritaniia.397873", "text": "Председателят на Европейската комисия Жан-Клод Юнкер увери, че Брюксел не се опитва да задържи Великобритания в ЕС и иска да започне да обсъжда бъдещите връзки веднага щом британският парламент одобри Brexit-а, за да се фокусира на собственото си единство преди предстоящите избори през май, предаде Ройтерс.\n\r\n\"Намеква се, че нашата цел е да задържим Великобритания в ЕС с всички възможни средства. Нямаме подобно намерение. Всичко, което искаме, е яснота за нашите бъдещи отношения\", заяви Юнкер в интервю за в. \"Велт ам зонтаг\".\n\r\n\"Ние зачитаме резултатите от референдума\" за напускане на ЕС, подчерта той.\n\n\r\n                    \n                    \n                Юнкер подчерта, че ЕС е готов да започне да договаря ново споразумение с Великобритания, веднага щом британският парламент одобри споразумението за отделяне от блока. Той обаче призова Лондон да се мобилизира \"и след това да ни кажете какво искате\". \n\r\n\"Изхождам от презумпцията, че Великобритания ще напусне ЕС, защото това реши народът\", подчерта председателят на ЕК, отказвайки да бъде въвлечен в дебата дали трябва да се проведе втори референдум. \"Това е въпрос, който британците трябва да решат\", заяви той.\n\r\nОсвен това Юнкер заяви, че следи внимателно действията на президента на САЩ Доналд Тръмп по отношение на търговията. \"Вярвам му, докато спазва думата си. А ако престане да я спазва, и аз няма да се чувствам обвързан от моята\", заяви председателят на ЕК, коментирайки напрежението около тарифите за внос на автомобили.\n\r\nОсвен това Юнкер предупреди, че гражданите на ЕС се отчуждават все повече и това е проблем, по който трябва да се работи още преди изборите през май, за да се гарантира, че това разделение няма да стане прекалено дълбоко. \"Не трябва да намекваме, че популистите са прави. Те са просто шумни и нямат конкретни предложения за решаване на предизвикателствата на нашето време\".\n\r\nЕвропа трябва да бъде единна в борбата срещу троловете и хакерските групи от Китай и Русия, които може да се опитат да повлияят на гласуването, добави Юнкер, цитиран от БТА.\n\r\n\r\n ", "date": "2018.12.30", "title": "ЕС не се опитва да задържи Великобритания!"}
{"url": "https://www.dnes.bg/sofia/2018/12/30/sofiia-posreshta-nova-godina-sys-scena-pod-zvezdite.397871", "text": "В новогодишната нощ столичани и гостите на София отново ще имат възможност да бъдат част от празничния концерт \"Сцена под звездите\", който ще е по традиция на площад \"Княз Александър I\", съобщиха от Столичната община.\n\r\nДвайстото издание на най-голямото музикално празнично събитие в България се организира от Столичната община като част от Календара на културните й събития и ще бъде излъчено в програмите на БНТ1 и БНТ4, за да достигне до българите в цялата страна, както и до сънародниците ни в чужбина.\n\r\nКонцертът ще започне в 22.00 ч. и ще продължи половин час след полунощ на 1 януари 2019 г.\n\r\nВ празничната програма ще се включат едни от най-популярните ни изпълнители, сред които Мариана Попова, Орлин Павлов, Бо Бо, Рут Колева и Стефан Вълдобрев с \"Обичайните заподозрени\". За доброто настроение на празнуващите ще се погрижат и Софийският духов оркестър с диригент Васил Делиев, танцьорите от фолклорен ансамбъл \"Седеф\" с ръководител Десислав Михайлов и солистите на балет \"Арабеск\" - Петя Колева и Стефан Вучов.\n                    \n                    \n                \r\nВодещи на спектакъла ще бъдат Мария Андонова и Стефан А. Щерев, познати на зрителите от предаването \"100 процента будни\" на БНТ. Режисьор на спектакъла \"Сцена под звездите\" е Борис Радев.\n\r\nИзявени български спортисти и артисти, сред които Соня Йончева, Петър Стойчев, Георги Господинов, Владимир Николов, Тереза Маринова, Велислав Павлов, Теодора Духовникова, Веско Ешкенази, Максим Ешкенази, Илияна Раева ще отправят пожелания към българите в специално заснети видеообръщения.\n\r\nИ тази година пищни илюминации ще озарят небето над София в първите секунди на новата година.\n\r\nКонцертът \"Сцена под звездите\" събра миналата година на площад \"Княз Александър I\" повече от 30 000 души, а над милион зрители проследиха прякото телевизионно излъчване на празничното събитие.\r\nВ новогодишната нощ ще се движат столичното метро и част от наземния транспорт. Подробности за линиите и маршрутите на градския транспорт могат да бъдат намерени на www.sofia.bg и www.sofiatraffic.bg\n\r\n ", "date": "2018.12.30", "title": "София посреща Нова година със \"Сцена под звездите\""}
{"url": "https://www.dnes.bg/rusia/2018/12/30/chetiri-jertvi-pri-katastrofa-na-helikopter-v-rusiia.397875", "text": "Частен хеликоптер се разби тази сутрин край град Улан Уде - столица на руската република Бурятия в Сибир, предаде ТАСС, цитирайки източник от правоохранителните органи. \n\r\nПо предварителни данни са загинали всичките 4-ма души, намиращи се на борда. Няма пострадали на земята.\n\r\nЧастният хеликоптер \"Робинсън\" е паднал в предградието Верхня Березовка на Улан Уде малко след излитане. Пътуващите отивали на риболов. \n\r\nСпоред същия източник машината е принадлежала на местен бизнесмен - собственик на търговско-развлекателния център \"Пийпълз парк\". Самият той е бил на борда. Самоличността на останалите загинали в момента се уточнява.\n\r\nПри падането хеликоптерът е избухнал в пламъци и е пристигнала противопожарна техника да гаси огъня, пише БТА. \n                    \n                    \n                \r\nНа мястото на произшествието работи следствена група. Заведено е наказателно дело за нарушаване на безопасността на движението и експлоатацията на въздушния транспорт, довели до смърт на две и повече лица.\n\r\n ", "date": "2018.12.30", "title": "Четири жертви при катастрофа на хеликоптер в Русия"}
{"url": "https://www.dnes.bg/obshtestvo/2018/12/30/vnos-na-kadri-u-nas-ima-rezerv-na-pazara-na-truda-ot-500-000-rabotnici.397867", "text": "В България има резерв на пазара на труда от минимум 500 000 работници, а работодателите настояват за внос на работници от трети страни, коментира за БТА директорът на Балканския институт по труда и социалната политика и бивш социален министър Иван Нейков.\r\nТой посочи, че сред тези 500 000 работници са хората с увреждания в трудоспособна възраст, както и тези, за които се твърди, че нито учат, нито работят, а според експертите на Балканския институт по труда и социалната политика работят много здраво, но в сивата икономика. \n\r\nВ резерва влизат и около 200 хиляди млади пенсионери, които няколко години след пенсионирането имат абсолютно запазена трудоспособност, каза Нейков.\n                    \n                    \n                \r\nЕкспертът смята, че искането на бизнеса за внасяне на работници от трети страни е в грешна посока, защото внасянето на големи групи хора, макар и с благородната идея да се запълни дефицитът на пазара на труда, има минуси. \n\r\nНейков смята, че това може да породи социални и културни проблеми, както и проблеми, свързани с личния живот на тези хора - необходимост от уреждане на жилища, здравеопазване, насочено към тях. \n\r\nМного български работници смятат, че вносът на работници от трети страни се ползва и като натиск за задържане на заплатите в страната, коментира още Иван Нейков. \n\r\nПо думите му работодателите не си дават сметка, че това е улица без изход,тъй като ще доведе до много допълнителни разходи за тях. \"Защото предстои навлизането на големи групи хора, а не на по десет камериерки, които да бъдат настанени в хотела, в който работят и да им се поемат разходите за храна\", аргументира се експертът.\n\r\n\n\r\nСпоред Нейков през 2019 година е задължително да бъдат направени промени в трудовото законодателство. Написаното за последните близо 40 години трудово законодателство е за големите фирми, необходим е анализ кое от действащото законодателство може да се спазва от микрофирмите и кое не, каза Нейков.\n\r\nВ България по данни на НАП има малко над 300 000 работещи фирми, а по данни на Националната агенция за малки и средни предприятия 93 процента от всички тези фирми са микропредприятия - с по-малко от девет работници. Ако искаме този гръбнак на българската икономика - микропредприятията, да функционират съобразно закона, да направим такъв закон, който те да могат да спазват, заяви Нейков.\n\r\nИван Нейков каза, че трябва да се реши и проблемът с признаването на знания, придобити по неформален начин. Голяма част от хората, които формално са без квалификация, имат умения и то немалки, каза Нейков и допълни, че е необходимо да се направи така, че с достъпен и бърз механизъм да се официализират тези знания.\n\r\nИлюзия е, че ще върнем хората на белия пазар, като не им признаваме знанията и уменията, а ги връщаме обратно за по четири години в училище, допълни експертът.\n\r\n\n\r\nРеални индикатори за предстояща криза в българската икономика все още няма, каза Нейков. Той допълни, че няма и причини да смятаме, че има нещо, което не сме направили и криза ще ни изненада.\n\r\n\"За разлика от периода 2008-2009 година, когато целият свят се тресеше от кризата, а в България заявявахме, че кризата стига до Калотина и продължава след Капитан Андреево, че тук е оазис, сега сме доста по-трезви и разбираме, че сме лодка в морето, което люлее всички\", каза Нейков.\n\r\nЕкспертът смята, че прогнозата за три процентна инфлация за догодина ще намали розовия цвят в оценките на управляващите за това, че 2019 година ще е година, в която хората ще имат по-висока покупателна способност. Натрупаната инфлация от тази и следваща година ще сведе до малки параметри, ако въобще доведе до нарастване на покупателната способност, а не до замразяване, каза Нейков.\r\n ", "date": "2018.12.30", "title": "Внос на кадри? У нас има резерв на пазара на труда от 500 000 работници!"}
{"url": "https://www.dnes.bg/football/2018/12/30/levski-vzima-latviiski-nacional-vmesto-iablonski.397878", "text": "Треньорът на Левски Славиша Стоянович работи сериозно по зимната селекция. Сърбинът със словенски паспорт води преговори за привличането на латвийския национал Виталис Максименко на \"Герена\". 28-годишният бранител в момента носи цветовете на Олимпия (Любляна). Той може да играе както в центъра на отбраната, така и като ляв бек.\n\r\nМаксимович може да бъде взет за сравнително малка сума, тъй като финансовото състояние на клуба от Любляна не е особено добро и от клуба обявиха, че всеки един футболист се продава.\n\r\n\"Доста вероятно е Виталис Максименко да напусне Олимпия. Към национала на Латвия има сериозен интерес от Левски, който продължава да бъде воден от Славиша Стоянович. Треньорът имаше опция да напусне и да поеме националния отбор на Латвия, но остана в българския клуб и сега работи по селекцията\", пише ekipa.svet24.si.\n                    \n                    \n                \r\nМаксименко е роден на 8 декември 1990 година, висок е 186 сантиметра и играе с левия крак. Именно такъв бранител търси Стоянович. В юношеските си години латвиецът играе за Сконто и Даугава. В последния тим прави и професионалния си дебют.\n\r\nПрез 2009 година е взет под наем от ЦСКА (Москва), но така и не записва мач с екипа на руския гранд. След това носи екипите на Сконто, Брайтън, Йоувил, Килмарнък, ВВВ Венло, Лиепая, Матерсбург и Термалика. През лятото преминава в състава на Олимпия (Любляна), който есенния сезон завърши на 2-ото място в класирането зад Марибор. Участва в 14 мача в първенството и бележи 1 гол. За националния отбор на Латвия има 41 срещи и 1 попадение.\n\r\nЛевски се нуждае от подсилване на защитата, защото от клуба планират да се разделят с Аймен Белаид. Давид Яблонски пък все още не е подновил изтичащия си договор и почти сигурно ще бъде продаден. Освен това на \"Герена\" не могат да разчитат и на исландския национал Холмар Ейолфсон, който през есента скъса връзка на коляното и ще пропусне целия пролетен полусезон.", "date": "2018.12.30", "title": "Левски взима латвийски национал вместо Яблонски?"}
{"url": "https://www.dnes.bg/obshtestvo/2018/12/30/pytishta-za-blizo-1-mlrd-lv-shte-se-stroiat-prez-2019-g.397876", "text": "През 2019 г. със средства от бюджета, Оперативна програма \"Транспорт и транспортна инфраструктура\" и Механизъм \"Свързана Европа\" ще се изграждат близо 119 км нови пътища, съобщи в интервю за БТА министърът на регионалното развитие и благоустройство Петя Аврамова. \n\r\nИндикативната стойност на тези обекти е за около 1 млрд. лв. \n\r\nПаралелно с това се извършват рехабилитация и основни ремонти на 709 км републикански пътища, изтъкна още министър Аврамова. Инвестициите са в размер на близо 516 млн. лв., допълни тя.\n\r\nОбщо проектите, на които тази година е дадена зелена светлина, са за 3,7 млрд. лв, каза министър Аврамова.\n\r\nТя напомни за подготвената нова наредба за проектиране на пътища, в която една от мерките за подобряване на безопасността на пътуване е завишаване на изисквания за отводняване на пътното платно, за да се избегне създаването на условия за \"аквапланинг\". \n                    \n                    \n                \r\nВ участъците с по-сложно движение ще се поставя осветление, за да се осигури по-голяма видимост и безопасност. Дава се по-голяма свобода при определяне на проектна скорост за всеки клас път в зависимост от транспортните функции на пътищата, техните характеристики и особеностите на терена.\n\r\nМинистър Аврамова каза, че от 2007 г. до края на сегашния програмен период са извършени или ще бъдат извършени инвестиции в размер на близо 662,4 млн. лв. за подобряване на пътната безопасност.\n\r\nИнвентаризацията на републиканската пътна мрежа показа, че в отлично състояние е настилката на 12 на сто от пътищата, добро е на 27 на сто, задоволително - на 23 на сто, незадоволително на около 13 на сто и лошо на 25 на сто, каза още министър Аврамова. В най-лошо състояние е третокласната пътна мрежа - данните показват, че близо 8000 км се нуждаят от ремонт. \n\r\nНеобходимите инвестиции по предварителни данни са малко над 930 млн. лв. Необходимо е и обновяването на 112 пътни съоръжения, за които по първоначални оценки са необходими 165 млн. лв.\n\r\nПетя Аврамова потвърди, че целта на Министерството е магистрала \"Хемус\" да е готова до 2024 г., а при добра организация, експедитивност и качество, магистрала \"Струма\" да бъде завършена в предвидените срокове - до 2023 г., и да няма загуба на европейско финансиране.\n\r\nПо отношение на проекта за скоростния път Видин-Ботевград министър Аврамова каза, че в началото на 2019 г. ще бъдат обявени обществените поръчки за отсечките по трасето между Видин и Ружинци. Те са с обща дължина 55 км и са с индикативна стойност 458 млн. лв. \n\r\nПрез 2018 г. бяха обявени обществените поръчки за избор на изпълнител на два подучастъка по трасето между Мездра и Ботевград, които са с обща дължина 33 км и са на стойност 302 млн. лева, напомни министърът. Тя съобщи, че за първи път ще бъде приложена пилотна схема на плащане, която предвижда цялата стойност на договора да се разплати на изпълнителя, след издадено разрешение за ползване. Смятаме, че това ще накара бъдещите изпълнители да работят качествено и в срок, каза министър Аврамова.\n\r\nМинистърът на регионалното развитие и благоустройството информира, че съвсем скоро се очаква експертите от Световната банка да предложат варианти на тарифиране и обхват на тол системата, които ще бъдат подложени на обществено обсъждане. Ще трябва да преминем и през процедура по одобрение от страна на ЕК, допълни тя.\n\r\nИнвестиции от 1,2 млрд. лв. за модернизацията на ВиК сектора предстои да стартират през 2019 г., припомни министър Аврамова. Крайният срок за подаване на проектите от ВиК операторите е 23 април 2019 г., но се очаква първите формуляри за кандидатстване да бъдат внесени в МОСВ много по-рано - още през февруари, допълни тя.\n\r\nПо отношение на Националната програма за енергийна ефективност на многофамилните жилищни сгради министър Аврамова съобщи, че програмата предстои да приключи в този си вид през 2019 г., но в процес на обсъждане са различни варианти за продължаването й.\n\r\n ", "date": "2018.12.30", "title": "Пътища за близо 1 млрд. лв. ще се строят през 2019 г."}
{"url": "https://www.dnes.bg/mish-mash/2018/12/30/greianoto-vino-polezno-za-zdrave-i-dylgoletie.397883", "text": "Греяното вино по традиция се пийва през зимата, най- вече около Коледа и Нова година. Известно ли ви е обаче, че освен наслада за небцето и празник за душата напитката носи и редица ползи за здравето - какви са те разкриват международни проучвания и експерти, цитирани от в. \"Дейли стар\".\n\r\nГреяното вино често е смятано за типично празнична напитка без особена здравословна стойност. Истината обаче е, че основните му съставки носят редица ползи за здравето. Според някои експерти ключът към дълголетие се крие именно в чашата греяно вино. Специалистите обаче напомнят, че напитката трябва да се консумира съгласно препоръките за употреба на алкохол и да не надвишава 14 алкохолни единици седмично.\n                    \n                    \n                \r\nКакви ползи за здравето крият съставките на греяното вино?\n\r\n\n\r\nЧервеното вино - ключов компонент на напитката, има куп полезни характеристики, свързани с дълголетието. Изследване дори показва, че умерената консумация на популярното питие намалява риска от ранна смърт.\n\r\nНа какво се дължи благоприятният ефект на виното? На съдържащите се в него антиоксиданти, известни като полифеноли. Те допринасят за повишаването на нивата на добрия холестерол и съответно за намаляване на риска от сърдечносъдови заболявания.\n\r\nНа особена слава се радва полифенолът ресвератрол, който според проучвания понижава нивата на глюкозата при пациенти с диабет тип 2 и дори има потенциални противоракови свойства.\n\r\n\n\r\nКанелата, която придава специфичните вкус и аромат на греяното вино, също допринася за дълголетие.\n\r\nСпоред някои проучвания ароматната подправка допринася за понижаване на нивата на кръвната захар и съответно за предпазване и контролиране на болестта диабет.\n\r\nКанелата също изобилства от антиоксиданти, които предпазват тялото от увреждания, водещи до стареене.\n\r\nПодправката е известна и с противовъзпалителния си ефект, който помага на тялото да се бори с инфекции и да възстановява тъканите си.\n\r\nКарамфилът - друга ароматна подправка в греяното вино, притежава антимикробен ефект, стимулира имунната система и подпомага храносмилането. Освен тези ползи на карамфила се приписват и противоракови свойства. Смята се също, че подправката може да допринесе за контролиране на диабета и за подобряване на костното здраве. \r\n \r\n/БТА/\n\r\n ", "date": "2018.12.30", "title": "Греяното вино – полезно за здраве и дълголетие"}
{"url": "https://www.dnes.bg/balkani/2018/12/30/izvynredni-merki-po-pytishtata-v-gyrciia-po-praznicite.397877", "text": "Извънредни мерки по пътищата и в Гърция са в сила във връзка с предстоящите новогодишни празници. Въведена е забрана за движение на тежкотоварни автомобили по натоварените пътни артерии.\n\r\nТрафикът се следи и по въздух с хеликоптери.За рисково поведение на водачите следят и цивилни полицаи с частни автомобили, които съобщават за нарушения в центъра на Пътната полиция.\n\r\nМасово се проверяват водачите за употреба на алкохол и непоставени предпазни колани. Спират автомобили с малолетни деца и налагат глоби за пушене в колата. При груби нарушения свалят номерата и отнемат книжките на водачите, предаде БНР.\n\r\nВидимо е увеличена охраната на летища и пристанища.\n\r\nСанитарните власти проверяват магазините за качеството на продаваните стоки. При намаления е задължително да е посочена и първоначалната цена. Днес и утре всички търговски обекти работят с удължен работен ден.\n                    \n                    \n                \r\nХиляди български туристи пристигат в Гърция за новогодишните празници. Много от  хотелите на Халкидики са резервирани само за български туристи.\n\r\n ", "date": "2018.12.30", "title": "Извънредни мерки по пътищата в Гърция по празниците"}
{"url": "https://www.dnes.bg/technology/2018/12/30/kitaiskata-sonda-chanye-4-vleze-v-orbita-okolo-lunata.397880", "text": "Китайската космическа сонда \"Чанъе-4\" навлезе тази сутрин в планираната орбита около Луната, която ще й позволи да кацне на повърхността на естествения спътник на Земята, предаде държавната китайска телевизия, цитирана от ДПА.\n\r\nСамото кацане се очаква да стане в четвъртък и ще бъде първото, извършено от изпратен от Земята апарат, на обратната страна на Луната.\r\nСпоред държавни медии сондата, изстреляна на 7 декември, ще кацне в кратера Айткен, наименуван през 1970 г. на американския астронавт Робърт Грант Айткен.\n\r\nСондата \"Чанъе-4\" носи семена за експеримент по култивиране на зеленчуци в затворена среда на лунната повърхност. Тя е съоръжена и с панорамна камера и измервателни уреди.\n                    \n                    \n                \r\nНа обратната страна на Луната никога не са били извършвани кацания. САЩ изпратиха 12 астронавти в 4 експедиции с корабите \"Аполо\" там в периода 1969-1972 г. и всички те кацаха на видимата страна на земния спътник. Същото направиха и съветската безпилотна сонда \"Луна-24\" през 1976 г. и първата китайска сонда \"Чанъе-3\" през 2013 г., припомня ДПА.\r\n \r\n/БТА/\r\n ", "date": "2018.12.30", "title": "Китайската сонда \"Чанъе-4\" влезе в орбита около Луната"}
{"url": "https://www.dnes.bg/kino/2018/12/30/skandal-po-holivudski-izteche-li-vremeto-na-dvijenieto-me-too.396064", "text": "След разкритията на в. \"Ню Йорк таймс\" и на сп. \"Ню Йоркър\" за сексуалните посегателства, извършени от влиятелния холивудски продуцент Харви Уайнстийн, отминаващата 2018 г. логично стана годината на повсеместния \"ефект Уайнстийн\".\r\nВ навечерието й Алисия Милано даде нов импулс на създаденото още през 2006 г. от цветнокожата правозащитничка Тарана Бърк движение # Me too за разкриване на сексуални посегателства и за подпомагане на жертвите. През 2018 г. инициативата се разпростря по целия свят, като в някои страни движението запази оригиналното си име, а в други името му беше променено. \n\n\n\n\n\r\n                    \n                    \n                В Бразилия например то се нарича \"Не, означава не\", в Италия - \"Онзи път когато\", а във Франция и франкофонския свят - \"Издай твоята свиня\". На 1 януари 2018 г. настъпи нова фаза на # Me too - създаването на движението \"Времето изтече\", съобщено в отворено писмо в \"Ню Йорк таймс\", подписано от над 300 влиятелни жени от шоубизнеса.\r\nСпоред инициаторите на движението изкореняването на сексуалния тормоз на работното място ще бъде възможно, ако първо се разреши проблемът с неравенството, защото в дисбаланса на власт се корени всяко поведение на тормоз. Постепенно \"Времето изтече\" прерасна в борба срещу сексуалния тормоз не само в шоубизнеса, но и навсякъде другаде. Инициативата се трансформира и в борба за равни възможности за мъжете и жените, за повече власт за жените, за по-голямо интегриране на различните. Идеята веднага беше заимствана и във Франция, където над 100 знаменитости застанаха зад инициативата \"Сега действаме\".\r\nПрез годината медиите бяха залети от разкрития на знаменитости за сексуални посегателства, които те са преживели или видели. Такива разкрития направиха Мерил Стрийп, Кейт Бланшет, Лупита Нионго, Салма Хайек и др. Някои звезди избраха да говорят за това на престижни церемонии. Азия Ардженто, Розана Аркет и Лейди Гага го направиха на кинофестивала в Кан, на връчването на наградите на Гилдията на американските актьори и на връчването на отличията на сп. \"Ел\" на най-влиятелните жени в Холивуд. Идеите \"Аз също\" и \"Времето изтече\" заразиха всички водещи прояви в света на шоубизнеса - в знак на съпричастност на наградите Златен глобус звездите носеха черни тоалети, на Грами - бели рози, на Сезар - бели ленти, на БАФТА - емблемите на \"Времето изтече\".\r\nОт церемонията на Гилдията на американските актьори отсъстваха набедени в сексуални посегателства звезди, припомня БТА. На Берлиналето се проведе дискусия за сексуалния тормоз в киното, телевизията и театъра. Кинофестивалът в Кан беше разтърсен от безпрецедентен протест на червения килим на 82 актриси, продуцентки и режисьорки, оглавен от председателката на фестивалното жури Кейт Бланшет.\r\nУчастничките в протеста поискаха равнопоставеност и край на сексуалния тормоз в киното. Числото 82 на участничките в протеста не беше случайно, защото едва 82 филма, режисирани от жени, са били включени в надпреварата за наградата \"Златната палма\" на феста в неговата 71-годишна история. Венецианската Мостра стана обект на критики от \"# Me too\" заради \"токсичната мъжественост\" на конкурсната програма, в която имаше само един филм, режисиран от жена, и заради участието на продукции на обвинявани в сексуални посегателства режисьори. На венецианското архитектурно Биенале водещите архитектки Одил Дек, Джейн Ганг, Алисън Брукс, Фаршид Мусави, Бенедета Талябуе и носителката на наградата Прицкер Марта Торн организираха протестен флашмоб с призив за повече женско присъствие в архитектурата. Кулминацията в света на шоубизнеса - церемонията по връчването на Оскарите беше изцяло в плен на двете движения и всички изказвания там бяха посветени на каузите им.\r\nЛогично в годината на \"# Me too\" и \"Времето изтече\" за лауреати на Нобеловата награда за мир бяха избрани двама души, които се борят срещу сексуалното насилие, използвано като оръжие във военните конфликти, а именно гинекологът от Демократична република Конго Дени Муквеге, лекувал десетки хиляди жертви на изнасилвания, и язидката Надя Мурад, превърната в сексуална робиня от \"Ислямска държава\".\r\nПрез 2018 г. имаше паметни речи и интервюта на активистки на \"# Me too\" и \"Времето изтече\". На Златните глобуси Опра Уинфри произнесе вдъхновяващо слово за жените, които са били достатъчно силни, за да надигнат глас срещу насилието от страна на мъжете. На церемонията на Гилдията на американските актьори Никол Кидман призова шоубизнеса да подкрепя жените, които най-после са започнали да \"разказват своите истории\".\r\nНа церемонията на \"Ел\" в чест на жените на Холивуд Лейди Гага заяви: \"Ние, жените в Холивуд, сме гласове. Ние имаме дълбоки мисли, и идеи, и вярвания, и ценности за света и имаме силата да говорим и да бъдем чути, и да се борим, когато се опитват да ни принуждават да мълчим\". Пред \"Ню Йорк таймс\" Мерил Стрийп заяви, че ще \"бъде по-добре за мъжете, ако те започнат да уважават жените като равни на тях\".\r\nПред \"Венити феър\" Джейн Фонда препоръча на \"сексуалните хищници\" в шоубизнеса да не се връщат под светлината на прожекторите, ако не са си извлекли поука от прегрешенията си. Пред в. \"Гардиън\" Сюзън Сарандън каза, че проблемът със сексуалните посегателства произтича от дисбаланса във властта и че жените трябват да получат повече права и повече икономическа свобода, за да имат повече контрол върху всички аспекти на кариерата си.\r\nПред Ройтерс Венеса Редгрейв призова за повече \"видимост\" за жените режисьорки, дори за тези, с които е трудно да се работи. Пред сп. \"Варайъти\" Кейт Бланшет каза, че извършилите сексуални посегателства трябва да бъдат съдени, защото съдебната система е важен елемент от демокрацията и се обяви за \"многообразна и справедлива работна среда\", в това число и в Холивуд, която да е отражение на света, в \"който живеем\".\r\nА какво се случи през това време с първопричините на \"# Me too\" и \"Времето изтече\"? След като беше отстранен от продуцентската си компания и от американската филмова академия, Уайнстийн беше обвинен за няколко случая на посегателства, а за разкритията си \"Ню Йорк таймс\" и \"Ню Йоркър\" получиха престижната награда Пулицър. Джеймс Тобак вече е обвиняван в посегателства от близо 400 жени. Заради обвиненията от актьора Антъни Рап за посегателство над него, когато бил едва на 14 години, и заради последвали други подобни обвинения, Кевин Спейси се раздели принудително с ролята си в сериала \"Къща от карти\", а Ридли Скот презасне всички сцени с негово участие във филма \"Всички пари на света\", заменяйки го с Кристофър Плъмър.\r\nПрез септември Бил Козби получи осъдителна присъда за дрогиране и изнасилване на своя позната. Той е обвиняван от още 50 жени в изнасилване, дрогиране с цел сексуални отношения, сексуални издевателства над деца и непристойно поведение. Във Франция Люк Бесон бе обвинен от 6 жени за изнасилване и посегателства, сред които Карин Изамбер и датско-белгийската актриса Санд Ван Рой. В Швеция на 2,5 години за изнасилване бе осъден френският фотограф Жан-Клод Арно, съпруг на шведската поетеса Катарина Фростенсон от Нобеловия комитет за литература към Шведската академия, връчващ Нобеловата награда за литература.\r\nАрно бе обвинен от общо 18 жени в сексуални посегателства и се твърдеше, че той налетял дори на престолонаследничката Виктория по време на обществена проява. Този скандал, съчетан с обвиненията срещу Арно, че е издавал пред медиите имената на бъдещи нобелови лауреати, които научавал от съпругата си, опетни репутацията на Нобеловия комитет и много от членовете му подадоха оставка, а Шведската академия реши да отложи с година присъждането на Нобеловата награда за литература.\r\nВ разгара на \"# Me too\" издирваният в САЩ за изнасилване на непълнолетна Роман Полански породи критики с новия си проект \"Аз обвинявам\" за \"аферата Драйфус\", възприет като търсене на реабилитация чрез филм за несправедливо обвинен мъж. Дилън Фароу, осиновената дъщеря на Мия Фароу и Уди Алън, пък повтори обвиненията си от 1992 г. срещу осиновителя си, че й посегнал, когато тя била дете.\r\nОтдавна Алън отрече тези твърдения, наричайки ги заговор за отмъщение на Фароу за това, че той я изоставил заради нейната осиновена дъщеря Сун-И Превин. Подновените обвинения срещу него обаче съвпаднаха с новата му продукция \"Един дъждовен ден в Ню Йорк\". Актьорите от филма побързаха да се дистанцират от режисьора и да дарят хонорарите си на организации, подпомагащи жертвите на сексуално насилие. Очакваната премиера на продукцията така и не се състоя. Мюзикълът по филма на Алън \"Куршуми над Бродуей\" беше свален от афишите на два щатски театъра, а в испанския град Овиедо, където има статуя на Алън, се надигнаха призиви за демонтирането й.\r\nСпоред статистика на новинарския сайт \"Вокс\" от април 2017 г. до септември 2018 г. обвинения са отправени към 252 знаменитости, сред които и Морган Фрийман, Жерар Депардийо, Майкъл Дъглас, Стивън Сегал, Стан Лий, Силвестър Сталоун, Кристиано Роналдо, Доналд Тръмп, Бред Кавано, вече покойният Джордж Буш-старши.\r\nКазусите \"Полански\" и \"Алън\" обаче породиха въпроси относно \"Аз също\". Пред в. \"Сънди таймс\" Глен Клоуз предупреди, че творците, набеждавани в сексуални посегателства, и техните творби трябва да бъдат възприемани като две отделни неща. Друга полемика около движението се завихри, след като 100 дами, сред които Катрин Деньов, публикуваха във в. \"Монд\" статия, в която твърдяха, че \"изнасилването е престъпление, но настойчивото или несръчно ухажване, не е престъпно деяние, нито пък проявата на галантност е мачистка агресия\".\r\nТекстът, който беше възприет като анти-\"Аз също\" манифест, изтъкваше, че инцидентите, касаещи тялото на жената, не накърняват непременно и нейното достойнство и че жената не трябва да е представяна като вечната жертва, защото тя не се свежда само до едно тяло, а има вътрешна свобода, която остава ненакърнима. Манифестът породи скандал и Деньов трябваше да обяснява, че по никакъв начин не е претендирала, че сексуалният тормоз е нещо добро. На нейна страна застана и Фани Ардан, която се обяви \"не срещу същността на \"Аз също\", а срещу негова форма\" и срещу оклеветяването. Пред \"Пари мач\" пък Брижит Бардо определи изобличаването на сексуалните посегателства в киното като \"смешно и лицемерно\" и заяви, че много актриси разпалват сексуалния пламък у режисьорите, за да получат роля, а после, за да не бъдат забравени, твърдят, че са били подложени на сексуален тормоз. Бардо добави, че за нея дори неприличен коментар за част от анатомията й, би бил комплимент, а не обида.\r\nПрез 2018 г. бяха отправени редица нападки към обвинителките на Уайнстийн. Някои бяха критикувани, че са мълчали дълго. Срещу тези критики не помогнаха аргументите, че те са го правели, защото Уайнстийн е бил способен да съсипва кариери, както направи с Мия Сорвино или Ашли Джъд, разпространявайки слухове колко трудно е да се работи с тях. Някои от обвинителките, като например известната с пиянските и разголените си изцепки Пас де ла Уерта, направо бяха набедени, че сами са си виновни. Най-много критики отнесе водещата фигура на \"Аз също\" Азия Ардженто.\r\nВ родината си Италия тя беше образно \"разкъсана\" и се наложи нейните съратнички от движението да излязат в нейна защита. Критици на Ардженто дори си позволиха да я обвинят заради самоубийството на нейния партньор, кулинарния виртуоз Антъни Бурдейн, на когото тя уж изневерила с френски журналист, възхитил се публично на нейните пламенни позиции срещу сексуалните насилници. Полемиката около Ардженто се засили в края на лятото, когато \"Ню Йорк таймс\" написа, че тя е извършила сексуално посегателство над актьора Джими Бенет по времето, когато той бил непълнолетен, а после му платила голяма сума, за да си мълчи. Ардженто отрече, твърдейки, че е била обект на изнудване от закъсалия финансово Бенет.\r\nПред нейни съратнички от \"Аз също\" тя обаче споделила друго и когато те го направиха обществено достояние, тя представи друга версия, в която действително имаше секс с непълнолетен, но по принуда на Бенет, който бил обсебен от нея и й налетял при първия удобен случай. Противоречивите обяснения на Ардженто задълбочиха скандала и тя беше изоставена от съратничките си от \"# Me too\", договорът й за жури в популярно италианско музикално риалити беше прекратен, СNN отказа да излъчва епизоди от кулинарното предаване на Бурдейн с нейно участие, а адвокатите на Уайнстийн я нарекоха \"лицемерна\". Сега Ардженто се бори да изчисти името си, но всичко това хвърли петно върху \"А# Me too\" и мнозина се запитаха след толкова полемики дали времето на движението не започва да изтича.\r\nАнализатори започнаха да си задават и въпроса \"А сега накъде?\" и за производното движение \"Времето изтече\". Премиерата на филма \"Бандитките на Оушън\" с изцяло женски състав беше възприета като успех за женското овластяване в киното, проповядвано от \"Времето изтече\". Критици обаче изтъкнаха, че ролите на жените във филма са \"мъжки\" и предупредиха, че когато жените претендират за равенство в киното, това не означава да получават \"мъжки роли\", а \"също толкова значими роли, като тези, които получават мъжете\"", "date": "2018.12.30", "title": "Скандал по Холивудски: Изтече ли времето на движението #Me too?"}
{"url": "https://www.dnes.bg/rusia/2018/12/30/putin-do-trymp-rusiia-e-gotova-za-dialog-sys-sasht.397885", "text": "Русия е отворена за диалог със САЩ по най-широк кръг въпроси. Това заявява руският президент Владимир Путин в поздравително послание до президента на САЩ Доналд Тръмп по случай Коледа и Нова година, съобщи Кремъл, цитиран от ТАСС.\n\r\nВладимир Путин изтъква значението на руско-американските отношения като най-важен фактор за гарантиране на стратегическата стабилност и международната сигурност.\n\r\nВ новогодишно приветствие до германския президент Франк-Валтер Щайнмайер и канцлера Ангела Меркел държавният глава на Русия изразява надежда за по-нататъшно плодотворно сътрудничество, по-специално в осъществяването на големи общи проекти в икономиката, културата, науката и образованието.\n                    \n                    \n                \r\nВ поздравително писмо по същия повод до президента на Франция Еманюел Макрон Путин отбелязва \"големия потенциал\" на руско-френските отношения, изразява и надежда за продължаване на взаимноизгодното сътрудничество, включително \"за решаване на актуални проблеми от регионалния и глобалния дневен ред\".\n\r\n\"Разчитам да продължи конструктивният диалог\" между Русия и Япония, пише президентът на федерацията в поздравление до японския премиер Шиндзо Абе. Става дума по-специално за диалога с цел разширяване на договорно-правната база на двустранното сътрудничество, осъществяване на общите икономически проекти в руския Далечен изток, а също и по международни проблеми с оглед председателството на Япония в Г-20, посочва Путин.\n\r\nПоздравления по случай Коледа и Нова година бяха отправени от руския президент също така до кралицата и премиера на Великобритания. Владимир Путин пожелава и на тях, и на семействата им добро здраве, щастие и успехи, а на британския народ - благополучие и процъфтяване, информира Кремъл.\n\r\nВ поздравления до сирийския президент Башар Асад Путин обещава Русия \"и занапред всячески да съдейства на правителството и народа на Сирия в борбата срещу силите на тероризма, в защитата на държавния суверенитет и териториалната цялост\" на страната. Руският лидер пожелава на сирийците възможно най-скорошно завръщане към мирния, благополучен живот, допълва неговата пресслужба.\n\r\nВ поздравително писмо до папа Франциск Владимир Путин изразява надежда за по-нататъшно укрепване на отношенията между Русия и Ватикана с оглед защита на общочовешките ценности, на идеалите за справедливост и мир на планетата, също и за напредване на диалога между различните религиозни конфесии\".\r\n \r\n/БТА/\n\r\n ", "date": "2018.12.30", "title": "Путин до Тръмп: Русия е готова за диалог със САЩ!"}
{"url": "https://www.dnes.bg/stranata/2018/12/30/uchastykyt-sofiia-plovdiv-nai-natovareniiat-pyt.397879", "text": "Участъкът на автомагистрала \"Тракия\" между София и Пловдив е най-натоварената отсечка от републиканската пътна мрежа през 2018 година. Това сочат данните от трафик камерите на Агенция \"Пътна инфраструктура\" /АПИ/ до края на ноември тази година, съобщават от пресцентъра на АПИ.\n\r\nПрез автомагистралата между двата най-големи български града средногодишният брой преминали моторни превозни средства на денонощие е 42 614 автомобила. \n\r\nРекордът за най-много преминали автомобили за едно денонощие също се държи от АМ \"Тракия\". На 20 юли през преброителния пункт на изхода на София са преминали 67 257 автомобила, от които 55 092 леки, 10 544 товарни МПС и 475 автобуса.\n                    \n                    \n                \r\nАвтомагистрала \"Хемус\", в участъка София - Ботевград, е вторият по натовареност пътен участък в страната. В него са отчетени да преминават 28 230 автомобили средногодишно на денонощие, като не е отчетен тежкотоварният трафик преминаващ по това направление, който е отбит поради ремонтните дейности по обходен маршрут. Най-натоварен е бил трафикът на 24 юли 2018 г. когато са отчетени 39 772 автомобила, от които 32 259 леки, 6 736 товарни и 430 автобуса.\n\r\nТретата по натовареност отсечка е път София - Калотина, в участъка София - Божурище, с 32 877 моторни превозни средства средногодишно.\n\r\nОстаналите участъци от републиканската пътна мрежа, по които се наблюдава изключително интензивно движение през изминалата година, са:\r\nпът I-1 и I-6 в отсечката София - Горни Богров - 28 693 автомобила.; път I-6 Бургас - кв. Ветрен - 25 641 автомобила.; АМ \"Хемус\" в отсечката летище Варна- гр. Варна - 23 931 автомобила.; път II-64 в отсечката Пловдив - АМ \"Тракия\" - 23 285; път II-86 в отсечката Пловдив-Асеновград - 22 956; АМ \"Струма\" в отсечката Перник-Долна Диканя - 22 029.\n\r\nНай-слабо натовареният републикански път през отиващата си година е I Никопол - Свищов, в област Плевен. Преброителният пункт при с. Любеново е отчел едва 286 моторни превозни средства на денонощие.\n\r\nТрадиционно, републиканските пътища са най-натоварени през летните месеци юли и август - от и за Черноморието. Най-слаб е трафикът през зимните месеци януари и февруари, когато метеорологичните условия не са благоприятни. В този период се наблюдава засилен трафик само от и за зимните курорти.\n\r\n ", "date": "2018.12.30", "title": "Участъкът София-Пловдив - най-натовареният път "}
{"url": "https://www.dnes.bg/notifikacii/2018/12/30/periodyt-za-investicii-nai-loshiiat-ot-1972-godina-nasam.397881", "text": "Оказа се, че 2018 г. е най-лошото време за инвестиции от 1972 г. насам, но и прогнозите за следващата година не сочат към възстановяване на фондовите пазари.\n\r\nОт компанията Ned Davis Research са направили анализ, цитиран от Bloomberg, в който са разделили активите на осем големи класа – всичко от облигации до акции и стоки. И нито един от тях не е напът да отбележи възвръщаемост през тази година от над 5%. А това е явление, което според анализатора от Ned Davis Research Ед Клисолд не се е случвало от 1972 г. насам. Разбира се, с уточнението, че инвеститорите са претърпявали и много по-големи единични загуби, но по всичко личи, че годината ще остане в историята и то не с добра равносметка.\n                \n                \r\nВ момента нищо не „работи“, пише Bloomberg – нито компании с голяма капитализация, нито такива с малка, нито държавни ценни книжа, нито стоковите пазари или недвижимите имоти. Трендът при повечето основните активи е надолу, а малкото, които са нагоре, са с минимална възвръщаемост.\n\r\nИ именно това е уникалното от историческа гледна точка, защото обикновено, когато нещо се срива, друг актив е на върха. По време на финансовата криза през 2008 г. облигациите се представяха добре. През 1974 г. на фокус бяха борсово-търгуваните стоки. През 2002 г. беше секторът на недвижимите имоти, а през 2018 г. липсва актив, който да се представя значително по-добре от останалите.\n\r\nПоглед към големите пазари\n\r\nНа Wall Street водещият бенчмарк Dow Jones е изтрил 5,67%* от стойността си от началото на годината. При широкия показател S&P 500 спадът е с 6,43%, а при технологичния Nasdaq – с 4,66%.\n\r\nDow и S&P 500, които се намират в територия на корекция, са напът да отбележат най-лошото си представяне през декември след Голямата депресия през 1931 г., отчитайки спад съответно с над 8 и над 9% през този месец. \n\r\nИзминалата година бе първата, в която инвеститорите започнаха да прибират натрупаните печалби, след като големите централни банки предприеха невиждани стимулиращи пазарите мерки.\n\r\n„Множество фактори повлияха негативно на сентимента, но в основата бяха протекционистичните мерки предприети от администрацията на американския президент Тръмп (основно спрямо Китай) и продължаващото покачване на лихвените проценти от страна на Федералния резерв на САЩ”, коментира Даниел Димитров, изпълнителен директор на Реал Финанс. Той пояснява, че в началото засегнати са били пазарите на страните, ориентирани към износ на стоки към развитите страни, в това число и към САЩ.\n\r\n„Без съмнение  можем да кажем, че търговията през 2018 г. не се развиваше според плановете на по-голяма част от инвестиционните анализатори в световен мащаб“, коментира за Investor.bg и Бончо Иванов, който е индивидуален инвеститор. Той също потвърждава, че през 2018 г. няма клас активи, който да предоставя сигурно убежище за инвеститорите.\n\r\nФондовите борси в Европа също се представиха изключително негативно през годината, като лондонският бенчмарк FTSE 100 отписа над 11%, германският DAX – над 18%, а на борсата във Франция CAC 40 се понижи с над 12%.\n\r\nЕвропейските пазари отчитат спадове между 15 и 19% поради специфични за всяка страна проблеми. Във Великобритания инвеститорите са притеснени от продължаващата несигурност около Brexit. Във Франция вече месец продължават протестите срещу политиката на Макрон. Най-голямата европейска икономика – германската, бе ударена от негативите, които следват автомобилния сектор. Италианското правителство е в конфликт с Европейската комисия относно приетия дефицитен бюджет.\n\r\nВижда се че негативните новини преобладават и това неминуемо се отразява на цените на рисковите активи.\n\r\n\r\n ", "date": "2018.12.30", "title": "Периодът за инвестиции - най-лошият от 1972 година насам"}
{"url": "https://www.dnes.bg/notifikacii/2018/12/30/syniat-ni-pravi-po-krasivi-vijte-kak.397618", "text": "Качеството и продължителността на съня оказват влияние върху качеството на живота. Така например, според някои изследвания, недоспиването се свързва с по-кратката продължителност на живот, появата на депресия.\r\nОт друга страна, пълноценният сън може да намали нивата на стрес, което ни позволява да контролираме кръвното налягане. Вижте още няколко добри причини да си осигурявате достатъчно часове за отдих и възстановяване. Тялото ще ви благодари!\r\n\r\nПо време на сън телата ни синтезират човешкия хормон на растежа, който спомага за стимулирането на производството на колаген. Благодарение на него кожата е по-еластична и гладка, сияйна, старите клетки биват заменени с нови.\r\n                \n                \r\nОсвен начина на хранене, ежедневната грижа, приема на медикаменти и козметиката, състоянието на косата и ноктите зависи и от качеството на съня ни. Пълноценната почивка, както споменахме, спомага за синтеза на колаген, за ремонт на клетките. Всичко това се отразява на ноктите и косата ни.\r\n", "date": "2018.12.30", "title": "Сънят ни прави по-красиви! Вижте как!"}
{"url": "https://www.dnes.bg/balkani/2018/12/30/okolo-70-ot-syrbite-ne-iskat-v-nato.397890", "text": "Ако през тази седмица се проведе референдум за присъединяване на Сърбия към НАТО, 68% от гражданите на страната ще гласуват \"против\", 11% биха били \"за\", а 21% изобщо не биха участвали в допитването, сочат данните от съвместна анкета на Центъра за свободна електроника и демокрация и Центъра за евроатлантически изследвания (CEAS), предава сръбското електронно издание European Western Balkans.\r\nЗападните ни съседи изтъкват като причина за противопоставянето си преди всичко бомбардировките на Алианса над Сърбия през 1999 година (47%), докато респондентите, които са посочили, че биха гласували за влизане в Алианса на потенциален референдум, биха го направили заради съображения за сигурността на страната (58%), предава \"Фокус\".\r\nВ коментара си за резултатите, директорът на CEAS Йелена Милич заяви, че 11% е стабилен показател, който не се е понижил независимо от дългогодишната анти-кампания в сръбските медии.", "date": "2018.12.30", "title": "Около 70% от сърбите не искат в НАТО!?"}
{"url": "https://www.dnes.bg/kino/2018/12/30/psiho-magiosnikyt-ot-oz-nai-vliiatelnite-filmi.397813", "text": "\r\nМюзикълът \"Магьосникът от Оз\" е повлиял най-много на киноизкуството, съобщи в. \"Daily Express\". До този извод стигнали експерти от университета в Торино. Критерият, по който били оценявани филмите гласи – колко често тези заглавия се споменават в по-късни продукции, като е използвана компютърна програма.\n\r\nСъздаден по романа на Лиман Франк Баум, Виктор Флеминг прави своята филмова версия през 1939 г. като ролята на Дороти изпълнява Джуди Гарланд. В началото продукцията е възприета като чисто комерсиален продукт, един от първите цветни. Излъчван няколко пъти по телевизията, филмът печели зрителската аудитория и постепенно започва да участва в доста филмови класации.\n                    \n                    \n                \r\nСцени от него се появяват в доста съвременни филми, а известната песен \"Отвъд дъгата\" (Over the Rainbow), изпълнена от Гарланд става най-великата филмова песен за всички времена, според Американската филмова академия.\r\nКои са другите най-влиятелни филми на всички времена, вижте в\n\r\n ", "date": "2018.12.30", "title": "\"Психо\", \"Магьосникът от Оз\": Най-влиятелните филми..."}
