{"url": "https://www.dnes.bg/travel/2018/10/24/titanik-se-zavryshta-na-voda-prez-2022-ra.391495", "text": "Пътнически лайнер, който ще представлява копие на Титаник, ще бъде пуснат на вода през 2022 година, съобщава телевизия CBS.\r\nСъздателите на Титаник II планират да изпълнят маршрута на оригиналния кораб – Саутхемптън – Ню Йорк, който така и не бе изпълнен преди повече от 100 години.\r\nРаботата над проекта ще поеме компанията Blue Star Line с директор австралийския бизнесмен Клайв Палмер.\r\nСтроителството на пътническия лайнер ще струва 500 млн. долара. Предполага се, че Титаник II ще може да превозва до 2,4 хиляди пасажери и повече от 900 души екипаж.\r\nВъв Великобритания вече се подготвят за значимото събитие, като на аукцион бе продадено първото обедно меню, което е било предлагано на борда на Титаник през 1911 година.   ", "date": "2018.10.24", "title": "Титаник се завръща на вода през 2022-ра"}
{"url": "https://www.dnes.bg/eu/2018/10/24/elizabet-ii-za-brexit-gledame-s-uverenost-kym-bydeshteto.391485", "text": "Британската кралица Елизабет Втора и холандският крал Вилем-Александър призоваха своите страни да гледат към общото бъдеще, отвъд Brexit, предаде Асошиейтед прес.\r\nЕлизабет Втора, която рядко говори за Brexit, каза на банкет в Бъкингамския дворец, че Великобритания с нетърпение очаква \"ново партньорство с Европа\" и че като \"новаторите, търговците и интернационалистите гледаме с увереност към бъдещето\".\r\nВилем-Александър, който е на държавно посещение във Великобритания заедно със съпругата си кралица Максима, заяви, че при съсредоточаването върху техническите подробности на Brexit \"не бива да губим от поглед по-голямата история, която продължава да ни свързва... на свободата, отвореността и сътрудничеството\".\r\nХоландската кралска двойка има среща днес с британската министър-председателка Тереза Мей на Даунинг стрийт 10, пише БТА.\r\n ", "date": "2018.10.24", "title": "Елизабет II за Brexit: Гледаме с увереност към бъдещето"}
{"url": "https://www.dnes.bg/stranata/2018/10/24/varnensko-2000-chujdenci-rabotili-v-turizma-tova-liato.391474", "text": "Близо 2000 чужденци от трети държави са работили в туристическия сектор през лятото във Варненско, съобщи директорът на службата по заетост в областния град Божидар Михайлов.\r\nТой посочи, че в ръководената от него дирекция са приети документи за регистриране на заетост до 90 дни на общо 1969 граждани от трети държави.\r\nВ сектора са работили чужденци от Украйна, Молдова, Русия, Беларус, Македония, Грузия, Туркменистан, Турция, Таджикистан и други страни.\r\nМихайлов каза, че през миналата година чужденците с разрешения за работа са били по-малко, но и самата процедура е била стартирана по-късно.\r\n(БТА)\r\n ", "date": "2018.10.24", "title": "Варненско: 2000 чужденци работили в туризма това лято"}
{"url": "https://www.dnes.bg/notifikacii/2018/10/24/s-viatyr-i-dyjd-uila-udari-kraibrejieto-na-meksiko.391486", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nУраганът \"Уила\" удари тихоокеанското крайбрежие на Мексико с ветрове със скорост от близо 200 километра в час и проливни дъждове, съобщи .\r\nЗаради опасност от високи приливни вълни хиляди туристи бяха евакуирани от крайбрежните курортни градчета.\r\nСтихията, която е ураган от трета категория, удари първо градчето Исла дел Боске в северозападния щат Синалоа.\r\n\"Уила\" е най-мощният ураган, който е достигал тихоокеанското крайбрежие на Мексико през последните години. Очаква се бурята да отслабне с навлизането ѝ във вътрешността на страната.", "date": "2018.10.24", "title": "С вятър и дъжд \"Уила\" удари крайбрежието на Мексико"}
{"url": "https://www.dnes.bg/obshtestvo/2018/10/24/tyrgovcite-v-neta-na-pricel-pogvat-gi-ot-nap-s-proverki.391454", "text": "Националната агенция за приходи желае да увеличи приходите в хазната с цели 2,5 млрд. лева през 2019 г. За тази цел от Агенцията са решили да затегнат контрола над търговците в интернет.\r\nПрез новата година е планирано да бъдат направени проверки на 800 онлайн търговци, а през следващите две години броят на проверените ще нарасне съответно до 850 и 900 броя. Това е записано в мотивите на Министерството на финансите към проектобюджета за 2019 г., който е пуснат за обществено обсъждане.\r\nХазартът също ще бъде засегнат от планираните проверки. Националната агенция за приходи ще извърши по 500 проверки на хазартни обекти, съобщава \"Труд\".\r\nНовите пари в хазната ще бъдат дадени за увеличаването на разходите за децата в България.\r\n                    \n                    \n                През идната година с 25,1 млн. лв. от бюджета ще бъдат финансирани заниманията по интереси на около 700 хил. ученици, които до 2018 г. са били финансирани със средства от ЕС. Храненето на децата от подготвителните групи и тези от 1 до 4 клас също ще бъде подпомогнато с допълнителни средства в размер на 8 млн. лв.\r\nУвеличават се заплатите на учителите. Стартовото възнаграждение на обучаващите ще бъде променено от 760 на 920 лева.\r\nС бюджета за 2019 г. максималният месечен размер на гарантираните вземания на работници от фалирали фирми нараства от 1300 на 1400 лв. Законът гарантира изплащането на до 6 неизплатени заплати при фалит на фирма, което прави общо максимална сума от 8400 лв.\r\nПредизвикателства пред българското общество, според мотивите на бюджета, остават тенденциите към увеличаване на работното време и  интензивността на труда. Тук е нужно да бъдат взети мерки за защита на работниците, категорични са от Министерството на финансите.\r\nСоциалната политика е приоритет на бюджет 2019 г.\r\n502 хил.души с увреждания ще получат месечни добавки за социална интеграция. Във връзка с поетите ангажименти от правителството за приемане на законодателство за хората с увреждания, с бюджета за 2019 г. са предвидени средства за асистентска подкрепа на хората с увреждания в размер на 71,5 млн. лв.\r\nДългоочакваната новина, че Националният институт по метеорология от звено към БАН, ще стане юридическо лице към Министерството на образованието, е факт в бюджета за 2019 година.\r\nУвеличават се парите за библиотеки и музеи\r\nПовече пари за библиотеки, музеи и центрове за предоставяне на социални услуги ще има през 2019 г. Увеличаването на средствата става чрез повишаване на стандартите за тяхната издръжка. Стандартите за библиотеките, музеите и художествените галерии с регионален характер са завишени с 8,6%, а за читалищата с 13,3%.\r\nС цели 18% се увеличават стандартите за центровете за настаняване от семеен тип за деца и младежи с увреждания. От своя страна стандартите за центровете за настаняване от семеен тип за пълнолетни лица с увреждания са завишени с 14%, за домовете за пълнолетни лица с увреждания – с 13%, а за защитените жилища за лица с увреждания – с 12%.", "date": "2018.10.24", "title": "Търговците в нета на прицел – погват ги от НАП с проверки"}
{"url": "https://www.dnes.bg/usa/2018/10/24/kepencite-uj-hlopnaha-no-us-kompanii-s-milioni-vyv-fb-za-politreklama.391516", "text": "Големи американски компании като ЕксънМобил (ExxonMobil), Бен енд Джерис (Ben and Jerry's), Пензис спайсис (Penzeys Spices) и други харчат милиони долари, за да повлияят на американските избиратели, съобщиха световните агенции. Те се позовават на данните от нова информационна система на социалната мрежа Facebook, включваща поръчителите на политическа реклама в САЩ.\r\nОбикновено биват публикувани малко данни за разходите за онлайн реклама на определени компании, но Фейсбук засили прозрачността около политическата дейност преди частичните избори за Конгрес на САЩ на 6 ноември, отбелязва Ройтерс. Социалната мрежа съобщава, че от май за политически реклами са били похарчени 256,4 млн. долара.\n\r\n                    \n                    \n                Алфабет (Alphabet), компанията майка на Google, и платформата за микроблогове Twitter също въведоха подобни бази данни. Спрямо Фейсбук обаче Гугъл обхваща по-тесен набор от рекламодатели, а системата на Туитър е по-трудна за използване.\r\nБазата на Фейсбук, представена вчера, се казва \"Справка за рекламния архив\" (Ad Archive Report), и ще дава информация колко харчат рекламодателите за реклами в социалната мрежа, които конкретно насърчават гласуването, споменават политическа надпревара или теми от национална значимост. Данните ще се обновяват всяка седмица.\r\nЩе бъдат обхващани реклами на официални предизборни щабове, както и платени публикации с политически аспект на производители на бутиково облекло, водещи на телевизионни предавания и глобални фирми.\r\nПетролният гигант ЕксънМобил е похарчил над 2,1 млн. долара за реклама във Фейсбук от май, което е повече от разходите на всяка друга корпорация освен на услугата за онлайн петиции КеърТу.ком (Care2.com Inc.). ЕксънМобил е насърчавал кампании, подкрепящи офшорните сондажи, и е призовавал да се гласува с \"не\" при допитване в американския щат Колорадо за ограничаване на фракинга.\r\nПрозрачността във Фейсбук все пак има ограничения. Социалната мрежа неофициално изисква регистрация в държавни органи за компании, купуващи политически реклами, макар същевременно да им позволява да остават анонимни при разпространението на посланията чрез използване на псевдоними.", "date": "2018.10.24", "title": "Кепенците уж хлопнаха, но... US компании с милиони във FB за политреклама"}
{"url": "https://www.dnes.bg/politika/2018/10/24/doc-mihov-lichnostni-razpri-tormoziat-op.391533", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОтношенията между лидерите в коалицията \"Обединени патриоти\" в последните месеци загубиха своята политическа основа. Всичко премина в една междуличностна разпра, която се изрази в общуване през медиите и искане на оставки от едната и другата страна. Това създаде много лош фон както за \"патриотите\", така и за управляващите.\n\r\nТака депутатът от \"Обединени патриоти\" доц. Милен Михов коментира в \"Денят ON AIR\" скандалите и подмятанията в последните няколко месеца между лидерите на ВМРО, ПП \"Атака\" и НФСБ. \n\n\nСпоред него раздорите в коалицията компрометира идеята за обединение между националистическите партии в България, което определено разочарова обществото.\n                    \n                    \n                \r\nДоц. Михов коментира и скандалното изказване на Валери Симеонов, с което той нарече протестиращите майки на деца с увреждания \"кресливи жени\", а децата им - \"уж болни деца\".\n\r\n\"Дори в нормалното общуване никой не може да нарече една дама по такъв начин, дори на опашката в магазина. Една дума може да убие репутацията на всеки, камо ли на политик. Има думи, които не трябва да се използват. Категорично не одобряваме тези думи, дори и да са употребени по различен начин. Надявам се, че извинението днес беше искрено\", каза пред Bulgaria ON AIR доцентът.\n\r\nПо думите му ДПС използват всички тези скандали, за да се домогнат по някакъв начин до властта.\n\r\n\"Твърде претенциозно е лидерът на ДПС да говори за демокрация. Това е партията, която е свързана с много корупционни скандали, партията, която е най-авторитарно управлявана. ДПС от известно време не просто заявява, тя стои в дъното на постоянната атака срещу управляващите\", заяви още депутатът от ОП.\n\r\n", "date": "2018.10.24", "title": "Доц. Михов: Личностни разпри тормозят ОП"}
{"url": "https://www.dnes.bg/rusia/2018/10/24/putin-za-raketite-i-sasht-evropa-shte-byde-pod-zaplaha.391536", "text": "Изтегляне на САЩ от договорите за разоръжаване, като този за ракетите със среден обсег, ще предизвика надпревара във въоръжаването и изключително опасна ситуация, заяви руският президент Владимир Путин, цитиран от Франс прес. \n\n\n\"Ако тези договори бъдат разтрогнати, няма да остане нищо в сферата на ограничаване на оръжията. Тогава ситуацията ще стане според мен изключително опасна. Няма да остане нищо, освен надпревара във въоръжаването\", каза Путин на пресконференция с италианския премиер Джузепе Конте.\n\r\nАко САЩ разположат ракети със среден и малък обсег в Европа, Русия ще бъде принудена да отговори огледално, каза Путин цитиран от ТАСС.\n                    \n                    \n                \r\n\"Разбира се, главният въпрос е: ако САЩ се изтеглят от този договор, какво ще правят с тези ракети. Ако те бъдат доставени в Европа, естествено, ние ще отговорим огледално\", продължи руският президент и предупреди, че Европа трябва да разбере, че ще бъде под заплаха от възможен ответен удар на Русия, ако приеме американски ракети със среден и малък обсег.\n\r\nТой отхвърли твърдението на Тръмп, че Русия е нарушила договора от 1987 г. и заяви, че САЩ са тези, които го нарушават. Путин каза, че е готов да обсъди с Тръмп въпроса за Договора за ракетите със среден обсег на срещата в Париж на 11 ноември.\n\r\nПо време на пресконференцията италианският премиер Джузепе Конте каза, че санкциите на Европейския съюз срещу Русия трябва да бъдат прекратени, но не отговори дали неговото правителство е готово да наложи вето на удължаването им.\n\r\n\"Правилно е да се поддържат икономическите отношения между Италия и Русия. За Италия санкциите никога не са цел, те са инструмент и трябва да отпаднат възможно най-бързо\", посочи Конте.", "date": "2018.10.24", "title": "Путин за ракетите и САЩ: Европа ще бъде под заплаха!"}
{"url": "https://www.dnes.bg/balkani/2018/10/24/erdogan-vsichki-otgovorni-za-kashogi-pred-pravosydieto.391481", "text": "Турският президент Реджеп Ердоган заяви днес, че Турция няма да позволи на отговорните за убийството на саудитския журналист Джамал Кашоги да избегнат правосъдието, предаде Ройтерс, цитирана от БТА.\n\r\n\"Ние сме решени да не позволим това убийство да бъде покрито и да се уверим, че всички отговорни - от онези, които са го наредили, до тези, които са го извършили - няма да успеят да избегнат правосъдието\", каза Ердоган в реч в Анкара.\n\r\nПрезидентът заяви, че някои хора са се почувствали неудобно от това, че той е споделил сведения за разследването на убийството в речта си вчера.\n\n\n\r\n\"Ще продължим да споделяме по прозрачен начин нови сведения с нашите колеги, за да осветлим тъмните страни на това убийство\", заяви турският лидер.\n                    \n                    \n                \r\nОт своя страна иранският президент Хасан Рохани заяви, че Саудитска Арабия не би убила Джамал Кашоги без американска протекция, съобщи иранската агенция ИРНА, цитирана от Ройтерс и ТАСС.\n\r\n\"Не мисля, че някой би се решил на такова престъпление без подкрепа от САЩ, - пише Рохани в официалния си сайт в интернет. - Никой не може да си представи, че днес, в съвременната епоха, можем да станем свидетели на такова убийство\".\r\nПрезидентът освен това осъди убийството на Кашоги и призова Турция да проведе \"безпристрастно и щателно разследване... на това убийство, което няма прецедент през последните десетилетия\".\r\nПротекцията от САЩ позволи на Саудитска Арабия да бомбардира цивилни във войната в Йемен, каза още Рохани.\r\nШиитски Иран и сунитска Саудитска Арабия са основни съперници в Близкия изток и подкрепят противоположни страни в конфликтите в Сирия и Йемен и различни политически фракции в Ирак и Ливан, припомня БТА.", "date": "2018.10.24", "title": "Ердоган: Всички отговорни за \"Кашоги\" – пред правосъдието"}
{"url": "https://www.dnes.bg/redakcia/2018/10/24/da-ostavish-jivota-si-da-ostavish-tialoto-si-zavinagi-izgubeno.391518", "text": "Освен ритмичното потропване на капките дъжд върху белия пластмасов брезент, нищо друго не се чува. Нито телевизор, нито музика, нито детски смях. Тази тишина е оглушителна, особено след идването дотук през хаотичния трафик по улиците на Кокс Базар. Мълчанието се нарушава единствено от тихата проповед на мюезина. Сребърни сиви високоговорители висят по дърветата и понасят поканата за молитва над хълмовете през калните долини.\n\r\nЛагер 7 се намира на североизток от най-големия бежански лагер Катупалонг в света, където живеят близо 40 000 души на около един квадратен километър. Никой не знае обаче колко точно рохинги са заклещени тук, в крайбрежния град на границата между Бангладеш и Мианмар. Някои твърдят, че са 1 милион души, други - 2 милиона, може и да са повече. Зависи кого точно ще попитате.\n                \n                \r\n\n\r\nПрез 70-те години на 20 век рохингите започват да напускат Мианмар, за да се спасят от бруталното насилие в собствената си страна. Броят им никога не е бил толкова голям, колкото през изминалата година. През 2017 г. в рамките на няколко месеца над 700 000 мъже и жени напускат Мианмар и се преселват в Бангладеш. Броят на убитите не е известен. Знае се само, че това е един от най-жестоките геноциди в съвременната история на субконтинента, разказва\n\r\nФатима е една от оцелелите. Протрива пръсти по венците си, възпалени от дъвченето на тютюн и листа от индийски пипер, за които се смята, че потискат тъмните спомени. На някои от пръстите ѝ ноктите са изгризани до месо. Тя е на 20 години. Майка на две малки момчета. Преди да избяга от Мианмар, Фатима е била изнасилена. 30 или 40 пъти. За една нощ. Не може да каже колко точно. Не знае и от колко мъже. \"Оставих тялото си там\", казва тихо тя, с празен поглед, забоден в глинестата почва.\n\r\nСъпругът на Фатима, Али е само две години по-възрастен от нея. Подобно на много други, през 2017 г. и той е принуден да напусне родното си село, за да не бъде убит от милицията. Фатима остава сама с невръстните им синове и родителите на мъжа си. Няколко нощи по-късно милицията отвлича нея и няколко други жени в гората. Всички са изнасилени! Отново и отново! Никой не чува виковете и плача им. Съпрузите и братята им са мъртви или избягали. Като Али.\n\r\nНякак си Фатима се завръща в селото. С родителите на мъжа си преминава през граничната река, за да избяга в съседния Бангладеш. Там международни организации ѝ помагат да намери Али. Съпругът й казва: \"Нямам проблем да остана с нея, тя не е направила това доброволно\".\n\r\nПод \"това\" се има предвид масовото изнасилване. И наистина много рохинги изоставят изнасилените си жени. Оставят ги сами с децата - и със страданието им.\n\r\n\n\r\nЗа една жена със западно мислене много неща са непоносимо чужди тук. Например това, че жените почти не напускат колибите си, дори по време на бенгалските горещини, когато температурите в малките бараки достигат над 40 градуса. \"Не законите диктуват правилата, а традициите\", обясняват служителите на Червения кръст. Културата им е такава, че жените рохинги излизат от къщите, само когато това е абсолютно необходимо. За да се подсигури тяхната безопасност, в момента около лагерите са разпръснати 19 големи хижи само за жени, управлявани от различни международни организации. Те представляват безопасни места, където жените да могат да прекарат няколко часа и да получат медицински съвет при нужда. Ако захранването работи, има дори вентилатори, които осигуряват временно облекчение от жегите. Има работещи тоалетни. И място, където да се къпят децата.\n\r\nФатима и Али живеят в незаконен лагер, построен миналата година съвсем набързо, за да приюти над 700-те хиляди бежанци рохинги. Колибите са предназначени за краткосрочен престой, но не и за дългосрочно ползване. Представляват бамбукови конструкции, покрити с пластмасов брезент, който служи и за стени, и за покрив. Фатима и Али не очакват да напуснат скоро това място. Мианмар не взима мерки за издаването на документи на рохингите, нито пък им позволява да се върнат в собствената им страна. Без валидни документи и без официално гражданство, рохингите са оставени на милостта на правителството на Бангладеш.\n\r\nСъвременната история на Бангладеш също е свързана с изгнание и експулсиране. По тази причина в началото бежанците са посрещани с разбиране и емпатия. Но това полека-лека започва да се променя. Мнозина бенгалци смятат, че тяхната страна е направила повече от достатъчно, за да се погрижи за чужденците.\n\r\nРесурсите са ограничени, а страната непрекъснато е застигана от природни бедствия. Полицията не е в състояние да спре нарастващото насилие и контрабандата на наркотици и оръжия. Съществува и страх, че младите мюсюлмани могат да бъдат радикализирани. Изпадналите в отчаяние се смятат за особено уязвими - младите хора, живеещи в лагерите, са предпочитана цел на религиозните екстремисти, търсещи нови бойци. Официално рохингите не могат да напускат лагерите или дори да работят, а децата получават само елементарно училищно образование.\r\n\n\r\nФатима има само едно желание. Тя иска да се върне в у дома, в родината си. Може би се надява да намери онова, което е изгубила онази нощ в гората. Може би нейната воля не е достатъчно силна, за да си създаде нов живот в чужбина.\n\r\nДъждът продължава да барабани върху белия пластмасов брезент. Това е сякаш ритъмът на очакването насред безмерно изгубеното.\r\n \r\n", "date": "2018.10.24", "title": "Да оставиш живота си, да оставиш тялото си... Завинаги изгубено!"}
{"url": "https://www.dnes.bg/politika/2018/10/24/jurnalisti-dyrjavata-ne-se-krepi-na-valeri-simeonov.391535", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИзвинение и неподадена оставка – протестът на майките на деца с увреждания продължава с призива към Валери Симеонов да напусне поста си.\n\r\n\"Никой не е повярвал, че извинението на Симеонов е искрено. Самият той каза в телевизионно студио, че не иска да се извинява. Явно е, че премиерът го е накарал да се извини. Валери Симеонов не смята, че е направил грешка – поради това звучи неискрено. Извинението не свали напрежението, а дори го ескалира\", отбеляза журналистът Валерия Велева.\n\r\nВ студиото на \"Денят ON AIR\" тя добави, че всичко, което твори Валери Симеонов, се струпва на главата на ГЕРБ.\n                    \n                    \n                \r\n\"ГЕРБ са потърпевши от просташкия му език. Борисов е в незавидна ситуация. Той казва, че оставката на Симеонов би счупила управляващата конструкция. Валери Симеонов ли крепи тази конструкция? Разковничето на проблемите в \"Обединени патриоти\" са предстоящите евроизбори. Не може Валери Симеонов да бъде човекът, поради когото държавата трябва да спре да диша. Борисов го запази, заради сложните коалиционни взаимоотношения. Няма да се размине без отстраняване на Симеонов\", категорична бе тя.\n\r\nПред Bulgaria ON AIR журналистът Евгени Петров се съгласи с колегата си, че правителството не се крепи на Симеонов.\n\r\n\"Междуличностните отношения в \"Обединени патриоти\" са много сериозни и Борисов не иска да си пъха пръста там. Обществото не е готово за предсрочни избори. Никой не прави избори около Коледа или януари и февруари. А май месец идват евроизборите. Ако трябва да вярваме на Борисов, че оставката на Симеонов би счупила управлението, то какво губят майките?\", посочи той.\n\r\n", "date": "2018.10.24", "title": "Журналисти: Държавата не се крепи на Валери Симеонов!"}
{"url": "https://www.dnes.bg/notifikacii/2018/10/24/hvanaha-40-godishen-bylgarin-izdirvan-v-gyrciia.391501", "text": "Състав на Варненския окръжен съд уважи искането на Окръжната прокуратура и задържа под стража издирвания с Европейска заповед за арест /ЕЗА/ Мартин Г., съобщиха от прокуратурата във Варна. \r\nЕЗА е издадена от Апелативния съд в град Пирея, Република Гърция.\r\nСрещу 40-годишния българин се води наказателно производство за участието му в престъпна организация с цел извършване на наказуеми деяния - укриване на данъци, такси и мита при внос на стоки и за контрабанда с особени методи от повече от 3 лица съвместно, от която държавата е била ощетена със 150 000 евро, уточняват от прокуратурата.\r\nОпределението може да бъде обжалвано пред Апелативния съд.", "date": "2018.10.24", "title": "Хванаха 40-годишен българин, издирван в Гърция"}
{"url": "https://www.dnes.bg/politika/2018/10/24/ot-bsp-ne-e-vajno-che-votyt-ne-mina-vajno-e-da-ima-debat.391532", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОчаквано парламентарното мнозинство отхвърли внесения от левицата вот на недоверие към кабинета Борисов \"заради провала в политиката в здравеопазването\". В подкрепа на третото искане за сваляне на правителството бяха 99 депутати от БСП и ДПС, 133 души гласуваха \"против\", нямаше въздържали се. \n\n\n\"Не е важно дали вотът мина или не от математическа гледна точка. Важното е, че поставихме дебата за него и извадихме на дневен ред проблемите в здравеопазването. Не само парламентарната група на \"БСП за България\" поиска този вот на недоверие, гражданите бяха тези, които настояха за него\", коментира в студиото на \"Денят ON AIR\" депутатът от БСП Донка Симеонова.\n                    \n                    \n                \r\nДебатите по искането за сваляне на кабинета \"Борисов 3\" бяха миналата седмица. Тогава три часа управляващи и опозиция спориха кой може, кой има воля и сили да направи реформа в здравния сектор, който и двете страни определиха като силно проблемен.\n\r\nИ днес след неуспешния вот от ГЕРБ заявиха, че левицата не е алтернатива на управляващите и не може да предложи работещи решения.\n\r\nПред Bulgaria ON AIR Донка Симеонова отбеляза, че за проблемите в здравеопазването вина имат всички, управлявали държавата ни. \"БСП призна своята вина по време на прехода, в който имаше участие в управлението, но към днешна дата търси начини за решение на проблемите на обществото\", допълни още депутатът.\n\r\n\n\r\n ", "date": "2018.10.24", "title": "От БСП: Не е важно, че вотът не мина! Важно е да има дебат"}
{"url": "https://www.dnes.bg/notifikacii/2018/10/24/trymp-za-kashogi-princyt-nosi-krainata-otgovornost.391517", "text": "Доналд Тръмп заявява в интервю, че престолонаследникът принц Мохамед бин Салман, като фактически управник на Саудитска Арабия, носи крайната отговорност за операцията, довела до смъртта на саудитския журналист Джамал Кашоги, предаде Ройтерс, цитирана от БТА.\n\n\n\n\r\nВ интервю за \"Уолстрийт джърнъл\", дадено вчера, президентът на САЩ казва, че иска да вярва на твърдението на принца, че служители на по-ниско ниво са виновни за убийството на 2 октомври в саудитското консулство в Истанбул, но дава знак, че отговорността трябва да се търси по-нагоре. \n\r\nНа въпрос за евентуалното съучастие на престолонаследника Тръмп отговаря: \"Ами, принцът ръководи нещата там, още повече на този етап. Той ръководи нещата, така че ако трябва да бъде някой, трябва да е той\".\n                \n                \r\nСпоред вестника Тръмп е уверен, че крал Салман не разполага с много информация за случилото се. \n\r\nПо-рано вчера Тръмп каза пред репортери в Белия дом, че саудитските власти са извършили \"най-лошото в историята прикриване\" на инцидента и са свършили работата лошо, съобщи Ройтерс.", "date": "2018.10.24", "title": "Тръмп за Кашоги: Принцът носи крайната отговорност"}
{"url": "https://www.dnes.bg/obshtestvo/2018/10/24/ms-vze-rezidenciia-boiana-ot-nso-i-prezidenta.391512", "text": "Правителството реши да предостави резиденция \"Бояна\" за управление на администрацията на Министерския съвет, а стопанство \"Кричим\" - на \"Югозападно държавно предприятие\" - Благоевград.\r\nРезиденция \"Бояна\" и поземлените имоти в село Куртово Конаре са със статут на публична държавна собственост.\r\nДвата обекта към момента се стопанисват от Националната служба за охрана при президента на Република България, но са с отпаднала необходимост и не са свързани с основната дейност на службата, мотивират се от МС. \n\r\nДвуетажната сграда със специално предназначение на Резиденция \"Бояна\" е със застроена площ от 1027 кв. м и е необходима за изпълнение на дейностите на администрацията на Министерския съвет.\n                    \n                    \n                \r\nСтопанство \"Кричим\" се намира в землището на село Куртово Конаре, община Стамболийски, и включва общо 24 имота с различна площ. На територията на стопанството се намират сгради паметници на културата - Двореца \"Кричим\" и \"Австрийската къща\", които са със статут на недвижимо културно наследство. \n\r\n ", "date": "2018.10.24", "title": "МС взе резиденция \"Бояна\" от НСО и президента"}
{"url": "https://www.dnes.bg/akoshtete-vqrvaite/2018/10/24/po-italianski-pridvijvash-se-s-kolelo-poluchavash-bezplatna-bira.391494", "text": "Замърсяването на въздуха е един от основните проблеми на големия град. Това оказва трайно влияние не само върху нашето здраве, но и върху здравето на планетата.\r\nЗатова и много европейски градове се опитват да намерят все по-алтернативни варианти, с които да опазват околната среда, а някои успяват да наложат интересни практики.\r\nЕдин такъв е градския архитект Марко Амадори, на когото хрумва блестяща идея, с която да накара все повече граждани на Болоня, Италия, да започнат да използват зелен транспорт.\r\nПрез 2017 година Амадори стартира своята кампания срещу замърсяването на природата, наречена Белла Мосса (в буквален превод означава \"Добра работа\"). Оттогава жителите на Болоня, както и посетителите на италианското градче, получават различни награди, ако решат да използват велосипед, градски транспорт или пък да ходят пеша до своята дестинация.\r\n                    \n                    \n                Всичко, което трябвало да направят, е да инсталират приложение на телефоните си, да водят дневник на пътуванията си, а в замяна получавали... безплатна бира, сладолед, билети за кино.\r\n\"За пръв път успяхме да накараме всякакви хора да участват в това. Системата е направена така, че отчита не само дълги пътувания, но и кратки разходки\", споделя Марко Амадори пред BBC.  Изглежда, че инициативата има голям успех. Над 100 местни бизнесмени са решили да се включат и раздават ваучери на онези, които са склонни да оставят автомобилите си.\r\nПрез последната година са раздадени 16 хиляди подобни награди, а общо в приложението са записани 3.7 милиона изминати километра.\r\nПриложението работи само през 4 месеца в годината, засега. В момента, обаче, все още текат преговори срокът да се удължи. В него потребителите могат да записват до 4 пътувания дневно.\r\nПодобна инициатива би потръгнала и в други градове по света, особено ако говорим за награди от сорта на безплатна бира.", "date": "2018.10.24", "title": "По италиански: Придвижваш се с колело – получаваш безплатна бира! "}
{"url": "https://www.dnes.bg/akoshtete-vqrvaite/2018/10/24/nai-seksi-nai-jelan-nai-iskan-tom-hardi.391460", "text": "Том Харди е звездата, с която най-много британци биха искали да отидат на среща.\r\nВ проучването на Missy Empire са участвали 2000 души, като Том е надминал гласовете за Гари Барлоу и Раян Гослинг.\r\nФеновете на Харди го описват не само като добър актьор и красив мъж, а и като талантлив, мил към животните.\r\nОтбелязват, че той дава пари за благотворителност и посвещава време на такива дейности. А скоро се разбра, че е залавял крадец със собствените си ръце.\r\nНо сред най-съществените причини за избора на звездата от \"Venom\" за най-желан мъж е и фактът, че той е страхотен съпруг.\r\n", "date": "2018.10.24", "title": "Най-секси, най-желан, най-искан.... Том Харди!"}
{"url": "https://www.dnes.bg/notifikacii/2018/10/24/sdvr-oshte-tyrsi-koi-strelia-po-ofis-v-kvartal-iavorov.391488", "text": "\n\r\nВтори ден, след стрелбата в столичния кв. \"Яворов\", няма задържани за инцидента, коментира директорът на столичната полиция Ивайло Иванов. Инцидентът стана в понеделник вечерта.\r\nИванов допълни, че вече са прегледани записите от камери на сградата, но не пожела да оповести информация какво се вижда на тях.\n\n\r\nРазследването продължава по различни версии като една от тях е свързана с дейността на офиса, по който е стреляно.\r\nВ същото време няма задържани и за побоя над цветнокожия английски гражданин Леон Кофи.\r\nИванов допълни, че първоначално след инцидента пострадалият не е потърсил медицинска помощ, а часове по-късно е отишъл на преглед.\r\nДиректорът на столичната полиция отказа повече подробности по случая, както и не пожела да влезе в детайли дали нападението над чужденеца е в резултат на футболно хулиганство.", "date": "2018.10.24", "title": "СДВР още търси: Кой стреля по офис в квартал \"Яворов\"?"}
{"url": "https://www.dnes.bg/akoshtete-vqrvaite/2018/10/24/ot-priiuta-do-podiuma-koi-sa-stolichnite-leidi-i-skitnika.391448", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕдна снимка обиколи социалните мрежи и предизвиква безброй усмивки сред всички вече пораснали деца на 90-те, които помнят филмчето на Дисни \"Лейди и Скитника\".\r\nДве от най известните анимационни кучета оживяха на столичната улица \"Малко Търново\", която е чест обект за фотографските обективи.\r\nТук  екип на предаването \"Директно\" по телевизия  се срещна с автора на снимката Гергана Курукювлиева, която завършва Книгоиздаване и Фотография в Художествената академия.\r\nОригиналният фотос й донесе първо място на конкурса \"Любов между редовете\" към кино-литературния фестивал Синелибри. За атрактивната фотосесия са били необходими над два часа, един килограм спагети, а Гергана използва уличното осветление, за да постигне точния кадър.\r\n                    \n                    \n                \"Винаги съм искала да пресъздам любовната сцена от филмчето \"Лейди и Скитника\", което от дете ми е любимо. В социалните мрежи обявих, че търся кандидати, които да приличат максимално на анимационните герои\", сподели Гергана.\r\nВ крайна сметка най-подходящи за това се оказват Роза и Амбра, доскоро бездомни кучета, но осиновени от своите стопанки Розалин и Александра, които са доброволци в приюта за безстопанствени животни в с Горни Богров. \r\n\"Всеки може да отдели от времето си и да подари 20 минути извън клетката на животинките там. Разходките се провеждат всяка неделя, всичко е въпрос на желание\", споделя Александра.\r\nА Роза и Амбра са доказателство, че пътят от приюта до известността при някои кучета е въпрос на истински късмет и с усмивка и въртеливи опашки отговарят на минувачите по столичните улици, които ги разпознават като \"Лейди и Скитника\".", "date": "2018.10.24", "title": "От приюта до подиума! Кои са столичните \"Лейди и Скитника\"? "}
{"url": "https://www.dnes.bg/politika/2018/10/24/policiiata-v-bylgariia-45-hil-broiki-nisko-doverie-visoki-razhodi.391470", "text": "Доверието в полицията е ниско, разходите за нея – високи. Добре дошли в България през 2018 година! В разговор с  двама експерти потвърждават тревожните изводи от един доклад на Световната банка.\n\r\nНаскоро новият министър на вътрешните работи Младен Маринов заяви, че администрацията в МВР е сведена до минимум. И че всяко допълнително съкращаване ще навреди на гражданите. Премиерът Бойко Борисов пък призова медиите да спрат да говорят за слабото полицейско присъствие в огромна част от по-малките селища. И да се съсредоточат върху успехите при доставката на нова техника и оборудване.\n                    \n                    \n                \r\nРедица експерти смятат, че полицията е най-слабо реформираната българска институция от 1990 г. насам. В същото време МВР е и най-големият работодател в страната. В неговата система работят над 36 хиляди оперативни работници и служители и близо 9 хиляди души администрация. \n\r\nБюрокрацията обаче е силно раздута, смятат експертите на Световната банка. Тя продължава да работи с хартиени документи, защото вътрешната мрежа на интранет в МВР не била надеждна - въпреки милионите, изразходвани за обезопасяването ѝ. Веднага могат да бъдат спестени близо 2 хиляди чиновнически места в сферата на административните услуги, които полицейските дирекции и служби оказват на гражданите и на институциите в страната. Просто в момента тези услуги често се дублират или се извършват без вътрешноведомствена координация. А с близо една четвърт ще намалеят и жертвите на пожари, ако човешките ресурси и техника бъдат разпределени по нов начин върху територията на страната. Това са все изводи на експертите на Световната банка.\n\r\nГодишно МВР получава финансиране от над един милиард лева, което и тази година беше увеличено. Но това сякаш не влияе нито върху ефективността на полицията, нито върху ръста на престъпността в страната. Сред гражданите на ЕС българите имат най-ниско доверие в полицията, сочат индексите за 2017-2018 г. за върховенство на закона на Световния проект за справедливост, който наблюдава 113 държави в света на базата на 3 000 експертни проучвания.\n\r\nБезчувственост, безхаберие и отчужденост спрямо проблемите на гражданското общество и на потърпевшите от битовата престъпност – с тези аргументи близо половината българи обясняват защо не се обръщат за помощ към полицията. Това пише в доклад на Центъра за изследване на демокрацията. Обективността обаче изисква да се отбележи, че освен безучастните или корумпирани полицейски служители в системата работят и много честни и отдадени на работата си полицаи и оперативни работници, категорични са интервюираните от Дойче веле експерти.\n\r\n\n\r\nСтарши икономистът на институт „Отворено общество“ Георги Ангелов не е съгласен с министър Маринов, който твърди, че администрацията в МВР не бива да се съкращава. “Голяма част от служителите на министерството не са полицаи, което не е в унисон с препоръките на Световната банка за намаляване на бюрокрацията и изваждане от ведомството на неприсъщите функции. Твърде много са и областните дирекции, твърде слабо е въвеждането на информационни технологии, с които може да се върши много повече работа с все по-малко чиновници. Министър Маринов обаче отказа да се съобрази с изводите от изследването на банката“, констатира Ангелов.\n\r\nТой подкрепя изцяло изводите от изследването, че МВР има достатъчно на брой ресурси и сравнително добре финансово мотивирани служители, които обаче са зле разпределени по сектори за противодействието срещу престъпността. \n\r\nСпоред Ангелов вместо да потърсят начини за оптимизиране на системата, правителството и ръководството на МВР твърдят, че планираните за целта средства е по-добре да се насочат за увеличаване на фонд „Работна заплата“, в който и без това отива огромната част от бюджетната субсидия. „Не се мисли за развитието и внедряването на нови технологии, които ще повишат резултатите от превенцията и борбата срещу криминалните прояви. Съпротивата срещу реформите в МВР е много силна и зад нея стои съвсем конкретна мотивация. Вижте например колко трудно бе прокарана новата възраст за пенсиониране в системата, която понастоящем е 53 години. В някои западноевропейски страни пенсионната възраст за полицаи е 60 години. Преди не съществуваше дори това ограничение – българските полицейски служители можеха да се пенсионират и на 40 годишна възраст сред натрупване на 15 години трудов стаж. Разбира се, после получаваха накуп 20 солидни заплати и продължаваха да работят в МВР на трудови договори“, констатира Ангелов. \n\r\nИ добавя, че тази схема работи и понастоящем, защото с пенсионната реформа в МВР били направени крачка напред и две назад. „За да бъде получено съгласието на ведомството за фиксирана пенсионна възраст, бе запазена привилегията след пенсиониране служителите му да могат да продължат да работят в системата и да получават и заплата, и пенсия до 60-годишна възраст. Точно тези хора спират кариерното и професионалното израстване на знаещите и можещите по-млади хора в МВР\", твърди изследователят от институт „Отворено общество“.  Всичко това силно демотивира младите оперативни работници и обикновените полицаи.\n\r\nБившият шеф на софийската охранителна полиция и на Гранична полиция генерал-майор от резерва Валери Григоров потвърждава изводите на Световната банка, че полицейското присъствие по улиците намалява, а  бюрокрация в МВР се увеличава. „За периода след 2000 г. броят на униформените полицаи по улиците на София е намалял с над 1000 души за сметка на нарастването на служителите в силно бюрократизираните специализирани служби от типа на НСБОП и ЦСБОП. За същия период броят на дирекциите в МВР набъбна от 10 на 17, което не доведе до никакви подобрения в управлението му, а още по-малко в борбата срещу престъпността. Със закона за МВР от 2006 г. тогавашният вътрешен министър Румен Петков нанесе големи щети на основните структуроопределящи звена. Така например заради създаването на Генерална и окръжни дирекции на Гранична полиция броят на действащите на терен граничари бе намален от 9500 на 6000 души. Намесата на вътрешния министър Румяна Бъчварова вместо да допринесе за създаването на единен център за обслужване на гражданите, доведе до дублиране на функциите на вече съществуващите бюрократични звена. В момента в МВР има цели три дирекции, които правят едно и също\", изтъква Валери Григоров.\r\n \r\n", "date": "2018.10.24", "title": "Полицията в България (45 хил. бройки): Ниско доверие, високи разходи!"}
{"url": "https://www.dnes.bg/sofia/2018/10/24/vypreki-izvinenieto-stotici-na-protest-sreshtu-simeonov.391530", "text": "Протестът с искане за оставка на вицепремиера Валери Симеонов продължава и тази вечер в София. \r\nМайките на деца с увреждания и граждани не приемат сутрешното извинение на Симеонов и го определят като поредната гавра както с хората с увреждания, така и с цялото общество. \n\n\n\"Това извинение беше направено под натиск, без никаква искреност и час, след като е заявил, че няма да се извинява, коментира Весела Одажиева, представител на протестиращите майки.\r\nТя допълни, че протестиращите не са искали извинение, а искат оставката, защото са наясно, че един човек, който се изразява по този начин, няма как да се извини искрено и да осъзнае своите думи.\r\nПротестиращите се събраха пред сградата на МС, а по-късно поеха и на шествие, което достигна до централата на НФСБ, която се намира на улица \"Раковска\" в столицата.\r\n ", "date": "2018.10.24", "title": "Въпреки извинението: Стотици на протест срещу Симеонов"}
{"url": "https://www.dnes.bg/eu/2018/10/24/es-smenia-pravilata-v-avtoservizi-mini-i-zavodi.391511", "text": "Европейският съюз прие нови, по-ниски стандарти за нивата, при които работниците могат да бъдат излагани на действието на 6 химични съединения, за които се смята, че причиняват рак. Формално те ще бъдат парафирани от Съвета следващата седмица.\r\nСтава дума за химикали, използвани за производството на хартия, смоли, бои, лекарства, пластмаси, както и при работа с отработени двигателни масла. С тях броят на химикалите, чието присъствие на работното място трябва да се контролира от трудовото законодателство в ЕС, става 21.\r\nСмята се, че 6-те химични съединения допринасят за развитие на различни видове рак, посредством вдишането им и допира до тях. В момента ракът е най-честото професионално заболяване, водещо до смърт в Европа с над 52% от починалите, при едва 2 на сто фатални случаи от наранявания и 24% от сърдечно-съдови заболявания.\r\n                    \n                    \n                Новите химични съединения, добавени към ограничителния и контролиран списък са: епихлорхидрин, етилен дибромид, етилен дихлорид, метилендианилин, трихлоретилен, смеси с бензопирен, както и двигателни масла, използвани от самолетните двигатели и автомобилите до косачките за трева. Слагат се ограничения и за излагане на газове от дизелови двигатели, широко използвани в строителството и селското стопанство, които ще бъдат ограничени до 0,05 мг/куб.м.\r\nНаучни изследвания показват, че те допринасят за развитие на тумори, рак на бъбреците, на белия и на черния дроб, както и че водят до генетични дефекти при децата на тези работници, кожни алергии или намаляват шансовете да имат деца.\r\nСмята се, че най-опасните са смесите с бензопирен, на чието въздействие са изложени около 7 милиона души, и метилендианилинът, с който работят около 4 млн. работници. Първите се намират в ТЕЦ, в производството на акумулатори, алуминий, при изолациите на покриви и при импрегнирането на дървесина. Метилендианилинът пък се използва за производството на полиуретанова пяна.\r\nЕвропейските пределни норми, вписани в Директивата за канцерогенните и мутагенни вещества, трябва да бъдат вкарани в българското законодателство в същия срок. ЕС изчислява, че за 50 години приетите днес стандарти ще спасят живота на около 100 000 души, които иначе биха развили рак.\r\nОт данните на Европейската комисия става ясно, че в България близо 80 000 работници са изложени на действието на метилендианилин, още толкова на бензопиренови смеси и около 10 000 работят с отработени масла. По информация на Комисията сегашната пределна норма за трихлоретилен (използван за обезмасляване на метални части и работа с лепила) в България ще трябва да се намали наполовина, за да влезе в одобрената днес пределна стойност.\r\nНовите стандарти, които влизат в сила от 2020 г., ще задължат работодателите да направят преоценка на рисковете за служителите си от излагане на тяхното въздействие и да вземат мерки да ги заменят с по-малко вредни алтернативи или да ограничат времето, в което те имат досег с тях. За отработените масла се предвижда задължително използване на защитни облекла и ръкавици в сервизите и техниеските центрове.\r\nСпоред Еврокомисията липсата на общ стандарт в ЕС е довела до концентриране на производствата, използващи тези химикали в държавите, където нормите са най-ниски и са увеличили раковите заболявания в тях спрямо страните с по-развита грижа за работниците.\r\nВ момента държавите членки обсъждат ново предложение на Еврокомисията, която иска кадмият, берилият, арсенът, формалдехидът и метилен-бис-(2-хлороанилин) и техните съединения да бъдат добавени в списъка. Петте химични вещества се използват при производството на батерии, в стъкларството, в леарни, в здравеопазването и др.", "date": "2018.10.24", "title": "ЕС сменя правилата в автосервизи, мини и заводи"}
{"url": "https://www.dnes.bg/obrazovanie/2018/10/24/uvolniavat-piian-shofior-vozil-uchenici-vseki-den.391496", "text": "Ще уволнят дисциплинарно шофьора на училищен автобус в Котел, който беше хванат с 0,59 промила алкохол зад волана. \r\nШофьорът е превозвал всекидневно ученици от село Ябланово до средно училище \"Георги Раковски\" в Котел.\r\nМъжът беше спрян от полицейски патрул на паркинга пред училището веднага след пристигането на автобуса, пълен с деца.\r\nСлед уволнението на шофьора, има проблем с превоза на близо 200 деца.\r\nДиректорът на училището заяви пред БНТ, че ще бъде направено всичко необходимо, за да бъде осигурен транспортът на учениците и те да пристигат навреме.\r\n\"При всички положения той ще бъде дисциплинарно уволнен, просто не защото не е добър професионалист, той няма проблеми до този момент, но пък винаги има първи път, винаги защото е професионалист, той трябва да смята, че няма как да рискува живота на децата в такава ситуация\", коментира Стефан Дондев - директор СУ \"Георги Раковски\".\r\n ", "date": "2018.10.24", "title": "Уволняват пиян шофьор, возил ученици всеки ден"}
{"url": "https://www.dnes.bg/stranata/2018/10/24/uraganen-viatyr-sybori-dyrveta-i-kloni-v-rusensko.391526", "text": "До 100 км/час достига скоростта на вятъра в Русе, съобщиха от хидрометеорологичната станция в крайдунавския град. \n\r\nЗаместник-областният управител на Русе Валентин Колев обясни, че заради ураганния вятър са получени множество сигнали за паднали дървета и клони в областта. Най-много са те от района на град Бяла. \n\r\nНа сигналите реагират екипи на агенция \"Пътна инфраструктура\" и на противопожарната служба. \n\r\nНа този етап не са затваряни пътища, не са постъпвали и сигнали за пострадали хора. \n\r\nЗаради силният вятър има въведено ограничение на трафика на кораби на пристанището във Варна. Всички портове и канали са затворени за маневриране на кораби заради силен вятър, който на места достига пориви до 12-13 м/сек. Малко по-късно обаче ограничението бе отменено. \n                    \n                    \n                \r\nОт Областна администрация посочиха, че на този етап няма информация за инциденти.\n\r\nСилен вятър духа и във Великотърновско. До 17 м/сек достига скоростта на вятъра в старата столица. \r\n ", "date": "2018.10.24", "title": "Ураганен вятър събори дървета и клони в Русенско"}
{"url": "https://www.dnes.bg/sofia/2018/10/24/obezvrejdat-bombata-na-poligona-slivnica.391531", "text": "Намерената бомба от Втората световна война в София този следобед ще бъде унищожена на полигон \"Сливница“, обяви вицепремиерът и министър на отбраната Красимир Каракачанов. \nПо думите му полицията си е свършила чудесно работата, а цялата операция е продължила около 35 минути.\r\nВоеннослужещите от състава на военното формирование на Сухопътните войски в Горна баня и от авиобаза Крумово в 18.30 ч. извършиха разузнаване на боеприпаса, открит при изкопни работи за строежа на метрото в района на столичния булевард \"Евлоги и Христо Георгиеви\" 82. Установено е, че това е осколъчнофугасна 220-килограмова авиационна бомба от времето на Втората световна война.\r\n                    \n                    \n                В 19.00 ч. специализираните екипи извършиха транспортиране на авиобомбата. Военнослужещи от Военна полиция осигуряват ескорт за безопасност при транспортирането. Авиобомбата ще бъде унищожена утре, 25 октомври, в район, извън населени места, на полигона в Сливница, съобщават от МО.\n\r\nБързата реакция на службите доведе до пускането на движението на пътни превозни средства през кръстовището на бул.\"Евлоги и Христо Георгиеви\" и ул.\"Оборище\".\n\r\nВъзстановено е и движението на автобусите на градския транспорт по редовните маршрути, съобщиха от Столична община.\r\n ", "date": "2018.10.24", "title": "Обезвреждат бомбата на полигона \"Сливница\""}
{"url": "https://www.dnes.bg/akoshtete-vqrvaite/2018/10/24/orlando-blum-i-keiti-peri-gotviat-svatba.391457", "text": "Орландо Блум се чувствал много щастлив с Кейти Пери и вече дори е готов за семеен живот, твърдят източници на People. Той се чувствал като нов човек и е помъдрял, откакто отново е с певицата. \r\nДвамата започнаха своя романс през 2016 г., но година по-късно се разделиха. През 2018 г. Орландо и Кейти отново се събраха.\r\n \r\n\"Той е готов да се установи с Кейти. Да бъде с нея го прави много щастлив. В миналото той изглеждаше много уплашен да се установи. Но сега той е като нов човек и всички много се вълнуват за него. Орландо е на по-различно място от това, на което беше миналата година. Той помъдря много. Осъзна, че да си необвързан не е толкова хубаво\", коментирали са близки на актьора пред People.\r\n \r\nТвърди се, че той дори е готов да предложи брак на изпълнителката на \"Wide Awake\". Признал, че определено би се оженил пак. Той имаше брак с Миранда Кър от 2010 до 2013 г.\r\n \r\n", "date": "2018.10.24", "title": "Орландо Блум и Кейти Пери готвят сватба?"}
{"url": "https://www.dnes.bg/rusia/2018/10/24/putin-s-shegichka-za-gerba-na-sasht-izkylvani-li-sa-maslinite.391487", "text": "Руският президент Владимир Путин се пошегува с герба на САЩ на срещата си със съветника за националната сигурност на президента Тръмп Джон Болтън в Кремъл, предадоха ТАСС и Франс прес.\r\n\"Ако правилно си спомням, гербът на САЩ е орел, който държи от едната си страна 13 стрели, а от другата - маслинова клонка с 13 маслини като символ на миролюбива политика\", каза Путин на Болтън.\r\n\"Имам един въпрос: да не би вашият орел да е изкълвал всичките маслини и да са останали само стрелите?\", запита руският президент преди да се засмее.\r\nБолтън каза, че \"не е донесъл маслинова клонка\". \"Така си и помислих\", отвърна Путин.\r\nПосещението на Болтън в Москва дойде малко след обявеното решение на Тръмп да изтегли САЩ от Договора за ликвидиране на ракетите със среден и малък обсег на действие - ключово двустранно споразумение, сключено през 1987 г. между САЩ и СССР, припомня БТА.\r\n                    \n                    \n                Междувременно говорителят на Кремъл Дмитрий Песков обяви, че Русия и САЩ са обсъждали размяната на посещения между президентите на двете страни - Владимир Путин и Доналд Тръмп.\r\nОтговаряйки на журналистически въпрос готова ли е Москва да обсъжда възможността за посещение на Путин в САЩ, той отговори: \"Безусловно, да\". Но добави, че засега не са приемани никакви решения по този въпрос.\r\nСпоред Песков в момента вниманието е съсредоточено на възможната среща на двамата президенти на 11 ноември в Париж, по време на честванията за 100-годишнината от края на Първата световна война.\r\nГоворителят на Кремъл изрази мнение, че с излизането си от договора за ракетите със среден и малък обсег САЩ фактически започват надпревара във въоръжаването и добави, че това е много опасно намерение.\r\n\"На фона на подобни изявления ние, разбира се, на първо място мислим за нашите национални интереси и за националната сигурност на Русия\", каза той.\r\n\"Доколкото разбрахме, американската страна вече е взела решение и в най-близко бъдеще ще формализира процеса за излизането от този договор\", отбеляза Песков.", "date": "2018.10.24", "title": "Путин с \"шегичка\" за герба на САЩ: Изкълвани ли са маслините?"}
{"url": "https://www.dnes.bg/notifikacii/2018/10/24/grisho-sybra-sakovete-oshte-na-starta-vyv-viena.391534", "text": "Григор Димитров продължава със слабото си представяне в края на сезона, след като отпадна още на старта на турнира във Виена, след като бе победен от казахстанеца Михаил Кукушкин.\n\r\nПоследният стигна до успеха след 6:4, 4:6, 6:4 за 2 часа и 25 минути игра. Това бе трета победа на казахстанският тенисист над българина, като последната такава датираше от 2015 година.\n\r\n71-ата ракета в световната ранглиста започна участието си от квалификациите, но макар да не се намира в никак добра форма се справи с българина. Той проби в седмия гейм на първия сет и си взе подаванията до края, за да дръпне в резултата със сет.\n\r\nВъв втория сет всичко се реши с пробив в десетия гейм на сметката на Димитров и мачът бе пратен в трети решителен сет. В него Кукушкин проби в първия гейм, а в десетия последен трябваше да спасява три точки за връщане на пробива.\r\n                \n                ", "date": "2018.10.24", "title": "Гришо събра саковете още на старта във Виена"}
{"url": "https://www.dnes.bg/cars/2018/10/24/maybach-gleda-kym-bydeshteto-pravi-sobstveni-modeli.391513", "text": "Когато концернът Daimler възроди марката Maybach, тя започна да предлага собствени лимузини. По информация на Autocar, брандът може да продължи да се развива в тази посока и за в бъдеще, като предлага и други модели, а не само преработени автомобили на Mercedes.\r\nСпоред шефа на Daimler – Дитер Цетше, подразделението Maybach трябва да си стъпи само на краката и да се превърне в аналог на AMG, което разработва собствени спортни модели. Какви ще бъдат те, засега не се съобщава, но последните разработки на марката дават представа за това.\n\r\nГерманският бранд вече представи кросоувъра Vision Maybach Ultimate Luxury, както и купето и кабриолета Vision Maybach 6, които представляват луксозни версии на Mercedes-Benz S-Class. Те могат да се превърнат в серийни модели. Известно е също, че марката работи и върху разкошен вариант на следващия Mercedes GLS.\n                    \n                    \n                \r\nСъс сигурност обаче ще се залага най-вече на лимузините. Идеята на Daimler е Mercedes S-Class да продължи да се конкурира с BMW 7-Series и Audi A8, докато моделите на Maybach от този кас ще се целят директно в Bentley Flying Spur и Rolls-Royce Ghost.\r\n\r\n ", "date": "2018.10.24", "title": "Maybach гледа към бъдещето, прави собствени модели"}
{"url": "https://www.dnes.bg/zvezdi/2018/10/24/mlada-maika-dariia-simeonova-rodi-na-29.391504", "text": "\"Да се събудиш на 29 и да осъзнаеш, че вчерашният \"нищо и никакъв\" ден е бил един от най-щастливите в живота ти!\"\r\nТова написа във Facebook Дария Симеонова, която на 23 октомври имаше рожден ден.\r\n\"Благодаря на хората, които са до мен! На разкошния ми мъж, който не съм сигурна, че заслужавам! На чудесното ми (малко лудо :P) семейство! На приятелите ми, които винаги са пълни с изненади! Егоистично си пожелавам да сте винаги около мен, а аз да съм достойна, за да Ви имам, защото нямам нужда от нищо друго! Благодаря и на всички останали за чудесните думи и пожелания, за обичта, усмивките и уважението! Бъдете здрави и щастливи!\", завършва постът на Дария, който е придружен от множество хаштагове и емотиконки, както и снимка, на която тя държи декоративно зеле в саксия.\r\n                    \n                    \n                \"Прекрасна си! Бъди жива, здрава и много щастлива! Очакваме нови интригуващи роли, защото обичаме да те гледаме!\", написа нейна почитателка. Много други я поздравиха за празника.\r\nКакто вече ви съобщихме, младата звезда от телевизионния екран стана майка на 5 септември. В началото тя не публикуваше снимки на бебето, но от известно време започна да споделя в социалните мрежи мигове, които е запечатала с телефона си.\r\n\"Моите момчета! Какво повече може да иска човек, ако денят му започва така...!?!\", коментира тя под една от снимките, на която приятелят ѝ държи техния син на фона на прекрасен залез.\r\nВъпреки натовареността ѝ в първите месеци на майчинството, Симеонова намира време и за снимки. \r\n", "date": "2018.10.24", "title": "Млада майка! Дария Симеонова роди на 29"}
{"url": "https://www.dnes.bg/eu/2018/10/24/izobretateliat-na-shokolada-na-blokcheta-falira.391524", "text": "Белгийската фабрика, патентовала правоъгълната форма на шоколада, обяви че подава документи за фалит.\r\nМалко известната извън страната фабрика \"Жак\" е произвела първия правоъгълен шоколад на блокчета в света. През 1936 г. Антоан Жак патентова правоъгълната форма, разчертана на квадратчета.\r\nКомпанията започва производството на шоколад във Вервие, на 124 км югоизточно от Брюксел през XIX век. В средата на миналия век тя се мести още в близкия до белгийско-германската град Упен. В пика на растежа си през 60-те години на миналия век 250 работници отливат прочутия шоколад “Жак”.\r\nМарката прави име с картинките на коли и мотори, добавяни в опаковките на шоколадовите изделия преди 60 г, които се превръщат в страст на колекционерите и увеличават печалбите на предприемчивите си собственици.\r\n                    \n                    \n                След като става част от империята на производителя на шоколадови кувертюри Бари Калбо, който притежава 55 фабрики по цял свят, 45 от тях в Европа, \"Жак\" се връщат към шоколадите през 2011 г. Новите собственици обаче не успяват да й върнат старата слава и днес според синдикатите, най-добрият вариант за бъдещето на фабриката е да тя бъде погълната от мултинационална компания.\r\nМестната преса коментира съобщението като край на епоха в производството на шоколад, макар че днес правоъгълните блокчета са основната форма, под която изделията се предлагат на масовия пазар.\r\nБелгийци са автори и на други важни открития в шоколадовата индустрия като пралините (бонбоните с пълнеж), шоколадовите пасти за мазане и транспортирането на течен шоколад. В наши дни в Белгия има 320 производители на шоколад, които пускат на пазара 725 000 тона от сладкото изкушение годишно.", "date": "2018.10.24", "title": "Изобретателят на шоколада на блокчета фалира"}
{"url": "https://www.dnes.bg/stranata/2018/10/24/ide-zima-no-veche-se-znae-12-lv-za-sianka-na-zlatnite.391514", "text": "Чадър и шезлонг на плажа ще струват по 12 лв. на \"Златни пясъци\", а в Созопол - по 7 лв.\r\nСлед проведени конкурси правителството определи \"Ламс Холдинг Груп\" ООД и \"Ауто фактор\" ЕООД за концесионери съответно на морски плаж \"Златни пясъци\" в община Варна и на \"Созопол-централен\" в община Созопол.\r\nДоговорите за концесии са за 20 години.\n\r\nЗа този срок концесионерът трябва да направи инвестиции за подобряване на облика на \"Златни пясъци\" в размер на над 6.8 млн. лв. Минималното концесионно плащане за всяка година ще е близо 2 млн. лв.\r\nКонцесионерът се задължава да предлага за целия срок на договора за концесия цена за 1 чадър в размер на 12 лв. и също толкова за шезлонг в зоната за платени плажни принадлежности.\r\n                    \n                    \n                381 720 лв. пък ще бъдат инвестирани за организация на целогодишно санитарно-хигиенно поддържане на морския плаж \"Созопол-централен\".\r\nЦената за чадър ще бъде 7 лв. и толкова за шезлонг за срока на договора, а концесионното плащане над 140 хил. лв.\r\nПравителството открива и процедура за концесия на морски плаж \"Слънчев бряг - централен\" в община Несебър. Размерът на минималното годишно концесионно заплащане е 1 393 210 лева без ДДС. \r\n ", "date": "2018.10.24", "title": "Иде зима, но вече се знае: 12 лв. за \"сянка\" на \"Златните\""}
{"url": "https://www.dnes.bg/snimka-na-denia/2018/10/24/vetrovito-s-prevaliavaniia-ot-dyjd-i-sniag-temperaturite-utre-do-15-c.391478", "text": "През нощта ще се задържи ветровито. Ще има превалявания от дъжд,  които след полунощ ще започнат да спират, на места в Предбалкана за  кратко ще преминават в сняг. До сутринта над цялата страната ще се  изясни. Минималните температури ще бъдат 1-6 градуса.\r\nУтре ще бъде предимно слънчево. Ще продължи да духа силен северозападен  вятър, който вечерта ще отслабне. Максималните температури ще бъдат  10-15 градуса, сочи  на НИМХ.\r\nНад Черноморието ще бъде слънчево. Ще духа силен северозападен  вятър. Максималните температури на въздуха ще бъдат 12-14 градуса.  Температурата на морската вода ще бъде 16-17 градуса. Вълнението на  морето ще бъде 2-3 бала.\r\n                \n                Над планините ще бъде слънчево и ветровито. Вятърът ще е от  север-северозапад - силен, по върховете и бурен. Максималната  температура на височина 1200 м ще бъде около 6 градуса, на 2000 м -  около минус 1 градус.\r\nВ петък и събота ще е предимно слънчево. Първия ден северозападният  вятър ще отслабне до умерен и ще се ориентира от запад, вечерта - от  югозапад. Бързо ще се затопли и в събота дневните температури отново ще  надхвърлят 20 градуса, на места ще достигат 25 градуса.", "date": "2018.10.24", "title": "Ветровито с превалявания от дъжд и сняг: Температурите утре – до 15 °C"}
{"url": "https://www.dnes.bg/photo/2018/10/24/ochi-v-ochi-za-posledno-predi-macha-kobrata-i-hiui-fiuri.391502", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългарският професионален боксьор в тежка категория Кубрат Пулев заяви, че е напълно готов да победи британеца Хюи Фюри на предстоящата в събота боксова гала-вечер в София.\r\nКобрата обяви, че е напълно готов да победи британеца в зала \"Арена Армеец\". Победителят от двубоя в ще стане официален претендент на Антъни Джошуа за световната титла във версия Международна боксова федерация.\r\n\"Такава вечер никога не е правена в България. Предстои ми сериозен мач на световно ниво. Противникът е много сериозен. Като цяло хората ще наблюдават зрелищни мачове, боксово шоу\", посочи Кобрата.\r\nТой заяви, че се е готвил концентрирано, целенасочено, дисциплинирано.\r\n                \n                \"Годините, в който съм по световните рингове, ме е довел до днешния ден, в който имам достатъчно опит. Аз съм човек, който не се предава. Постоянство и работа. Това правихме през последните три месеца с моя треньор и с целия ми екип. Целта ми беше с всеки ден да ставам по-добър\", каза Пулев.\r\n\"Това ме доведе до тази форма, в която трябва да бъда, и физически, и психически, и по всякакъв начин. Смятам, че формата ми е достатъчно добра, за да спечеля. Още повече залата ще бъде пълна, трябва да победя, за да зарадвам българската публика\", отсече той.\r\nХюи Фюри пък бе категоричен, че е дошъл в София единствено с мисълта и намерението да победи.\r\n\"Тренирах здраво и съм добре подготвен. В събота ще видите плана ми за мача. Имам различни варианти. Готов съм за всичко\", заяви британецът.", "date": "2018.10.24", "title": "Очи в очи за последно преди мача: Кобрата и Хюи Фюри"}
{"url": "https://www.dnes.bg/za-da-se-razbirame/2018/10/24/4-navika-s-koito-nesyznatelno-razvaliame-zybite-si.391458", "text": "Ослепителната усмивка е едно от най-чаровните неща у хората, затова всеки трябва да се грижи старателно за зъбите. Д-р Учена Окойе разкрива пред Female First кои са навиците, които съсипват зъбите ви, без да подозирате.  \r\n\r\n \r\nДа миете зъбите поне 2 пъти на ден е задължително, но прекалено агресивното търкане с четката, големия натиск, причиняват кървене и износват зъбния емайл. Мийте зъбите по-бавно и внимателно и сменяйте четката на 2-3 месеца.\r\n \r\n\r\n \r\nАко гризете ноктите си прекалено често, значи подлагате на ненужен стрес зъбите и челюстта. Гризенето на ноктите е в резултат на нервност и напрежение, затова е по-добре да опитате да си създадете други навици, които не са вредни, например - да стискате антистрес топка.\r\n \r\n", "date": "2018.10.24", "title": "4 навика, с които несъзнателно разваляме зъбите си"}
{"url": "https://www.dnes.bg/sofia/2018/10/24/pri-remont-otkriha-star-boepripas-na-oborishte.391498", "text": "\n\r\nВременно е спряно движението през кръстовището на ул. \"Оборище\" и бул. \"Евлоги и Христо Георгиеви\". Причината е открит при строителни работи в района стар боеприпас, съобщават от Столична община.\r\nНа място е осигурена охрана от полицейски патрул от СДВР до идването на експерти, които ще изземат боеприпаса.\r\nС цел превенция са изведени учениците от намиращите се в района 129 Основно училище и 164 Испанска езикова гимназия.\n\r\nВременно се променя маршрутът на следните линии на градския транспорт:\n\r\n- Автобусна линия №72 се отклонява през бул. \"Драган Цанков\", бул. \"Яворов\",\n                    \n                    \n                \r\n- Автобусна линия №75 се отклонява през ул. \"Гурко\", бул. \"В. Левски\" и бул. \"Янко Сакъзов\" и по маршрута си.\n\r\n- Автобусна линия №213 посока централна гара се отклонява през бул. \"Ситняково\", в обратна посока маршрутът не се променя.\n\r\n- Автобусна линия №9 ще движи през ул. \"Гурко\" , бул.\"В.Левски\", бул.\"Янко Сакъзов\" и по маршрута си.\n\r\n- Автобусна линия №280 ще преминава през ул. \"Гурко\" пред Националния стадион.", "date": "2018.10.24", "title": "При ремонт: Откриха стар боеприпас на \"Оборище\""}
{"url": "https://www.dnes.bg/akoshtete-vqrvaite/2018/10/24/sled-svatba-bebe-svetlana-rajda-sin-na-gushterov.391503", "text": "Плеймейтката Светлана, която официално е госпожа Гущерова, очаква своето първо дете, пише \"Монитор\".\r\nБлондинката, която наскоро стана брюнетка, ще дари любимия си със син и ще сбъдне неговата най-голяма мечта.\r\nСпоред близки до семейството, наследникът ще се появи на бял свят през март догодина.\r\nЗапалени фенове, които не пропускат и едно движение на своите любимци споделят, че напоследък Светлана облича основно тъмни дрехи, явно за да прикрие наедрялото си коремче. \r\n", "date": "2018.10.24", "title": "След сватба, бебе – Светлана ражда син на Гущеров"}
{"url": "https://www.dnes.bg/akoshtete-vqrvaite/2018/10/24/ribi-vodolei-zodiite-ot-koito-ne-stavat-lideri.391461", "text": "Има родени лидери, но има и хора, на които просто не им е в кръвта да дават заповеди, да водят другите и да се заемат с организация. Ето и кои са зодиите, на които им е трудно да развият лидерски умения. \r\n\r\n \r\nТе са разумни и чувствителни знаци, често потъват в мисли. Но се чувстват несигурни, имат свои комплекси и дори да се показват като уверени - рядко са такива. Просто сами усещат, че не са родени за това.\r\n \r\n\r\n \r\nЗа тях да са лидери не е мечта. не желаят да стават такива, затова и няма как да станат. Ако им се наложи да влязат в подобна роля, са отегчени и им липсва вдъхновение. Добри са в организирането и планирането, но не мислят, че им подхода ролята на авторитет.\r\n \r\n\r\n \r\nПроблемът на Рибите е, че плачат много, чувствителни и емоционални са, всичко може да ги разстрои, да ги нарани и натъжи. Няма да издържат на голямо напрежение и ще се сринат, ако станат свидетели на манипулации, интриги и т.н. Не знаят как да понесат това.\r\n \r\n", "date": "2018.10.24", "title": "Риби, Водолей... Зодиите, от които не стават лидери"}
{"url": "https://www.dnes.bg/notifikacii/2018/10/24/verijno-ptp-v-hainboaz-udariha-se-dva-tir-a-i-kola.391499", "text": "Двама души са ранени в катастрофа в Прохода на Републиката. \r\nИнцидентът е станал около 14 ч., съобщи полицията във Велико Търново. \r\nУдарили са се два ТИР-а и лек автомобил. \r\nРанените са шофьорът на единия камион и пътник от  колата. \r\nДвижението в участъка се регулира от служители на Пътна полиция.\r\nШофьорите, пътуващи по това направление, да преминават през мястото на катастрофата с повишено внимание, съветват от полицията.\r\n ", "date": "2018.10.24", "title": "Верижно ПТП в Хаинбоаз, удариха се два ТИР-а и кола "}
{"url": "https://www.dnes.bg/notifikacii/2018/10/24/opasna-no-i-tragichna-kaskada-kanadski-rapyr-se-zabi-v-zemiata-ot-samolet.391479", "text": "Канадски рапър е починал по време на опасна каскада. 34-годишния Джон МакМъри провиснал от крилото на самолет и паднал по време на снимки.\r\nИзпълнителят е познат като Джон Джеймс. Изпълнявал каскадата от малък самолет, когато изведнъж летателния апарат започнал да пада. Рапърът е бил екипиран с парашут, но не е имал достатъчно време, за да го дръпне, защото твърде дълго е висял от самолета, държейки се за крилото.\r\nВ момента, в който Джон Джеймс е решил да се пусне, машината е била твърде близо до Земята и рапърът се забил в нея.\r\nНеговият екип заяви пред медиите, че изпълнителят се е подготвял с месеци за опасната каскада. Идеята била мъжът да рапира докато виси от крилото на самолета, а след това да се снима докато се рее с парашута си в небето.\r\n \n                \r\nНещо, обаче, се объркало и балансът на превозното средство се нарушил. Самолетът започнал да се върти и да пада, а пилотът не успял да овладее ситуацията навреме.\r\nМинути след като Джеймс пада, контролът над машината е бил възстановен и летателното средство е било приземено безпроблемно.\r\nТялото на канадския рапър е било намерено в полето на фермерката Сидни Фокс, пишат от \"Дейли мейл\".\r\nПред медиите жената споделя, че чула самолета да прелита ниско над къщата им малко преди да се натъкне на ужасяващата гледка. Властите разследват причините за смъртта на Джон Джеймс.\r\nСпоред официални лица рапърът е бил част от екип, който постоянно снимал въздушни каскади. Бил професионално обучен парашутист, но решил да се занимава с музика, след като претърпява тежък инцидент и чупи няколко кости преди години. ", "date": "2018.10.24", "title": "Опасна, но и трагична каскада: Канадски рапър се заби в земята от самолет!"}
{"url": "https://www.dnes.bg/stranata/2018/10/24/kameri-terminali-chinovnici-tol-sistemata-gylta-2-mln-ot-haznata.391483", "text": "Министерският съвет одобри допълнителни над 2 млн. лв. за новосъздаденото звено \"Национално тол управление\" в Агенция \"Пътна инфраструктура\".\n\n\r\nСредствата ще се използват за подготовката за въвеждане в експлоатация на смесената електронна система за таксуване на превозни средства на база време и изминато разстояние.\r\nЩе се обезпечат и разходите по експлоатацията на 105 моторни превозни средства, оборудвани с мобилни камери за осъществяване на контрол по пътищата.\r\nДруга част от парите ще отидат за режийни разходи и наеми за разполагане на 500 терминала за самообслужване, за оборудване на работни помещения в администрацията на тол управлението и т.н.\r\n                    \n                    \n                Електронните винетки влизат в сила от 1 януари, а тол системата - от 16 август догодина. Винетките, валидни и за 2019-а, ще трябва да се пререгистрират.\r\nЗатова собствениците или ползвателите на пътно превозно средство, закупили  хартиен винетен стикер, чиято валидност изтича след 1 януари 2019 г.,  следва да заявят неговото конвертиране в електронна винетка в срок от 15  декември 2018 г. до 31 януари 2019 г.\r\nТака ще запазят правото си да ползват платената пътна мрежа до изтичане на първоначалния срок на валидност на хартиения стикер.\r\nДо  15 август 2019 г. включително тежкотоварните автомобили, автобусите и  другите пътни превозни средства с обща технически допустима маса над 3,5  тона ще заплащат винетна такса - месечна, седмична или дневна винетка.\r\nОт 16 август догодина за преминаване по платената пътна мрежа за тях ще се събират само тол такси на база на изминатото разстояние. ", "date": "2018.10.24", "title": "Камери, терминали, чиновници... Тол системата \"гълта\" 2 млн. от хазната "}
{"url": "https://www.dnes.bg/zvezdi/2018/10/24/ronaldo-se-perchi-s-luksozen-chasovnik.391509", "text": "Той си пада по скъпите и лъскави аксесоари. И определено може да си ги позволи, защото е един от най-добре платените футболисти в света. \r\nНа пресконференцията преди мача между \"Ювентус\" и \"Манчестър Юнайтед\", Кристиано Роналдо показа последната си придобивка – часовник за над 2 млн. долара. \r\nОсвен със самочувствието, че отборът му ще се представи блестящо и истината по скандала с изнасилването ще излезе наяве, мачото прикова камерите към него и със своите аксесоари.\r\n \r\nЧасовникът на ръката му е на марката Jacob&Co, от изключително скъпата серия Caviar Tourbillon. По него има 424 бели диаманта, както и други скъпоценни елементи в червен цвят. Смята се, че цената му е 2,4 млн. долара. Освен него, той носеше пръстен, който наподобява малък часовник, също инкрустиран със скъпоценни камъни.\r\n \r\nПортугалецът често е забелязван с часовници на въпросния бранд. Той е и негово рекламно лице от 2013 г. Според някои медии, въпросният часовник му е подарък.\r\n \r\nИ докато Роналдо се подготвя за предстоящия мач, неговата приятелка – Джорджина Родригес, направи драстична промяна с косата си – изруси се.\r\n\r\n", "date": "2018.10.24", "title": "Роналдо се перчи с луксозен часовник"}
{"url": "https://www.dnes.bg/cars/2018/10/24/audi-pokaza-obnovenoto-r8.391515", "text": "Подразделението Audi Sport показа официални снимки на обновено R8 и в двете му версии - купе и кабриолет, които ще се водят моделна година 2019 г. Като дизайн машината до голяма степен повтаря показания съвсем наскоро състезателен прототип R8 LMS GT3 Evo.\r\nОт него са взаимствани и голяма част от технологиите. Под капака обаче остава досегашният 5,2-литров V10 двигател, като е твърде вероятно неговите харакрестики да бъдат променени - нещо, което от Audi не потвърждават. Сега моторът развива 610 к.с. и 560 Нм, но тези показатели ще бъде увеличени до 640 к.с. и 600 Нм. Тези показатели на мотора вече са факт при друга суперкола - Lamborghini Huracan.\r\nСпоред слуховете, едноременно с обновеното R8 германският производинел ще представи и \"опростен\" вариант на суперколата с 2,9-литров туин-турбо V6 двигател от моделите Audi S4 Avant и RS5. Засега представители на компанията отхвърлят този вариант.\r\n                    \n                    \n                ", "date": "2018.10.24", "title": "Audi показа обновеното R8"}
{"url": "https://www.dnes.bg/obshtestvo/2018/10/24/1200-balona-v-polet-i-v-bitka-s-raka-na-gyrdata.391497", "text": "\n\r\n1200 розови балона полетяха към небето над НДК в памет на жените, които всяка година губят битката с рака на гърдата в България.\r\nСъбитието бе част от информационната и профилактична кампания за борба с тежкото заболяване, инициирана от Първа САГБАЛ \"Света София\".\r\nКампанията се осъществява с подкрепата на Столичната община, Българскиа форум на бизнес лидерите и Националния дворец на културата.\r\nТази година през месец октомври медицински специалисти от общо 11 лечебни заведения (в градовете София, Пловдив, Варна и Стара Загора) се включиха в каузата и извършват безплатни профилактични прегледи за рак на гърдата по предварително изготвен график.\r\n                    \n                    \n                Болниците, които участват в кампанията по повод Световния месец за борба с рака на гърдата са: Първа САГБАЛ „Света София“, Първа МБАЛ – София, Пета МБАЛ – София, Четвърта МБАЛ – София, Университетска специализирана болница за активно лечение по онкология - София, ВМА – София, УМБАЛ „Александровска“, УМБАЛ „Света Анна“ – София, УМБАЛ „Свети Георги“ – Пловдив, УМБАЛ „Света Марина“ – Варна и УМБАЛ „Професор доктор Стоян Киркович“ – Стара Загора.\n\r\n\n\r\n\r\n ", "date": "2018.10.24", "title": "1200 балона в полет и в битка... с рака на гърдата"}
{"url": "https://www.dnes.bg/sofia/2018/10/24/pensioner-e-ranen-padnal-v-otvorena-shahta-v-sofiia.391482", "text": "Възрастен мъж пропадна в шахта на \"Топлофикация\". Това се е случило тази сутрин в центъра на София - на кръстовището на бул. \"Васил Левски\" и ул. \"6-и септември\".\r\nШахтата е била отворена, за да бъде почистена от служители на ВиК. Инцидентът е станал тази сутрин, около 10:00 ч.\r\n72-годишният мъж е пресичал, когато единият му крак е попаднал в шахтата.\r\nТой е получил открита фрактура на десния крак и е откаран в \"Пирогов\".\r\nПо думите на служителите на ВиК шахтата е била оградена с конуси, но не е имало лента, която да предупреждава за ремонтни дейности.\r\n\r\n ", "date": "2018.10.24", "title": "Пенсионер е ранен, паднал в отворена шахта в София"}
{"url": "https://www.dnes.bg/sofia/2018/10/24/otkritata-aviobomba-krai-voennata-akademiia-okolo-200-kg.391523", "text": "\nБоеприпасът, открит при изкопни работи в района на Военната академия в София, е авиобомба - около 200 кг, от Втората световна война. Това съобщи зам.-началникът на отбраната вицеадмирал Емил Ефтимов.\n\r\nПо думите му за момента няма непосредствена опасност от взрив. Ефтимов обеща и че ще направят всичко възможно да се справят с обезвреждането на боеприпаса в рамките на деня.\n\r\n\"Екипите ни по обезвреждане на боеприпаси пътуват към мястото. Ще направим всичко възможно да проведем операцията при строго спазване на мерките за безопасност\", обяви Емил Ефтимов, цитиран от \"Фокус\".\n\r\nТой обясни, че засега сградите в непосредствена близост до мястото на боеприпаса трябва да останат обезлюдени.\n                    \n                    \n                \r\n\"Процедурата е, че боеприпасът се разузнава на място. След това се определя начинът за транспортирането му, извозването и унищожаването\", посочи той и уточни, че намереният боеприпас е силно корозирал. \n\r\n\"Бомбардировки са паднали в тази част на града, боеприпасът е оттогава\", каза още вицеадмиралът.\n\r\nПо-рано от военното министерство съобщиха, че специалисти от Военновъздушните сили и Сухопътните войски ще действат по транспортирането и обезвреждането на откритата авиационна бомба в района на столичния булевард \"Евлоги и Христо Георгиеви\" 82.\n\r\nЗа отстраняването на бомбата в района на Военна академия ще бъде използвана подемна техника. Военната полиция осигурява ескорт на придвижването и съдейства на органите на МВР за безопасността в района. \n\r\nКъм момента на място е осигурена охрана от полицейски патрул от СДВР до идването на експертите, които ще изземат боеприпаса.\n\r\nКакто Dnes.bg писа по-рано заради открития боеприпас учениците от намиращите се в района 129 Основно училище и 164 Испанска езикова гимназия бяха евакуирани.\n\r\nЗаради блокираното движение по \"Евлоги и Христо Георгиеви\" бяха променени и маршрутите на автобусите от градския транспорт.", "date": "2018.10.24", "title": "Откритата авиобомба край Военната академия - около 200 кг"}
{"url": "https://www.dnes.bg/notifikacii/2018/10/24/shofior-podhvyrli-50-lv-na-katadjii-zadyrjaha-go.391492", "text": "Полицаи от Никопол задържаха мъж за опит за подкуп. Вчера към 17:05 часа на улица в село Асеново автопатрул спрял за проверка лек автомобил \"Мазда 5\", шофиран от 38-годишен благоевградчанин, съобщават от МВР.\r\nСлед като било изяснено, че той има нарушение за неплатени глоби, служителите на реда пристъпили към съставяне на акт.\r\nВ опит да избегне санкцията, нарушителят подхвърлил 50 лева в служебния автомобил.\r\nНа място е извършен оглед, при който е иззета банкнотата. Мъжът е задържан незабавно, за случая е уведомен дежурен прокурор от Окръжна прокуратура - Плевен.\r\nРаботата продължава в рамките на образуваното бързо производство за престъпление по член от НК.\r\n ", "date": "2018.10.24", "title": "Шофьор подхвърли 50 лв. на катаджии, задържаха го"}
{"url": "https://www.dnes.bg/akoshtete-vqrvaite/2018/10/24/navici-s-koito-vredim-na-kojata-i-kosata-si.391396", "text": "Голяма част от навиците в нашето ежедневие вредят на здравето и красотата ни. Такива са кръстосването на краката, пиенето със сламка, ненанасянето на слънцезащитна козметика и през есенно-зимните дни. Какво друго е добре да избягвате, за да запазите вашата красота?\r\n\r\nМного гореща вана или душ е нашата релакс терапия в края на деня. Но за кожата всекидневното къпане с гореща вода нарушава естествения ѝ баланс. Това причинява дразнене, сухота, инфекции и сърбеж. Много е важно след душ да нанесете подходящ овлажняващ продукт, за да я подхраните в дълбочина.\r\n\r\nТова е един от най-често срещаните вредни навици, които правим несъзнателно. Разглеждайки телефона си, нещо в компютъра, подпираме с ръка например брадичката си. Това нарушава кръвообращението. Също така докосването с мръсни ръце увеличава риска от кожни проблеми, особено при кожи склонни към образуването на акне. Не на последно място, набръчквате кожата си.\r\n                    \n                    \n                ", "date": "2018.10.24", "title": "Навици, с които вредим на кожата и косата си"}
{"url": "https://www.dnes.bg/art/2018/10/24/5-metrovi-magicheski-prychki-ot-hari-potyr-greinaha-v-london.391440", "text": "5-метрови магически пръчки грейнаха в британската столица Лондон, съобщава Lonely Planet. \r\nИнициативата за поставянето на необичайните обекти в центъра на мегаполиса е подкрепена от градската управа, която иска да привлече вниманието на гражданите към благотворителен фонд, свързан с автора на популярната поредица Хари Потър.\r\nВълшебните пръчки, които дават цялата мощ на всеки магьосник във вселената на Хари Потър, са поставени на емблематичната улица между моста Милениум и църквата \"Свети Павел\". Всяка вечер вълшебните предмети светват с мека топлина, символ на доброто. \r\nНеобичайният проект може да бъде видян от всеки един посетител на британската столица до 18 февруари 2019 година. \r\n                    \n                    \n                Тази година Дж. К. Роулин, авторът на Хари Потър, представи новия си проект – книгата \"Смъртоносно бяло\". Историята е свързана с  детектива Корморан Страйк, познат от предишните криминални романи \"Зовът на кукувицата\", \"Копринената буба\" и \"В служба на злото\" на Роулинг.", "date": "2018.10.24", "title": "5-метрови магически пръчки от Хари Потър грейнаха в Лондон"}
{"url": "https://www.dnes.bg/muzika/2018/10/24/tri-v-edno-klasika-rok-i-folklor-v-stara-zagora.391455", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКласическа музика, прогресив рок и фолклор намират място на една сцена на 25 октомври. От 19.00 часа публиката в драматичния театър \"Гео Милев\" в Стара Загора ще може да се наслади на нестандартен концерт с \"Perfect stranger\", \"Кварто квартет\" и Теодосий Спасов.\n\r\n\"Това е спонтанно появила се идея в резултат от нашите музикални търсения през годините. Искаме да кажем с концерта, че тези на пръв поглед различни стилове имат повече общо заедно\", сподели китаристът на \"Perfect stranger\" Ангел Демирев пред .\n                    \n                    \n                \r\nНа този концерт момчетата са решили да не свирят своя авторска музика. Междувременно задвижват нов албум на групата, който ще бъде готов след няколко месеца. \n\r\n\"За наше щастие успяхме да се задържим 20 години, което е голямо постижение за България. Щастливи сме и успяваме с общи усилия да правим това, което можем да правим най-добре\", каза от своя страна барабанистът Емил Стойчев.", "date": "2018.10.24", "title": "Три в едно: Класика, рок, и фолклор в Стара Загора"}
{"url": "https://www.dnes.bg/temida/2018/10/24/vseki-deseti-stisnat-sysed-na-syd.391419", "text": "Един от десет стиснати съседи, любители на неплащането на общите разходи на етажната собственост, отива на съд, предаде \"Монитор\".\r\nСпоред Ламбо Попов, председател на Асоциацията на дружествата, управляващи етажна собственост (АДУЕС), в 80% от случаите обаче, когато работата опре до съдебни изпълнители и запори, длъжниците признават борчовете и се съгласяват на споразумение за плащането им.\r\nБраншовикът обясни, че при неплащане на частта от общите разходи се прилага редът, предвиден в Закона за управление на етажната собственост (ЗУЕС), като с решение на общото събрание може да се заведе иск в съда срещу неизправния платец.", "date": "2018.10.24", "title": "Всеки десети \"стиснат\" съсед – на съд!?"}
{"url": "https://www.dnes.bg/politika/2018/10/24/vetoto-na-radev-za-dyrjavnata-sobstvenost-v-istoriiata.391462", "text": "Парламентът преодоля ветото на президента Румен Радев върху поправките на Закона за държавната собственост.\n\r\nЕдинствено депутатите от БСП застанаха на страната на държавния глава и подкрепиха ветото му.\n\r\nРадев го върна за ново обсъждане на законотворците през миналата седмица.\n\n\r\nСпоред него с приетите промени от депутатите се създава възможност \"за скрита приватизация на дружества от забранителния списък по Закона за приватизация и следприватизационен контрол\".\n\r\nВ мотивите си президентът посочи, че с измененията се премахва забраната за апортиране на имоти и вещи, които са собственост на търговски дружества с повече от 50 на сто държавно участие.\n                    \n                    \n                \r\nОсвен това с промените в закона се предвиждала възможност за апортиране на имоти и вещи, които не са обособени части от дружества, в търговски дружества с държавно или общинско участие.\n\r\nДо момента президентът наложи десет пъти вето.\n\r\nНародното събрание подкрепи само това върху Закона за приватизация и следприватизационен контрол.", "date": "2018.10.24", "title": "Ветото на Радев за държавната собственост – в историята"}
{"url": "https://www.dnes.bg/temida/2018/10/24/razkaz-ot-pyrvo-lice-leon-kofi-bitiiat-ot-ultrasi-britanec.391438", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ края на септември британски гражданин стана жертва на тежък побой от футболни хулигани след края на мача ЦСКА – София и Левски.\r\nЛеон Кофи работи като търговски представител в български офис на международна компания и е бил нападнат пред сградата на МВР, докато се прибирал към дома си. Мъжът е бил заедно с двама свои колеги, но е бил жестоко пребит от ултрасите.\r\nЗащо се стига до това? Разказ от първо лице пред .\r\n\"Бях много шокиран от това, което видяхме. Беше като малка армия. Хората бяха облечени в униформи, имаха структура, имаха лидери пред тях, бяха много организирани\", раказа Леон Кофи \n\r\n                    \n                    \n                Мъжът е категоричен, че побоят над него е станал от расистки подбуди. Неговите приятели и колеги, които са от арабски произход, са успели да избягат. Кофи сподели, че цялата агресия на десетките футболни запалянковци се е изляла върху него, защото бил най-тъмен.\r\nПри сбиването Кофи изпада в безсъзнание и е откаран в болница, но преди да бъде приет в \"Пирогов\", други две лечебни заведения отказват да го лекуват, а самият британец няма обяснение за това.\r\nЛеон претърпява операция и прекарва две седмици в Клиниката по неврохирургия.\r\nТой разказа още, че малко преди случката е видял полицейски автомобил в близост до мястото на инцидента, до който се е опитал да стигне при нападението, но не е успял.\r\nБританският гражданин сподели още, че и друг път е бил обект на расистки прояви към него, но далеч по-безобидни.\r\nПо случая е образувано досъдебно производство, а сега Българският хелзински комитет ще му осигури правна помощ.\r\nРадослав Стоянов от БХК каза, че вече са иззети записи от видеокамери, но тези от самата сграда на МВР още ги няма.\r\n\"Всичко зависи от разследващите органи, ако не бъдат установени лица, ние ще положим максимални усилия разследването да продължи\", категоричен беше той.", "date": "2018.10.24", "title": "Разказ от първо лице: Леон Кофи – битият от ултраси британец"}
{"url": "https://www.dnes.bg/stranata/2018/10/24/kola-se-preobyrna-na-trakiia-31-godishna-pochina.391453", "text": "31-година жена е починала на място при автомобилна катастрофа на АМ \"Тракия\", съобщават от МВР.\r\nИнцидентът е станал вчера следобед, когато на телефон 112 е било съобщено за катастрофата.\r\n31-годишната жена от Приморско е била зад волана на лек автомобил \"Пежо\". Колата се е движила в посока Бургас, когато изведнъж напуска пътното платно и се преобръща.\r\nНе е ясно каква е причината за произшествието. Жената е пътувала сама и няма други пострадали. \r\nПо случая е образувано досъдебно производство.", "date": "2018.10.24", "title": "Кола се преобърна на \"Тракия\". 31-годишна почина!"}
{"url": "https://www.dnes.bg/notifikacii/2018/10/24/komandos-zavleche-76-godishen-s-nad-7-bona.391442", "text": "Седемдесет и шест годишен силистренец е станал жертва на телефонна измама, съобщиха от МВР.\r\nВчера той се доверил на обаждане от мъж, представящ се за командос.\r\n\"Командосът\" поискал съдействие за залавяне на телефонни измамници. Обаждането било предшествано от груб опит за измама за лечение на болен, последван от закани за саморазправа.\r\nВъзрастният човек изпълнил указанията на \"командоса\" и подпъхнал под автомобилна гума сумата от 7700 лева.\r\nПо случая е образувано досъдебно производство.", "date": "2018.10.24", "title": "\"Командос\" завлече 76-годишен с над 7 бона"}
{"url": "https://www.dnes.bg/kino/2018/10/24/napusna-ni-kinorejisioryt-cvetodar-markov-poklon.391468", "text": "На 49 години почина българският кинорежисьор Цветодар Марков, съобщиха негови близки в социалните мрежи.\r\nМарков е роден през 1969 г. във Варна. Завършва актьорско майсторство и по-късно кинорежисура в НАТФИЗ \"Кр. Сарафов\" в класа на проф. Владислав Икономов.\r\nДебютира в пълнометражното кино с \"Лов на дребни хищници\" през 2010 г., където главните роли са поверени на Силвия Петкова, Мариан Вълев, Бойко Кръстанов, Стефан Мавродиев и Христо Шопов.\r\nСледващият му филм \"Докато Ая спеше\" излиза през 2015 г. На малкия екран Цветодар Марков режисира някои от епизодите в сериала \"Революция Z\".\r\nПоклонението ще бъде на 25 октомври от 13.00ч. в църквата \"Свети Георги\" в София.\r\nПоклон пред паметта му!", "date": "2018.10.24", "title": "Напусна ни кинорежисьорът Цветодар Марков. Поклон!"}
{"url": "https://www.dnes.bg/obshtestvo/2018/10/24/sporyt-koi-e-napravil-poveche-za-horata-s-uvrejdaniia.391449", "text": "БСП скочи, че думите на Валери Симеонов срещу майките на деца с увреждания не са само проява на личен цинизъм, а на \"държавен цинизъм\". \n\r\nЧервените настояха, че изпълнителната власт е напълно блокирана и не е в състояние да изпълнява функциите си и за пореден път поискаха предсрочни избори.\n\n\n\r\nОт своя страна шефът на ПГ на ГЕРБ Цветан Цветанов попита какво БСП са направили за хората с увреждания и колко е бил бюджетът за тези хора по времето, когато те са управлявали.\n\r\n\"Мотивът за изслушването на Валери Симеонов не е за да чуем за пореден път цинизма на един човек, лишен от ценности и морал. Никой не желае да се задълбочава и върху семейните отношения при Патриотите и коалиционния параван, зад който се крият ГЕРБ. Искането е заради необходимостта институцията, която Симеонов представлява, да бъде заставена да покаже дали е адекватна на кризите, в които се намираме\", посочи в декларация от името на БСП Драгомир Стойнев.\n                    \n                    \n                \r\nПо думите му не става дума за междуличностни различия в коалицията, той като проблемите са били изначално заложени.\n\r\n\"Тук не става въпрос за личен цинизъм и възпитание, тук става въпрос за държавен цинизъм по отношение на гражданите. Държавата трябва да бъде изчистена от този циничен управленски похват. Имаме своята оценка за управлението на ГЕРБ и тя е ясна - нови избори и смяна на модела на управление. Но БСП иска да извърви пътя към изборите демократично\", заяви Стойнев.\n\r\nЦветан Цветанов пък насотя, че БСП не са алтернатива и те винаги са показвали това, когато са били на власт.\n\r\n\"Вие като управлявахте колко пари имаше за хората с увреждания? 179 млн. лева, а днес правителството осигурява 430 млн. Кое е правителството, което прави реални политики и кое е правителството, което задоволява лични интереси?\", обърна се вторият в ГЕРБ към социалистите.\n\r\nТой призна, че в коалицията има различия, но по думите му това показвало, че няма задкулисие. Цветанов изтъкна и че вицепремиерът Валери Симеонов се е извинил на всички засегнати от изказването му, както и премиерът Бойко Борисов - от името на правителството.\n\r\nШефът на депутатите от ГЕРБ каза и че докато опозицията се подготвя организационно за избори, управляващите ще работят за изкарването на пълен 4-годишен мандат.\n\r\n\"И през 2021 г. ви каним да направим един смислен дебат, в който да покажем, че вие не сте алтернатива\", заключи Цветанов.\n\r\nВеселин Марешки също нападна вицепремиерът Валери Симеонов, но поиска и оставката на другия вицепремиер патриот - Красимир Каракачанов. Според него той е бил единственият, който е застанал зад Симеонов.\n\r\n\"Единственият човек, който застана в защита на Симеонов, е Каракачанов. Ние ги държим в тандем. Няма ли достойни хора в НФСБ и ВМРО, които да ги заместят?\", попита лидерът на \"Воля\".\n\r\nТой коментира и думите на Каракачанов от вчера, че в коалицията трябва да започнат да работят.\n\r\n\"След година и половина Каракачанов самият казва, че не са направили нищо. Сега ли се сетихте, ми той мандатът свърши!\", настоя Марешки.\n\r\nИскрен Веселинов от ВМРО подкрепи лидера си и настоя, че Марешки е използвал \"недопустими квалификации\". \n\r\n\"Веселин Марешки е прочел по-малко книги, отколкото Каракачанов е написал. Не е в ползва на НС подобен примитивизъм да чества и буйства в парламента\", заключи Искрен Веселинов. ", "date": "2018.10.24", "title": "Спорът: Кой е направил повече за хората с увреждания?"}
{"url": "https://www.dnes.bg/akoshtete-vqrvaite/2018/10/24/bydeshteto-na-obuvkite-i-bydeshteto-na-avtomobilnite-gumi.391463", "text": "Така, както нищо не е същото като отпреди 10 години, така нищо няма да бъде същото и след 10. \r\nУповаващи се на тази концепция, движим напред всяка една сфера и създаваме истински футуризъм в живота си с технологии, които до съвсем неотдавна са ни се стрували само като концепция и сюжет на някой научнофантастичен филм.\r\n \r\nТака обаче се оказваме в днешна дата и се срещаме лице в лице с технологиите, които ни разкриват колко общо могат да имат така актуалната тенденция за футуристични спортни обувки и гумите Continental с ContiAdapt и ContiSense.\r\n \r\nЗащото Vision Zero или абсолютната безопасност на пътя са основното предимство, което ще остане завинаги.\r\n \r\nФутуристичната тенденция за обувки дойде преди два сезона в модната индустрия, но до такава степен промени възприятието ни за обувки, че вече нищо не може да бъде същото. По същия начин и Continental ContiAdapt идва, за да остане и да направи живота ни по-лесен.\r\n\r\n", "date": "2018.10.24", "title": "Бъдещето на обувките и... бъдещето на автомобилните гуми"}
{"url": "https://www.dnes.bg/science/2018/10/24/gledka-plosyk-gladyk-raven-a-i-pravoygylen-aisberg.391434", "text": "НАСА сподели забележителни снимки на почти перфектно изваян правоъгълен айсберг.\r\nОткритието е направено по време на най-продължителното проучване по въздух на полярен лед в северната част на Атарктика.\r\nЦелта на операция IceBridge е учените да разберат по какъв начин леда се променя през последните години – дебелината, местоположение, натрупване и др.\r\nПравоъгълният айсберг е напълно естествен природен феномен. Досега най-често забелязваните парчетата лед са с предимно абстрактни и неправилни и остри форми, пишат от \"Форбс\".\r\nОткритото от НАСА парче лед принадлежи към изцяло отделен клас, наречен \"плосък айсберг\". Този вид има стръмни и почти вертикални страни и плосък връх.\r\n                    \n                    \n                Айсберг от този тип е сравнително млад на възраст, тъй като вълните и вятъра не са имали достатъчно време да \"ошлайфат\" страните на ледения къс, твърдят от НАСА. Откритото парче лед, обаче, освен плоско, е и с напълно правилна и правоъгълна форма.\r\nСнимката на природния феномен е направена на 16 октомври и бързо успя да обиколи социалните мрежи.\r\nВ страницата на космическата агенция в Twitter има освен снимки и кратко GIF изображение, на което се вижда как самолет прелита над ледените късове, които се забелязват от птичи поглед.\r\n \n\r\n \r\n ", "date": "2018.10.24", "title": "Гледка: Плосък, гладък, равен, а и правоъгълен... айсберг?! "}
{"url": "https://www.dnes.bg/business/2018/10/24/finalistite-v-konkursa-menidjyr-na-godinata-poluchiha-unikalno-vino-face-to-face.391471", "text": "Финалистите в тазгодишния конкурс \"Мениджър на годината\" получиха специални двоен магнум бутилки (3 л. или четири пъти стандартния размер) вино Face-to-Face (f2f) на New Bloom Winery. Обявяването на 10-та финалисти беше в понеделник в Националната опера и балет. Те управляват едни от най-големите и авторитетни компании в страната и са извоювали с постиженията си място в българския и европейски бизнес елит. Приходите на оглавяваните от тях компании надхвърлят 2,6 млрд. лева по данни за 2017 година.\r\nНа финалната права в битка за титлата \"Мениджър на годината\" са: Александър Димитров, председател на управителния съвет и главен изпълнителен директор на \"А1 България\"; Георги Атанасов, управител на \"Фесто Производство\"; Данчо Данчев, председател на управителния съвет и главен изпълнителен директор на \"Дженерали Застраховане\"; Ивайло Славов, изпълнителен директор на BULPROS; д-р инж. Илия Гърков, вицепрезидент на \"Дънди Прешъс Металс\" и изпълнителен директор за България; Павел Пенчев, прокурист на \"Еконт Експрес\"; Петя Димитрова, главен изпълнителен директор и председател на управителния съвет на Пощенска банка; Радослав Николов, изпълнителен директор на SAP Labs България; Светла Лесова, изпълнителен директор на  Mondelez България; Улрих Хеппе, изпълнителен директор на \"Фрапорт Туин Стар Еърпорт Мениджмънт\" АД.\r\n                    \n                    Четирима от финалистите затвърждават постиженията си като попадат за втори път в десетката. Това са Петя Димитрова (финалист в конкурса през 2011 г.), Радослав Николов (финалист през 2015 г.) и  Ивайло Славов и Илия Гърков, които бяха сред претендентите за титлата и миналата година. Още една дама попълва женската квота на най-успешните бизнес лидери тази година - Светла Лесова. От чуждите мениджъри у нас този път в десетката на 2018 г се класира само един - Улрих Хепе. Победителят в конкурса за 2018 г. ще бъде обявен на 12 ноември, на гала церемония в Софийската национална опера и балет.\r\nУникалните бутилки с червеното вино F2F от сортовете Каберне Совиньон, Сира, Регент бяха специално създадени от екипа на New Bloom Winery за финалистите в най-престижния бизнес конкурс у нас. Избата е официален винен партньор на конкурса тази година. Вината Face-to-Face се произвеждат от селектирани парцели в Тракийска низина. Те включват както популярни сортове, така и малко известните Дорнфелдер и Регент, които винарната включва в червените вина.\r\n\"Винената серия се казва Face-to-Face, защото вярваме, че комуникацията \"лице в лице\" е най-ефективна. Сигурни сме, че и десетимата кандидати за титлата \"Мениджър на годината\" спазват принципите на открития и честен диалог в работата си\", коментираха от New Bloom Winery по време на представянето.  \r\n ", "date": "2018.10.24", "title": "Финалистите в конкурса \"Мениджър на годината\" получиха уникално вино Face-to-Face"}
{"url": "https://www.dnes.bg/art/2018/10/24/literaturen-turizym-v-sofiia-ulici-s-imena-na-pisateli.391464", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИдеята за литературна карта на София дойде преди година и половина. Оттогава разработваме сайта. Има най-малко 300 улици в София, кръстени на писатели, филолози и литературни герои. Става дума за литературни разходки. Освен виртуално човек да може и реално да се разхожда из София и местата, свързани с литературата, обясни Александър Шпатов от \"Сдружение градски читални\" в студиото на \"България сутрин\".\n\r\nТой разказа, че бомбардировките над София са закрили от реалната карта почти всички големи литературни забележителности и по време на разходките се минава през места, които хората трябва да си представят.\r\nНавсякъде в Европа има улици, кръстени на писатели, но квартали има само в София.\r\n                    \n                    \n                Шпатов разказа в студиото на   за историята на квартал \"Красно село\", чието име е дадено от патриарха на българската литература Иван Вазов.\n\r\nТой обясни, че туровете са отворени за всички и много често се посещават от майки и баби с деца. В тях се разказват истории за писатели, които се изучават в училище.\n\r\nПроектът все още е в процес и ще се доразботва, обобщи Шпатов.", "date": "2018.10.24", "title": "Литературен туризъм в София: Улици с имена на писатели"}
{"url": "https://www.dnes.bg/zvezdi/2018/10/24/tia-ostariava-krasivo-tainite-na-blestiashtata-sofiia-loren.391393", "text": "На 20 септември, една от най-емблематичните италиански актриси, която ще остане в историята на киното като един от най-големите секссимволи – София Лорен, навърши 84 години.\r\nАктрисата е може би от малкото жени в шоубизнеса, които с течение на годините не се оставиха на решенията на съвременната естетична и пластична хирургия.\r\nТя остарява красиво, но не мислете, че добрият ѝ външен вид се дължи само на гени.\r\nКакво има да ви каже тя за красотата, вижте в следващите редове.\r\n\r\n\"Всичко, което виждате, дължа на спагетите\".\r\nНашите малки слабости обикновено са любимите ни храни. На София Лорен е пастата. Актрисата споделя, че любимата ѝ храна, не само не я кара да пълнее, но я е направила и по-привлекателна.\r\n                    \n                    \n                \r\n\"Една жена, твърдо уверена в красотата си, в крайна сметка ще може да убеди всички останали в това\".\r\nКогато става дума за възраст, София Лорен признава, че няма специални тайни за борба със старостта. Просто трябва да живеете в хармония със себе си и външния свят, да запазите спокойствието си. Да не забравяте за радостите на живота и да се грижите за себе си – да се храните здравословно, да се обличате красиво и да спортувате. \r\n", "date": "2018.10.24", "title": "Тя остарява красиво! Тайните на блестящата София Лорен"}
{"url": "https://www.dnes.bg/politika/2018/10/24/mikov-kym-bsp-postoianno-gotovi-za-predsrochen-vot.391456", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДнес народните представители гласуват третия вот на недоверие, внесен от БСП срещу кабинета \"Борисов 3\". Лидерът на партията Корнелия Нинова обяви, че се започва стройна организация за подготовката на предсрочни избори.\n\r\n\"Ако мотивите и аргументите са ярки, ако добре се експонират проблемите на хората в здравеопазването, ако народните представители чуят тези мотиви и ги приемат, а не гласуват механично за запазване на правителството, това може да доведе до промяна. Иначе става както обикновено\", коментира в студиото на \"България сутрин\" бившият председател на БСП Михаил Миков.\n\n\n                    \n                    \n                \r\nСпоред него в един вот на недоверие трябва да се очертае ясна алтернатива. По неговите думи бюджетното финансиране трябва да се сложи отново на масата за обсъждане. Той коментира, че трябва да го има разбирането, че здравето не е стока.\n\r\n\"Има Конституция, в която ясно е казано, че здравеопазването трябва да бъде достъпно, да бъде безплатно, когато си плащаш здравните осигуровки\", обясни Михаил Миков пред \n\r\nСпоред него концентрацията на опозицията трябва да бъде върху бюджета и данъчните закони и търсене на пътища, по които да се предложи алтернатива на гражданите.\n\r\n50 партийни членове и 12 бивши и настоящи журналисти от вестник \"Дума\" изпратиха писмо до ръководството на БСП преди дни, в което настояват Изпълнителното бюро на левицата да отмени решението, с което беше назначен новият главен редактор на партийния вестник Йордан Мичев. Имаше и обвинения за едноличен стил на управление на Корнелия Нинова.\n\r\nПо думите на Михаил Михов хората, които са се подписали в това искане за заседание на Националния съвет, имат най-различни виждания. Фактът, че си слагат подписите на едно място, значи, че става въпрос за нещо много важно. Той обясни, че левите партии са колективни.\n\r\nТой беше категоричен, че когато казваш, че искаш предсрочни избори, трябва да си убеден, че ще постигнеш резултат, който да ти даде възможност за сериозно влияние в политиката.\n\r\n\"БСП трябва бавно и упорито да вади аргументите си, да доказва, да дискутира, да завоюва победа след победа, трябва да имат постоянно готовност за предсрочни избори\", заяви Михаил Миков.\n\r\nПо неговите думи мястото на народните представители е в парламента, откъдето хората да ги чуят. Той коментира, че с обиколки трудно се създават обществени нагласи за силна подкрепа на БСП.\n\r\nСпоред него президента проявява здравословна критичност и неговите идеи могат да се възприемат и от управляващите. По неговите думи Радев се опитва да бъде говорител на обществените нагласи.", "date": "2018.10.24", "title": "Миков към БСП: Постоянно готови за предсрочен вот!"}
{"url": "https://www.dnes.bg/zvezdi/2018/10/24/petyr-stoichev-na-42-legenda-v-rodnoto-pluvane.391329", "text": "\n\r\nНа днешния 24 октомври рожден ден празнува най-успешният български плувец Петър Стойчев. Роден през 1976 година в Момчилград, той става носител на световната купа по плувен маратон цели 11 поредни пъти. Негов треньор от 1998 г. е Красимир Туманов.\n\r\nСтойчев става световен шампион по плуване на 25 км в открити води през 2011 в Шанхай.\n\r\nПрез март 2013 година Стойчев е назначен за министър на физическото възпитание и спорта в служебното правителство на Марин Райков.\n\r\nЗапочва да се занимава с плуване още от детската градина. Първи треньори в Смолян са му Евелина Георгиева и Огнян Георгиев.\n                    \n                    \n                \r\nОще на 16 години Стойчев започва да участва на големи първенства на Стария континент.\n\r\nПрез 2007 г. поставя световен рекорд по най-бързо преплуване на Ла Манша – за пръв път в историята под 7 часа.\n\r\nСтойчев е първият и единствен българин, поканен и приет в Международната зала на плувната слава в САЩ.\n\r\nПетър Стойчев е почетен гражданин на аржентинския град Виедма.\n\r\nБългаринът е избран за най-добър плувец в света в най-мащабното гласуване на сайта на Световната асоциация по плуване в открити води за 2009 г.\n\r\nПлувецът носи знамето на България по време на откриването на летните олимпийски игри в Пекин през 2008 година.\n\r\nПрез цялата си кариера е преплувал над 60 000 километра в басейни, реки, езера, морета и океани.\n\r\nПетър Стойчев е участник в 4 Олимпиади.\n\r\nЧлен е на комисията на атлетите към FINA.", "date": "2018.10.24", "title": "Петър Стойчев на 42: Легенда в родното плуване"}
{"url": "https://www.dnes.bg/politika/2018/10/24/parlamentyt-glasuva-vota-na-nedoverie-kym-borisov-3.391414", "text": "Парламентът ще гласува днес вота на недоверие към кабинета \"Борисов 3\" заради провала в областта на здравеопазването.\n\r\nОсновният мотив на левицата да поиска правителството да падне е готвената от Кирил Ананиев реформа в здравеопазването, според която пациентите трябва да сключват задължителна застраховка и дружествата да покриват лечението им над 700 лева. Според социалистите това е геноцид.\n\r\nСпоред левицата провалът на управляващите в системата е видна за всеки.\n\n\n\r\nЧервената шефка Корнелия Нинова обвини премиера Бойко Борисов, че по време на трите му мандата досега е сменил 10 министри и 8 шефове на НЗОК.\n                    \n                    \n                \r\n\"В резултат на това управление здравеопазването е недостъпно, 80% от болниците са в три големи града, родилка трябва да пътува 80 км от Свищов до Русе, общинските болници фалират, дължат около 500 милиона лева и вече думите \"достъпно\" и \"безплатно\" трябва да се сменят с \"връзки\" и \"пари\", отсече тя.\n\r\nОт ГЕРБ пък отговориха, че за пръв път се атакуват намерения, а не реални реформи, защото предложенията на здравният министър все още не са станали факт.\n\r\n\"Здрав\" вот на недоверие не се прави с \"болни\" аргументи. Така ресорният министър Кирил Ананиев отговори на всички критики на опозицията, казани по време на дебата по вота на недоверие.\n\r\nТой увери, че е говорил с всички заинтересовани институции – пациентски организации, лекарския, фармацевтичния съюз, представители на държавни и частни болници, за да съгласува идеите си за смяна на модела.\n\r\nПарламентарната аритметика показва, че вотът на недоверие няма да мине и правителството отново ще оцелее. \r\n ", "date": "2018.10.24", "title": "Парламентът гласува вота на недоверие към \"Борисов 3\""}
{"url": "https://www.dnes.bg/crime/2018/10/24/bylgarin-i-oshte-9-dushi-zaloveni-s-1400-kg-kokain.391415", "text": "Отделът за борба с наркотрафика на испанската полиция съобщи, че при съвместна операция с американската Служба за борба с наркотиците са заловени 1400 кг кокаин и са арестувани десет души, сред които един българин, предаде Синхуа.\r\nОперацията е извършена срещу кораб в Атлантическия океан на около 1800 км от Канарските острови.\r\nСедем от арестуваните са турски граждани, а останалите са грузинец, украинец и българин.\r\nСпоред испанската полиция корабът е пътувал към европейско, може би испанско пристанище, с цел да разтовари кокаина, който след това да се разпредели из целия континент.\r\nТрафикът на кокаина е дело на турска организирана престъпна групировка, пише БТА. Тази операция на испанската полиция е третата срещу турски групировки.\r\n ", "date": "2018.10.24", "title": "Българин и още 9 души заловени с 1400 кг кокаин"}
{"url": "https://www.dnes.bg/index/2018/10/24/viagrata-na-himalaite-jertva-na-klimatichnite-promeni.391413", "text": "Всяка пролет в Хималаите хиляди селяни от Непал, Тибет и Бутан се втурват да събират гъба, известна като афродизиак, която расте във вътрешността на гъсеница и която се продава понякога по-скъпо от златото в китайските билкови аптеки. Гъбата, която се казва ярсагумба или Ophiocordyceps sinensis, е известна с прозвището \"виаграта на Хималаите\". \n\r\nНово изследване, появило се в аналите на Американската академия на науките, обаче показва, че климатичните промени допринасят за намаляването на гъбата, предаде Франс прес.\n\r\nДосега се смяташе, че гъбата става все по-голяма рядкост заради прекомерната експлоатация и жестоката конкуренция. През 2009 г. и 2016 г. реколтата стана причина за кървави сблъсъци в Непал.\n                \n                \r\nСега учени са разговаряли с около 40 събирачи на гъбата в Тибет и в Съчуан в Китай. Те са проучили и още 800 интервюта, направени по време на други изследвания. Освен интервютата, учените са направили метеорологичен и географски анализ и анализ на околната среда и са съставили приблизителна карта на производството на гъбите. Те са направили оценка на развитието на това производство от десетилетия насам. \n\r\nОт всичко това излиза, че естественият хабитат на гъбата, която обича студени райони на голяма надморска височина, но без много сняг, намалява, колкото повече Хималаите се затоплят. Това затопляне през зимата е неоспоримо. В Бутан то се оценява на 3,5-4 градуса по Целзий в периода 1979 г. - 2013 г. От 80-те години на тибетското плато броят на дните, в които земята е замръзнала, намаляват с всяка година.\n\r\nВиаграта на Хималаите се слага в чайове и супи. Смята се, че освен за подобряване на сексуалните постижения тя помага и срещу рак и други болести.\n\r\nАвторите на изследването говорят за случай на цена от 140 000 долара на килограм за гъби с отлично качество през май 2017 г. За сравнение кило злато струва около 40 000 долара. \r\n/БТА/ ", "date": "2018.10.24", "title": "Виаграта на Хималаите – жертва на климатичните промени"}
{"url": "https://www.dnes.bg/obshtestvo/2018/10/24/moga-da-se-izvinia-no-inatliviiat-vice-ostavka-ne-dava.391420", "text": "Изказването, което правя, е свързано със закона, който току-що е приет на тристранката. Изказването ми (майките \"кресливи\", а децата им - \"уж болни\") е свързано с прибързано приемане на закона, за да бъде угодено на тези жени, заяви вицепремиерът Валери Симеонов пред БНТ.\n\n\n\n\n\r\n\"Те казват, че децата са болни. Те наистина са болни. Но аз не знам с какво майчинско чувство държат тези деца навън. Не поставям под съмнение състоянието на децата. Аз също имам вкъщи инвалид. Майка ми е неподвижна\", сподели той.\r\n\"Не съм някакъв човек с неестествени и ненормални възприятия. Всички виждаме, че децата са болни. Аз също ги виждам. Децата направо са уредени. Смятате ли, че нормален човек ще каже обратното на това, което вижда. Аз не отричам това. Питам, защо тези майки не се грижат за тях, а толкова време ги държат навън?\", попита Симеонов.\r\n                    \n                    \n                \"Майките имат и друг избор - да водят нормален диалог чрез представители на организациите. Не са чути от 6 години, обаче ние сме от година и половина. От самото начало въпросът с прецезирането на инвалидните ТЕЛК-ове седи на дневен ред при нас\", смята той.\r\n\"Много пъти съм се извинявал, включително и в тази година и половина. Тълкуването от сутрин до вечер на моите думи не е редно. Никой не иска извинение от мен, те искат оставка. Ако имаше как да бъда обесен в Министерски съвет, това щеше да е най-добре за тях. Предпочитам да бъда докрай откровен, да казвам нелицеприятните истини, но да не бъда лицемерен и двуличен. Естествено, че мога да се извиня, но няма да го направя и няма да подам оставка\", категоричен бе Валери Симеонов.", "date": "2018.10.24", "title": "Мога да се извиня, но... инатливият вице оставка не дава"}
{"url": "https://www.dnes.bg/politika/2018/10/24/patrioti-pri-premiera-shte-izgladiat-li-tyrkaniiata.391422", "text": "Премиерът Бойко Борисов е поканил лидерите на \"Обединени патриоти\" Красимир Каракачанов, Валери Симеонов и Волен Сидеров на Съвет на коалицията, съобщи \"\".\n\r\nСрещата, на която министър-председателят ще пробва да изглади отношенията между тримата, се провежда в Министерския съвет, преди насроченето гласуване на вота на недоверие срещу правителството, поискан от БСП заради политиката в областта на здравеопазването.\r\nКъсно снощи Борисов се върна от визита в ОАЕ и Египет и явно е решил да закрепи плаващите пасяци под краката на властта.\r\nДотук се стигна след поисканата от лидера на \"Атака\" Волен Сидеров оставка на вицепремиера Валери Сименов, който си позволи да нарече майките на деца с увреждания \"кресливи\", а децата им - \"уж болни\". \r\n                    \n                    \n                И вчера, а и днес Валери Симеонов обяви, че оставка няма да хвърли, но и няма да се извини за думите си, защото не е лицемер и казва истината.", "date": "2018.10.24", "title": "Патриоти при премиера! Ще изгладят ли търканията?"}
{"url": "https://www.dnes.bg/obshtestvo/2018/10/24/kolko-bylgari-imat-bogatstvo-ot-nad-1-mln-nad-7000.391411", "text": "0,1% от българите притежават богатство от над 1 милион долара, а 3% имат над 100 000 долара.\n\r\nТова показва докладът за световното богатство Global Wealth 2018 на швейцарската банка Credit Suisse. При население от 7,1 млн. това означава, че милионерите са малко над 7000 души, пишe .\n\r\n49,9% от българите разполагат с между 10 хил. и 100 хил. долара, а 47% - под 10 хил. \n\r\nСпоред банката общото богатство на България е 138 млрд. долара. \n\r\nТака на всеки възрастен у нас се падат по 23 984 долара. \n\r\nЗа сравнение - през 2000 г. сумата на човек е била 3965 долара.\n\r\nВ Румъния през 2018 г. индивидуалното богатство е 20 321, в Унгария - 37 594, в Сърбия - 10 743, а в Украйна - само 1563 долара.\n                    \n                    \n                \r\nТо се изчиcлявa, като от сбора на финaнcoвите и peaлнитe aктиви (ocнoвнo жилищa) на дoмaкинcтвaтa се извадят дългoветe. Например в България финансовите активи са 13 687 долара, реалните - 13 504, а дългът - 3207.\n\r\nРумъния изпреварва България и Унгария по общо богатство - северната ни съседка притежава 317 млрд. долара, докато в Унгария то е 294 млрд. долара.\n\r\n ", "date": "2018.10.24", "title": "Колко българи имат богатство от над $1 млн.? Над 7000!"}
{"url": "https://www.dnes.bg/index/2018/10/24/receptata-dnes-tikven-sladkish-za-vsi-svetii.391410", "text": ":\r\n1 кг тиква\r\n200 г захар\r\n100 г счукан сухар или галета\r\n150 мл прясно мляко\r\n100 г орехови ядки\r\n40 г прясно масло\r\n5 г канела\r\n3 яйца\r\n40 г пудра захар за поръсване\r\n \r\n:\r\n \r\nТиквата се обелва, нарязва се на парчета и се сварява с малко вода. Претрива се на пюре и се прибавят всички продукти, като белтъците от яйцата се разбиват на сняг и се прибавят внимателно накрая, като се разбъркват. Сместа се изсипва в тавичка, намазана с масло, пече се на силна фурна.\r\n \r\nСладкишът се поднася охладен, поръсен с пудрата захар или намазан със сметанов крем, сладко.\r\n \r\n", "date": "2018.10.24", "title": "Рецептата Dnes: Тиквен сладкиш за Вси Светии "}
{"url": "https://www.dnes.bg/notifikacii/2018/10/24/papata-hitler-ni-pokaza-do-kakvo-vodi-populizmyt.391417", "text": "Папа Франциск призова за толерантност към бежанците и предупреди да се внимава с рисковете от популизма, споменавайки нацисткия диктатор Адолф Хитлер, предаде ДПА.\n\r\nНа младите хора трябва да се преподава историята на световните войни през 20-и век, \"за да не допуснат същата грешка и да знаят как се разпространява популизмът\", каза папата.\n\r\n\"През 1932-1933 г. Хитлер е обещавал развитие на Германия. Младите хора трябва да знаят как започват тези проблеми. Не можем да живеем, разпространявайки омраза\", предупреди Франциск по случай излизането на нова книга за мъдростта на старите хора. \n\r\nНа това събитие във Ватикана папата бе разпитан от стари и млади хора и анализира популизма и уроците на световните войни, след като възрастна жена, която преподава италиански на мигранти, сподели колко е шокирана от все по-острите реакции към бежанците, пише БТА.\n                \n                \r\nПапата заяви, че Библията ни учи да бъдем гостоприемни към мигрантите, но отбеляза също, че правителствата имат правото да поставят таван на приема на мигранти.\n\r\n\"Едно правителство трябва да е с отворено, гостоприемно сърце, да има добри възможности за интегриране на мигрантите, както и предпазливостта да може да каже: \"Мога да приема толкова хора, повече от това не мога\", заяви папата.\n\r\n\"Затова е важно цяла Европа да постигне споразумение по този проблем\", за да се налага страни като Италия, Испания или Гърция да поемат несъразмерно много бежанци, посочи Франциск.\n\r\n ", "date": "2018.10.24", "title": "Папата: Хитлер ни показа до какво води популизмът"}
{"url": "https://www.dnes.bg/video-prognoza/2018/10/24/zastudiava-no-spokoino-samo-dnes-i-utre-shte-e.391421", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ навечерието сме на първото по-сериозно застудяване. От север към страната започва да се спуска студен въздух. След това ще последва ново сериозно затопляне, обяви синоптикът на Симеон Матев в \"България сутрин\".\r\nПреди обед днес облачността над страната ще е разкъсана, но постепенно ще започне да се увеличава и привечер ще превали краткотрайно, главно в Северна България. Над планините дъждът бързо ще премине в сняг. Вятърът постепенно ще се усилва и в Дунавската равнина на места ще има пориви от около 100 км/ч.\r\nВ четвъртък облаците бързо ще намалеят - ще бъде слънчево, но ветровито. Още в петък ще попаднем в топлия сектор и отново ще ни се стори, че е лято, стана ясно още от прогнозата на синоптика.\r\n                \n                В последния работен ден от седмицата вятърът ще отслабне, а температурите ще се повишат. В събота и неделя максималните температури ще бъдат над 20 градуса.\n\r\n ", "date": "2018.10.24", "title": "Застудява, но спокойно – само днес и утре ще е!"}
{"url": "https://www.dnes.bg/notifikacii/2018/10/24/stremglavo-nadolu-avariia-na-eskalator-v-rim-rani-24-ma-fenove.391423", "text": "\r\nЕскалатор в римското метро аварира и прати 24 души в болница. Инциндентът стана снощи на метростанция в италианската столица, съобщи говорител на Гражданска защита в италианската столица.  \n\r\nПовечето от ранените не са пострадали сериозно. Те са са руснации, отивали на футболната среща от Шампионската лига между ЦСКА - Москва и Рома, съобщи ДПА.\n\r\nРуското посолство съобщи за пострадали 15 руснаци и 4 украинци. Повечето от хоспитализираните са с леки наранявания на краката.\r\n                \n                Инцидентът станал малко след 19:30 ч. (20:30 ч. българско време), когато на метростанция \"Република\" в Рим се били събрали голямя брой привърженици на ЦСКА (Москва). \r\nЕскалаторът внезапно започнал да се движи по-бързо от нормалното и хората на него не успели да слязат навреме и се струпали един върху друг.\r\nСпоред очевидци футболните фенове започнали да скачат и танцуват върху ескалатора, преди той да се развали, каза кметът на Рим Вирджиния Раджи.\r\nИталианската прокуратура и транспортната компания, стопанисваща метростанцията, са започнали разследвания на нещастния случай.\r\nПри отделен инцидент близо до Олимпийския стадион в Рим, привърженик на ЦСКА (Москва) бе намушкан с нож при сбиване с фенове на Рома.\r\nФутболната среща започна по програма в 21 ч. (22 ч. българско време) и бе спечелена от домакинския отбор с 3:0.\n\r\n ", "date": "2018.10.24", "title": "Стремглаво надолу: Авария на ескалатор в Рим рани 24-ма фенове"}
{"url": "https://www.dnes.bg/stranata/2018/10/24/priberete-saksiite-silen-viatyr-shte-zaduha.391428", "text": "Силен вятър се очаква днес в цялата страна. В 17 области е обявен оранжев код, а в 10 - жълт за силен вятър и рязко застудяване, предупраждава НИМХ. \r\nСтоличната община предупреди жителите на София да обезопасят терасите и прозорците на жилищаа си и да премахнат незакрепените предмети. \r\nИзпълнителите на строителни обекти е необходимо да обезопасят оградите, крановете и скелета по строежите. \r\nСилен вятър с пориви между 14 и 19 м/сек. се очаква в областите София, Перник, Кюстендил, Благоевград, Стара Загора, Смолян, Кърджали, Ямбол, Бургас и Хасково. \r\nСледващата степен за опасност - оранжев код, е обявена за Видин, Монтана, Вража, Плевен, Ловеч, Пазарджик, Пловдив, Габрово, Велико Търгново, Русе, Търговище, Сливен, Шумен, Разград, Силистра, Варна и Добрич. \r\nВ тези области вятърът да духа със скорост между 20 и 25 м/сек. Поривите на вятъра се очаква да надминат 30 м/секунда. \r\nПрез нощта се очаква рязко застудяване в цялата страна.", "date": "2018.10.24", "title": "Приберете саксиите: Силен вятър ще задуха"}
{"url": "https://www.dnes.bg/politika/2018/10/24/razmirici-v-koaliciiata-ili-kak-vmro-krotna.391425", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Ние спираме да се държим по този начин и да се опитваме да обясняваме какво е искал да каже единият, какво е искал да каже другият, защо го е направил и така нататък. За нас \"Обединени патриоти\" съществува, ние продължаваме да работим напред, поставили сме си цели и искаме да изпълним нашата програма\", заяви в студиото на \"България сутрин\" Александър Сиди от ВМРО.\n\n\n\r\nТака депутатът коментира размириците в малката коалиция. За по-малко от две седмици лидерите на партиите НФСБ и \"Атака\" свалиха доверието си един от друг.\r\n\"На нас ни писна, писна ни да играем арбитър в този мач. Искаме да продължим да работим по начина, по който сме го правили досега, за да изпълним програмата на правителството. Всичко друго са раздори, в които няма смисъл да влизаме\", обясни депутатът пред .\r\n                    \n                    \n                Напрежение в \"Обединени патриоти\" предизвика и изказването на Валери Симеонов за майките на деца с увреждания.\r\nПо думите на Александър Сиди от ВМРО не подкрепят изказването на Валери Симеонов, но не могат да свалят правителството.\r\nСпоред него зад протеста на майките са прозирали политически искания, които не са техни.\r\nТой обясни, че не могат да се съгласят с искането на оставка, защото по този начин ще се наредят до Корнелия Нинова и ДПС.\r\nОтносно вота на недоверие към кабинета \"Борисов 3\", който се гласува днес от депутатите, Сиди коментира, че се съмнява БСП и ДПС да успеят да съберат 121 гласа, за да падне правителството.", "date": "2018.10.24", "title": "Размирици в коалицията или... как ВМРО кротна!"}
{"url": "https://www.dnes.bg/obshtestvo/2018/10/24/izvinisebe-vtori-dubyl-viceto-simeonov-izviniavam-se.391431", "text": "Вицепремиерът Валери Симеонов най-накрая склони и поднесе извинение към \"кресливите майки с уж болните деца\".\r\nТова стана факт след проведения сутрешен коалиционен съвет, свикан спешно от премиера Бойко Борисов в МС.\n\n\n\n\r\n\"По настояване на коалиционния съвет, поднасям извиненията си на всички, които са се обидили или се почувствали обидени . Не е нужно да се аргументирам\", заяви Симеонов на излизане от срещата.\r\nВицепремиерът уточни, че вече го е направил няколко пъти... за това какво е неговото отношение към децата инвалиди, тези с увреждания и въобще към хората с увреждания, тъй като самият той е потърпевш в това отношение в своето семейство и също е подпомагал с каквито средства му е възможно на такива хора и деца с увреждания.\r\n                    \n                    \n                \"Още веднъж поднасям своите извинения, по никакъв начин не съм целял да обидя, когото и да било\",заключи той.\r\nТази сутрин в тв студио, а и вчера след заседание на малкия коалиционен съвет, на което не присъства лидерът на \"Атака\" Волен Сидеров, вицепремиерът обяви, че не е нужно да се извинява, нито пък да подава оставка от поста си.\r\nСпоред Красимир Каракачанов една оставка в момента означава да се събори правителството и да се върнат ДПС и БСП на власт, което не е решение.\r\nПрипомняме ви, че повод за недоволството на майките стана изказване на Валери Симеонов след заседание на Националния съвет за тристранно сътрудничество, в което той заяви във връзка със Закона за хората с увреждания: \"Този закон беше започнат като опит да се угоди на една група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца, без грам майчинско чувство, грижа за тях\".\r\nДумите на Симеонов предизвикаха протести в цялата страна с искане за оставката му.\r\n ", "date": "2018.10.24", "title": "#извинисебе – втори дубъл. Вицето Симеонов: Извинявам се!"}
{"url": "https://www.dnes.bg/akoshtete-vqrvaite/2018/10/24/kubinki-i-zimni-gumi-imat-mnogo-obshto.391334", "text": "След като ви представихме еквивалента на ботушите с висок ток при гумите на Continental, идва време да оставим елегантната нотка и да се съсредоточим върху представянето.\r\nСега е време да разкажем за ContiWinter Contact TS 850 P и незаменимите за всяка зима дебели кубинки.\r\n\r\n \r\nМоделът зимни гуми на Continental идва с едно „P“ в края, което обозначава представянето. При тези гуми е увеличено сцеплението върху сняг, а това се случва с помощта на специалния дизайн на шарката S-GRIP – по същия начин, по който не можем да сбъркаме дебелата и стабилна подметка на зимните си кубинки.\r\n \r\n\r\n \r\nВсяка жена знае, че когато завали истинският сняг и условията са такива, че сме готови да направим компромис с елегантността и да заложим на практичността, кубинките са най-добрият ни приятел. С тях се движим по-лесно през снежните пътища, а същото се отнася и за гумите ContiWinter Contact TS 850 P. Те подобряват управляемостта върху сняг благодарение на PrecisionPlus, а за суха настилка същото важи благодарение на PowerSipes.\r\n \r\n", "date": "2018.10.24", "title": "Кубинки и зимни гуми? Имат много общо!"}
{"url": "https://www.dnes.bg/stranata/2018/10/24/avariral-most-v-cherven-briag-polojenieto-bedstveno.391426", "text": "Кметът на Червен бряг инж.Данаил Вълов е въвел частично бедствено положение в част от територията на общината заради аварирал мост над река Искър на изхода на Червен бряг към Горник, съобщава общината на своя сайт.\r\nПосочена е територия, която обхваща селата Горник, Сухаче, Лепица, Чомаковци, град Койнаре и Глава.\r\nПричината е прекъснатата пътна връзка с тези населени места, поради което става критично обслужването на болните на хемодиализа, спешните случаи, движението на училищните автобуси, предаде БТА.\r\nИзвършва се техническо обследване на моста, който е затворен за моторни превозни средства. Въведена е временна организация на движението от Червен бряг през Рупци, Радомирци, Горни Дъбник, Писарово, Искър , Глава, Койнаре, Чомаковци, Лепица, Сухаче, Горник, се посочва на сайта на община Червен бряг.", "date": "2018.10.24", "title": "Аварирал мост в Червен бряг. Положението – бедствено!"}
{"url": "https://www.dnes.bg/politika/2018/10/24/kabinetyt-harchi-udarno-po-28-mln-na-den-do-kraia-na-godinata.391416", "text": "Само за два месеца правителството ще похарчи 2 млрд. лв. от излишъка, натрупан през годината. Плановете на управляващите са бюджетът за 2018 г. да завърши с 0.5% излишък. При очакван брутен вътрешен продукт от порядъка на 110 млрд. лева тези 0.5% се равняват на около 550 млн. лева, пише \"Сега\". \n\r\nКъм момента хазната е на плюс с 2.5 млрд. лева, но в оставащите седмици до Нова година излишъкът буквално ще се стопи. Трескавото харчене на бюджета по Коледа без санкция на парламента вече се превръща в управленска традиция.\n\r\nТези намерения бяха потвърдени от шефката на парламентарната комисия по бюджет и финанси Менда Стоянова.\r\n\"Към момента излишъкът е 2.5 млрд. лв., но ще бъде стопен до края на годината до 0.5% от БВП. За трета поредна година този излишък ще се формира заради планирани, но неосъществени капиталови разходи\", заяви Стоянова пред БНР.\n\r\n                    \n                    \n                В същото време в преходните разпоредби на проектобюджета за догодина финансовият министър Владислав Горанов предлага актуализация на тазгодишния бюджет. Поправката е заради 100-те милиона лева, \"дадени\" от премиера Бойко Борисов на полицаите за увеличение на заплатите им, след като те излязоха на протест в началото на годината. Точната сума, с която се увеличават разходите за персонал, е 117 млн. лв. Със същата сума се орязват капиталовите разходи - т.е. инвестициите на държавата.\n\r\nТрадицията с трупането на излишъци и експлозивното харчене на огромни суми по неособено прозрачен начин на финала на годината предизвиква остри критики от икономисти и опозиция. Наскоро и президентът Румен Радев се възмути от порочната практика и настоя харченето на излишъка да става след дебати и с решение на Народното събрание, а не с министерски постановления. Според Менда Стоянова обаче по-интензивното харчене през ноември-декември било нещо нормално за бюджетния цикъл - в края на годината приключвали проекти, възложени по-рано, тогава се извършвали и разплащанията. Такива били и разходите, които ще стопят 2 млрд. лева от сегашния излишък.\r\n\"Това са множество проекти на различни министерства, които по списък са заявили, че ще се разплатят\", поясни Стоянова.\n\r\nГолемият излишък се дължи на неизпълнените инвестиции, а причината за това е бавното усвояване на еврофондовете. \"Тук, за съжаление, трябва да отбележим, че почти по всички оперативни програми има изоставане вече за трета година\", посочи шефката на бюджетната комисия. \n\r\nПо последни данни едва 1/5 от отредените за България близо 10 млрд. евро за периода 2014 - 2020 г. са разплатени до момента. Забавянето е причина и предвиденото съфинансиране от държавния бюджет да бъде \"спестено\".\r\n\"Всички тези икономии, направени през 2017 и 2018 г., ще бъдат похарчени вероятно в следващата и в 2020 г. В края на програмния период ще има форсиране“, подчерта Менда Стоянова. \n\r\nПо думите й именно ускоряването на европроектите е причина бюджет 2019 отново да се планира с дефицит, макар и само с 0.5% от БВП.\r\n ", "date": "2018.10.24", "title": "Кабинетът харчи ударно – по 28 млн. на ден до края на годината!"}
{"url": "https://www.dnes.bg/stranata/2018/10/24/nerednosti-iz-sofiia-koli-na-trotoara-brakmi-bokluci.391388", "text": "Неправилно маркирани автомобили, боклуци, счупени кофи... За такива нередности сигнализират потребители чрез платформата на . Ето и част от сигналите, подадени от граждани.\n\r\nПотребител се възмущава от  за смет като изтъква, че боклукът се събира редовно от отговорната фирма, но \"удобно\" не се забелязва, че кофата има нужда от замяна с нова. Боклукът и нарязаните храсти около контейнера заемат цяло паркомясто, а около него има купчини с гниещи отпадъци. \n\r\nЗа съжаление липсва конкретен адрес в сигнала, с което ви приканваме винаги да оставяте такъв, за да може отговорните органи да реагират.\n                    \n                    \n                \r\nПостъпи и друг сигнал от столицата, който се отнася за неправилна пътна маркировка.\n\r\n\"На ул.\"Франсис Пресансе\", на входа/изхода на  (9 паркоместа) на жилищна сграда на адрес ул. \"Васил Друмев\" 31 е поставен знак и пътна маркировка за обозначаване на паркомясто, които правят невъзможно ползването на гаража. \n\r\nВходът на гаража е откъм ул. \"Франсис Пресансе\". Сградата е с разрешение за ползване от 09.08.2018 г. При паркиране на автомобил на ул. \"Франсис Пресансе\" в съответствие с маркировката, той препречва изхода.\n\r\n\"Удивителното е, че по време на поставянето на маркировката, обитателите на сградата са уведомили за проблема служебните лица, но отговорът им бил, че изпълняват проект!\", пише недоволният потребител. \n\r\nДруг гражданин ни сигнализира за продължаващ проблем с изоставени коли на метростанцията в Младост 1. \n\r\nПри предишния подаден сигнал получихме уверение от контролните органи за взети мерки по случая. За съжаление, , а от изпратените снимки е видно, че нито една кола не е стикирана. \n\r\nПолучихме и пореден сигнал от Стара Загора за нагло  на жилищна сграда. Авторът му твърди, че това нарушение се случва системно от конкретния шофьор.\n\r\nИзпратените са снимки на автомобила на нарушителя и от тях е видно, че настилката на тротоара е нова, но е само въпрос на време нейното унищожаване. \n\r\nТова са само малка част от получените сигнали през седмицата. Ако видите нередност, проблем, с който се сблъсквате всеки ден и искате да подадете сигнал - направете го онлайн в .\n\r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.\r\n ", "date": "2018.10.24", "title": "Нередности из София: Коли на тротоара, бракми, боклуци..."}
{"url": "https://www.dnes.bg/notifikacii/2018/10/24/trymp-opitite-za-prikrivane-ubiistvoto-na-kashogi-proval.391412", "text": "Саудитската операция, в която бе убит журналистът Джамал Кашоги, е \"едно от най-лошите прикривания на действия в историята на такива прикривания\", заяви президентът на САЩ Доналд Тръмп пред журналисти в Овалния кабинет, предадоха Асошиейтед прес и ТАСС.\n\r\nТръмп добави, че очаква пълен доклад по убийството на Кашоги в близко време.\n\n\n\r\n\"Те са имали много лоша първоначална концепция и тя е била изпълнена много слабо, а опитите за прикриването на убийството са най-лошото прикриване, правено някога. Това нещо изобщо не биваше да се случва\", каза Тръмп за убийството на Кашоги. \n\r\nПо думите му опитите на саудитците да прикрият убийството са били \"пълен провал\".\n                \n                \r\nСаудитска Арабия първоначално заяви, че сътрудникът на в. \"Вашингтон пост\" Джамал Кашоги, който е писал критични коментари за принца престолонаследник Мохамед бин Салман, е умрял при сбиване в саудитското консулство в Истанбул на 2 октомври, припомня БТА.\n\r\nСпоред турските власти обаче екип от 15 души е изтезавал, убил и разчленил журналиста, а това убийство е било подготвяно в продължение на дни преди извършването му.\n\r\n ", "date": "2018.10.24", "title": "Тръмп: Опитите за прикриване убийството на Кашоги – провал"}
{"url": "https://www.dnes.bg/politika/2018/10/24/bsp-iska-simeonov-v-ns-mnozinstvoto-ne-im-go-dade.391436", "text": "БСП поиска изслушване на вицепремиера Валери Симеонов в Народното събрание заради изказванията му по адрес на майките на деца с увреждания и техните протести.\n\r\nОще в петък социлистите поискаха оставката му заради думите му, че протестиращите родители са \"група кресливи жени\" с \"уж болни деца\". В крайна сметка обаче депутатите отхвърлиха предложението на БСП и вицепремиерът Симеонов няма да бъде изслушван.\n\r\nОт левицата мотивираха искането си за обяснение от Симеонов по казуса с това, че държавата е длъжна да защитава майките, децата и тези, които имат нужда от закрила.\n\n\n\n\n\r\n\"В Конституцията е записано, че семейството и децата са под защитата на държавата. Майчинството е обявено под закрилата на държавата, но е провъзгласено за основна ценност на човешката цивилизация. Независимо от това какво е искал да вложи в изказването си, обществото остава с впечатлението, че българската държава е социална държава, защитава децата, слабиге и онези, които имат нужда\", каза соцдепутатът Валери Жаблянов.\n                    \n                    \n                \r\n\"Симеонов квалифицира майчинството като някакъв инструмент за изнудване на държавата. Скандалът е нечуван и настояваме да пристигне в залата и да даде обяснение\", продължи той.\n\r\nБорис Ячев от \"Обединени патриоти\" пък защити лидера си Симеонов и направи обратно предложение той да не бъде изслушван. Той изтъкна, че в петък ще бъдат гласувани именно двата законопроекта, които ще решат голяма част от проблемите на хората с увреждания.\r\nОт ДПС също се обявиха срещу изслушването на Валери Симеонов, само че със съвсем друг мотив. Йордан Цонев настоя, че изслушване се прави, когато става въпрос за политики, а не когато става въпрос за липсата на морал.\r\n\"Когато става въпрос за цинизма на един човек, който взривява обществото с бруталните си изказавния, той няма какво да бъде изслушван тук. ДПС е категорично против да идва той тук и да ни се обяснява какво е искал да каже. Това, което е казал, е срам и позор за цялата ни страна. Ако приемете тази точка, ДПС няма да остане в залата и да унижаваме избирателите си да слушаме този циник\", настоя Йордан Цонев.", "date": "2018.10.24", "title": "БСП иска Симеонов в НС. Мнозинството не им го даде"}
{"url": "https://www.dnes.bg/kino/2018/10/24/venym-strahovit-uplashi-konkurenciiata.391427", "text": "След третия си уикенд на екраните у нас, \"Венъм\", създаден по комиксите на \"Марвъл\" от 1988 г., 1993 г. и 1995 година, продължава да е най-гледаният, сочат обобщените данни от киносалоните. Историята за извънземния симбиот, превзел човешко тяло, като го превръща в супер-злодей, е гледана от вече 97 103 зрители и има 1 063 503 лева приходи.\r\nНа втора позиция е премиерата от миналия уикенд - \"Мистерията на къщата с часовника\", създаден по детския готически роман от 70-те години на миналия век на Джон Белеърс. Приключението на сирака Луис, който се мести при чичо си Джонатан и оттам успява да предизвика поредица от събития с магьосници и вещици, е гледано от 7 912 зрители и има 73 117 лева приходи за първите три дни у нас, предаде БТА.\r\n                    \n                    \n                Трето място сред най-гледаните филми е за анимацията \"Малката стъпка\". Сприятеляването на младия йети Миго с човека Пърси, което трябва да помири двете общности, е гледано от вече 53 966 зрители и има 500 208 лева приходи за месец на екраните у нас.\r\nЧетвърто място в топ 10 е за втората премиера от миналия уикенд - \"Хелоуин\", продължение на едноименния филм на Джон Карпентър от 1978 година. Хорърът, в който сериен убиец избира деня на Вси Светии, за да завърши започнатото в първия филм, е гледан от 8 120 зрители и има 70 007 лева от билетите им.\r\nНа пето място е биографичният \"Първият човек\" по мотиви от книгата на Джеймс Хансен. Проследяващият живота на Нийл Армстронг филм, в който се вижда живота на астронавта между 1961 г. и 1969 година, е гледан от 11 161 зрители и има 112 267 лева приходи за десетте дни у нас.\r\nШесто място е за анимацията \"Пепеляшка: Тайната на принца\". За десетте дни на екраните у нас популярната история, в която обаче принцът е омагьосан като мишка и Пепеляшка трябва да го спаси, е гледана от 9 717 зрители и има 79 066 лева приходи.\r\nНа седма позиция е музикалният \"Роди се звезда\" с Брадли Купър и Лейди Гага, който е трети римейк на едноименната лента от 1937 година. Филмът, който разказва за младата певица Алай, подпомогната по пътя си към сцената от залязващата звезда Джаксън Мейн, е гледана от 16 566 зрители и има 157 347 лева приходи за трите седмици у нас.\r\nОсмо място е за екшъна \"22-ра миля\" с Марк Уолдбърг в главната роля. Пътуването на елитен военен, придружаващ важен свидетел на корупционни действия в Индонезия, по пътя между посолството на САЩ и летището, е гледано от 9 254 зрители и събира 88 684 лева приходи от билетите им за десетте дни на екраните у нас.\r\nНа девето място е комедията \"Джони Инглиш избухва отново\". Познатият от първите два филма агент от МИ-7, в чиято роля влиза Роуън Аткинсън, и неговият аналогов начин за борба в дигитализирания свят, е гледан от 60 059 зрители и има 541 986 лева приходи за месец у нас.\r\nДесета позиция е за третата премиера от миналия уикенд - \"Ченгето от Белвил\". Френската комедия за полицай от предградието на Париж, който попада в Маями и с тамошен полицай започва търсенето на убиеца на приятеля му от детството, е гледана от 2 335 зрители и има 22 496 лева приходи за първите три дни у нас.\r\nИзвън първите десет е четвъртата премиера от миналия уикенд. \"На плажа Чезъл\", създаден по едноименната книга на Иън Макюън, е гледан от 143 зрители и има 1036 лева от билетите им.\r\n ", "date": "2018.10.24", "title": "\"Венъм\" – страховит! Уплаши конкуренцията"}
{"url": "https://www.dnes.bg/politika/2018/10/24/treti-vot-na-nedoverie-kakvo-shte-storiat-dps-i-volia.391435", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Днес депутатите ще гласуват третия вот на недоверие към кабинета Борисов, този път на тема \"Здравеопазване\". \n\r\nОчаква се \"против\" вота да са 135 депутати. Трети ден пък предстои на протести на майките на деца с увреждания и на всички, които ги подкрепят. Исканията им остават без промяна, а като единствен изход от ситуацията те виждат оставката на вицепремиера Валери Симеонов.\r\n \r\nПолитологът доц. Румяна Коларова коментира, че днес предстои много интересен ден в Народното събрание, който също така може да бъде противоречив.\n\n\n\n\r\n\"Би било интересно дали ще се стигне до изслушване на Валери Симеонов. Предполагам, че мнозинството няма да подкрепи едно такова изслушване\", допълни тя в студиото на \"България сутрин\".\n                    \n                    \n                \r\nКоларова каза още, че по всяка вероятност в рамките на редовните въпроси към членове на кабинета, Симеонов и опонентите му ще имат възможността пак да повторят тезите си. \n\r\nКолегата ѝ проф. Димитър Димитров пък сподели, че от днешното гласуване на вота на недоверие ще бъде много любопитно какво ще направят ДПС и партия \"Воля\".\n\r\n\"Не е много ясна целта на подобен вот. Майките са психологически фактор\", поясни той пред .\n\r\nПо думите на проф. Димитров има парадокс в това, че след като се стигна до развитието и работа по исканията на родителите на деца с увреждания, дойде и тази реплика на Валери Симеонов.", "date": "2018.10.24", "title": "Трети вот на недоверие: Какво ще сторят ДПС и \"Воля\"?"}
{"url": "https://www.dnes.bg/politika/2018/10/24/ot-nacionalisticheski-cirk-v-drug-vicecinizym.391430", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Всяка фраза в политиката тежи, тя носи своите последствия. Валери Симеонов не владее политическия инструментариум. Знаете, политик и банкер се убиват с вестник\", коментира политологът Цветанка Андреева нестихващите протести на майките на деца с увреждания, които бяха наречени \"кресливи майки на уж болни деца\" от вицепремиера.\r\n \r\nТя подчерта, че когато обидиш група, която и без това е в тежко положение, настройваш цялото общество срещу себе си. Андреева отбеляза още, че исканията на майките са социални и е много логично да бъдат подкрепени от левите партии, но попита дали Корнелия Нинова и Мая Манолова не си правят личен пиар, подкрепяйки протестиращите.\n\n\n                    \n                    \n                \r\n\"Става цинично, когато заиграваш с трагедията на тези хора. Ако оставката на Валери Симеонов доведе до решаване на пролема на майките, всички ще бъдем \"за\". Протестът и репликата му ще стане клеймо за това правителство\", продължи политологът в \"България сутрин\".\n\r\n\"Не може да позволим националистите да ни вкарват от цирк в цирк\", настоя Андреева.\n\r\nСпоред журналиста Недялко Недялков въпросът е \"дали това е реален повод да се хаби толкова гражданска енергия, за да падне главата на един вицепремиер\". \n\r\n\"Валери Симеонов може да си отиде още днес. И къде ще е отиде той? Да гледа болната си майка, тежък инвалид от 20 години. Тези болни и нещастни деца се използват като знаме и жив щит от 10-15 майки, за да обладят една политическа кауза\", каза той пред .\n\r\nНедялков е на мнение, че фразата \"кресливи майки на уж болни деца\" е извадена от контекста. Според журналиста бизнесът не е застанал персонално зад вицепремиера, а има възражения срещу разпределението на квотния принцип за наемане на работа на хора с увреждания.\n\r\n\"Дълбочината на проблема е, че имаме тежко задкулисие. Румен Радев опита да направи плаващ преврат\", каза още Недялко Недялков.\r\n ", "date": "2018.10.24", "title": "От националистически цирк в друг: Вицецинизъм!"}
{"url": "https://www.dnes.bg/politika/2018/10/24/tri-za-ne-shtastie-tretiiat-vot-zdraveopazvane-otnovo-ne-mina.391429", "text": "\nОчаквано кабинетът „Борисов“ 3 оцеля и при третия вот на недоверие към него, внесен от опозицията.\r\nЗа да падне, са нужни гласовете на 121 депутати.\r\nСрещу правителството гласуваха 99 законотворци от БСП и ДПС, а на негова страна бяха останалите 133 от ГЕРБ, Обединени патриоти и \"Воля\".\n\n\n\nТози път от БСП внесоха вот на недоверие срещу правителството заради провал в сектора \"здравеопазване\".\n\r\nОсновният мотив на левицата е готвената от Кирил Ананиев реформа в здравеопазването, според която пациентите трябва да сключват задължителна застраховка и дружествата да покриват лечението им над 700 лева. Според социалистите това е геноцид.\r\n                    \n                    \n                На дебатите по вота през миналата седмица червената шефка Корнелия Нинова обвини премиера Бойко Борисов, че по време на трите му мандата досега е сменил 10 министри и 8 шефове на НЗОК.\r\n\"В резултат на това управление здравеопазването е недостъпно, 80% от болниците са в три големи града, родилка трябва да пътува 80 км от Свищов до Русе, общинските болници фалират, дължат около 500 милиона лева и вече думите \"достъпно\" и \"безплатно\" трябва да се сменят с \"връзки\" и \"пари\", отсече тя.\r\nОт ГЕРБ пък отговориха, че за пръв път се атакуват намерения, а не реални реформи, защото предложенията на здравния министър все още не са станали факт.\r\n\"Здрав\" вот на недоверие не се прави с \"болни\" аргументи. Така ресорният министър Кирил Ананиев отговори на всички критики на опозицията, казани по време на дебата по вота на недоверие.\r\nТой увери, че е говорил с всички заинтересовани институции – пациентски организации, лекарския, фармацевтичния съюз, представители на държавни и частни болници, за да съгласува идеите си за смяна на модела.\r\nТова е третият вот на недоверие към правителството на Бойко Борисов.\r\nПървият вот на недоверие срещу кабинета \"Борисов\" 3 беше внесен през януари. Той беше заради корупцията в страната. Вторият вот по темата \"Сигурност\" беше през юни.", "date": "2018.10.24", "title": "Три за (не)щастие. Третият вот (здравеопазване) отново не мина!"}
{"url": "https://www.dnes.bg/akoshtete-vqrvaite/2018/10/24/vechno-vinovnite-koi-sa-nai-cinichnite-zodii.391395", "text": "Те мислят, че всеки, когото срещнат, е повърхностен. Нямат вяра в хората. Рядко се впускат в необмислени връзки. Циничните хора не се доверяват лесно на другите. Те не ги приемат като добри изначално, а винаги изхождат от позицията \"виновен до доказване на противното\".\r\nВ зодиака се открояват 5 цинични зодии, които винаги виждат първо негативното, докато се убедят в обратното. Те могат да са песимистични, скептични, трудно доверчиви, понякога дори егоцентрични.\r\n\r\n\r\nНа Козирога му коства наистина много, докато се довери на някого. Това е една от причините тази зодия да е номер едно в класацията за циници. Те подхождат с недоверие и силен скептицизъм към хората, докато те не ги убедят в противното. Отнема им доста време, докато одобрят някого и го допуснат в сърцето си, независимо дали става дума за любов или приятелство.\r\nКозирозите имат склонността да са песимисти от самото начало, преди да са се запознали със ситуацията. Те отричат всичко, докато не се убедят в позитивната страна на нещата. Хубавото е, че след това си го признават.\r\nСкептични са към повечето хора, защото ги смятат за движени от собствените си егоистични интереси. Имат високи критерии и затова склонността им да се вглеждат първо в лошото често им пречи да видят доброто.\r\n\r\nАко Телец види публично обяснение в любов в социалните мрежи например, първата му реакция е да се присмее, да каже, че му е писнало от лигавщини, да иронизира демонстрацията на обич и да я обяви за неискрено показна.\r\nТелците не са задължително негативни. Те просто не понасят неискреността и напудреното щастие. Предпочитат да изразяват истински човешки емоции без допълнително захаросани елементи. Склонни са да иронизират почти всяко действие и дума на другите, които им се сторят твърде щастливи, за да са истински.\r\n", "date": "2018.10.24", "title": "Вечно виновните... Кои са най-циничните зодии?"}
{"url": "https://www.dnes.bg/politika/2018/10/24/dps-iska-ostavkata-na-viceto-ako-li-ne-shte-zashtitiat-normalnostta.391437", "text": "Вицето Валери Симеонов да освободи веднага поста, поискаха и от ДПС.\n\r\nАко това не стане лидерът на движението Мустафа Карадайъ се закани, че ДПС ще предприеме последващи действия, за да защити нормалността и да спаси България.\n\r\nТой коментира, че не за пръв път Симеонов минава границите в изказванията си и припомни, че е бил осъден за езика на омразара заради коментара му към ромите \"...нагли, самонадеяни и озверели човекоподобни, изискващи право на заплати, без да полагат труд, изискващи помощи по болест, без да са болни, детски за деца, които играят с прасетата на улицата, и майчински помощи за жени с инстинкти на улични кучки...\".\n                    \n                    \n                \r\n\"За подобно поведение от Съвета на Европа посочиха фашистки партии в българския парламент, после беше тупан в гърдите заради позорното му поведение на границата преди изборите, после беше заплашването на журналисти и ред подобни действия и думи, всеки път премината червена граница\",отсече Карадайъ.\n\r\nСпоред него с това, че нарече \"кресливи\" протестиращите майки на деца с увреждания, а децата им - \"уж болни\" Валери Симеонов е нанесъл щети на държавата, а проблемът не е само морален, но и цивилизационен.\n\r\nКарадайъ смята, че е цинизъм именно Валери Симеонов да отговаря за демографските въпроси на страната, защото \"такива като него нямат право и да имат място в политиката\".\n\r\nЛидерът на ДПС упрекна ГЕРБ, че за да не счупят \"вратната\" конструкция поставят стабилността на правителството над скандалите, гафовете, кризата на демокрацията, ерозията на държавността, отдалечаването от хората и решаването на проблемите им.\n\r\n\"Симеонов е воденичен камък не само на врата на ГЕРБ, но и на страната, оставянето му означава, че България вече не е само най-бедната, но и най -нехуманната държава, демокрацията у нас е в криза, държавността е в агония, участието на Симеонов в разрушителния процес е сериозно, решението дали да си отиде един вицепремиер е ваше, а решението дали да си отиде цялото правителството е на хората\", предупреди Карадайъ.", "date": "2018.10.24", "title": "ДПС иска оставката на вицето. Ако ли не – ще защитят нормалността!"}
{"url": "https://www.dnes.bg/stranata/2018/10/24/den-treti-maiki-na-protest-pred-ms-s-ostavka.391418", "text": "Трети ден на протести на майките на деца с увреждания и на всички, които ги подкрепят. Исканията им остават без промяна, а като единствен изход от ситуацията те виждат оставката на вицепремиера Валери Симеонов.\n\n\n\r\nИ снощи протестиращи се събраха пред Министерския съвет, предаде.\r\n\"Целта ни е да бъдем чути и ще протестираме, докато Бойко Борисов не уволни Валери Симеонов\", заявиха майките.\r\nПротестиращите затвориха бул. \"Дондуков\" и обещаха и днес да са пред Министерския съвет, за да поискат оставката на вицепремиера.\r\n                    \n                    \n                Днешният протест е насрочен за 17:30 часа. А по-рано през деня за децата с увреждания и техните семейства ще бъдат отслужени молебен и литургия.\r\nЗа днес беше организиран и контрапротест в подкрепа на Валери Симеонов. Най-вероятно обаче той няма да се състои. Самият вицепремиер призова това да не се случва. Минути след призива му протестът беше отменен, а събитието в социалните мрежи - изтрито.\r\nВъпреки това бизнесът остава зад вицепремиера. Оказа се обаче, че част от организаторите на контрапротеста са членове на партията на Симеонов и дори са участвали в листата за избори през 2017 г.", "date": "2018.10.24", "title": "Ден трети: Майки на протест пред МС с оставка!"}
{"url": "https://www.dnes.bg/sofia/2018/10/24/studen-dush-avariia-ostavi-bez-topla-voda-centralna-sofiia.391445", "text": "Авария остави без вода части от центъра на София. \r\nЗаради авария е прекъснато подаването на топла вода в района между ул. \"Дунав\", бул. \"Сливница\", бул. \"Д. Николаев\", ул. \"Бяло море\" и ул. \"Стара планина\". Това съобщиха от \"Топлофикация - София\".\r\nОт дружеството уверяват, че незабавно е създадена необходимата организация, като ще се работи до пълното отстраняване на аварията.", "date": "2018.10.24", "title": "Студен душ: Авария остави без топла вода централна София"}
{"url": "https://www.dnes.bg/balkani/2018/10/24/zadyrjaha-bivsh-grycki-ministyr-za-prane-na-pari.391432", "text": "Бившият гръцки министър на отбраната Янос Папандониу и съпругата му бяха задържани от органите на реда в южната ни съседка. Те са дали показания пред следствието в рамките на разследване на незаконни суми, които е получил Папандониу, предава БТА.\r\nДвамата съпрузи са обвинени в изпиране на незаконни доходи в размер на 2,8 милиона швейцарски франка, които се твърди, че Папандониу е получил през 2003 г. като министър на отбраната в правителството на ПАСОК.\r\nСпоред бившия министър и съпругата му обвиненията не са истина. Папандониу отрича да е лобирал за подписването на договор за модернизацията на 6 фрегати на военноморските сили с френската компания \"Талес\" (THALES) и на договора за компенсаторните ползи, които следват от първия.\r\n                    \n                    \n                Според разследващите, споменатата сума е част от по-голяма сума от 4 милиона швейцарски франка, за които се смята, че вероятно са дадени за лансирането на определени договори на министерството на отбраната.\r\nРазследващите смятат, че сумата на подкупа е в пряка връзка с общата стойност на договора за модернизацията на фрегатите, която е 400 милиона евро. Гръцкото следствие смята, че тази сделка е осигурила сериозна щета за публичните финанси на държавата. Следствието твърди, че е установило парични потоци от сметка на френската компания до сметка на вече покойния й представител Хараламбос Бекаторос. От там сумите са преведени в Кипър, където са извършени частични тегления и са се оказали в сметки на приятел на семейство Папандониу.", "date": "2018.10.24", "title": "Задържаха бивш гръцки министър за... пране на пари"}
{"url": "https://www.dnes.bg/sofia/2018/10/24/religiiata-i-investitorskiiat-merak-stroej-v-dvora-na-cyrkva.391424", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПреди месец ви разказахме, че храмът \"Свети Георги\" в столичния квартал \"Дървеница\" може да се срути. Църквата, която е и паметник на културата, се е напукала след началото на строеж на четириетажна жилищна сграда.  По случая вече работят институциите. Граждани подадоха сигнал към Дирекция \"Национален строителен контрол\", където според тях би следвало да бъде спрян строежа.\n\r\nЦърковното настоятелство е сезирало районната община, но оттам твърдят, че пукнатините не са заради строежа.\r\nСамо до преди няколко години въпросната строителна площадка в \"Дървеница\" е била зеленчукова градина. Преди няколко месеца обаче започват изкопни дейности.\r\n                    \n                    \n                Визата за проектиране е издадена през 2015 година от тогавашния главен архитект на София Петър Диков. В закона не е предвидено и посочено отстоянието, което трябва да има от паметник на културата до новострояща се сграда. Всички други изисквания обаче били спазени.\r\nХрамът \"Свети Георги\" е съграден с доброволни средства и труд, когато след освобождението Дървеница е било село и за да може да има храм там, местен жител дарява мястото.\r\n130 години по-късно правнук на дарителя се опитва да запази храма и пространството около него от инвеститорите.\r\nТе от своя страна са опитали да склонят църковното настоятелство да се съгласи с изграждането на четириетажната жилищна сграда като ползвали факта, че до църквата има незаконна кухня за бедни и заплашили, че ще бъде спряна.\r\nСамият собственик на парцела не се съгласи да застане пред камерата на .", "date": "2018.10.24", "title": "Религията и инвеститорският мерак: Строеж в двора на... църква!? "}
{"url": "https://www.dnes.bg/sofia/2018/10/24/koi-stolichni-kvartali-ostavat-bez-voda-utre.391450", "text": "\"Софийска вода\" временно ще прекъсне водоснабдяването в някои части на столицата утре, 25 ноември, съобщиха от дружеството.\r\nВъв връзка с извършване на строително-монтажни работи на резервоар Железница, се налага спиране на водоподаването от 09:00 до 16:00 часа на клиентите на \"Софийска вода”, живеещи в района на: с. Железница. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на адрес: на площада.\r\nВъв връзка с монтаж на спирателен кран до бл. 72 жк. \"Младост\" 1, се налага спиране на водоподаването от 09:00 до 21:00 часа на клиентите на \"Софийска вода”, живеещи в района на: бл. 70, бл. 70А, бл. 72, бл. 72А, бл. 73, бл. 75А, бул. \"Андрей Сахаров\" № 23, 25, 48, 50, 52 и 56,  и Посолство на \"Либия\". При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на адрес: пред бл. 71.\r\n                    \n                    \n                Във връзка с изпълнение на инвестиционен проект за реконструкция на уличен водопровод на ул. \"Народен герой\" кв. \"Овча купел\", се налага спиране на водоподаването от 09:00 до 21:00 часа на клиентите на \"Софийска вода”, живеещи в района на: ул. \"Любляна\", ул. \"Букет\", ул. \"Войводина могила\", ул. \"Народен герой\"; ул. \"Любляна\" - търговски обекти между ул. \"Народен герой\" и ул. \"Калояново\" без магазин \"Фантастико\"; ул. \"Любляна\" №34А и 34 Б. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Народен герой\" и ъгъла с ул. \"Рачка\".\r\nСлед възстановяване на водоснабдяването е възможно временно повишаване  мътността на водата.\r\nСлед реализацията на този инвестиционен проект клиентите на \"Софийска вода” живеещи в района ще почувстват значително подобреното качество на предоставяните услуги.\r\nПоради подмяна на спирателни кранове на ул. \"Балкан\" и ул. \"Васил Левски\", кв. \"Ботунец\", се налага спиране на водоподаването от 09:00 до 21:00 часа на клиентите на \"Софийска вода”, живеещи в района на кв. \"Ботунец\"-  първа част. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на ул. \"Балкан\" - пред детската градина.\r\nВъв връзка с подмяна на сградно водопроводно отклонение на ул. 8, кв. \"Враждебна\", се налага спиране на водоподаването от 09:30 до 18:00 часа на клиентите на \"Софийска вода”, живеещи в района на: ул. 30, ул. 5, ул. 8, ул. 41. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на ул. 8 и ъгъла с ул.41. \r\nВъв връзка с подмяна на сградно водопроводно отклонение на ул. \"Петър Борисов Величков\", кв. \"Орландовци\", се налага спиране на водоподаването от 09:00 до 19:00 часа на клиентите на \"Софийска вода”, живеещи в района на:\r\nпо ул. \"Петър Борисов Величков\" - от ул. \"Моравча\" до ул. \"Ком\". При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на ул. \"Петър Борисов Величков\" и ъгъла с ул.\"Ком\".\r\nВъв връзка с подмяна на сградно водопроводно отклонение на ул. \"Георги Бенковски\" с. Казичене, се налага спиране на водоподаването от 09:00 до 16:00 часа на клиентите на \"Софийска вода”, живеещи на ул. \"Балевица\", по ул. \"Георги Бенковски\" - от ул. \"Димитър Ашов\" до ул. \"Балевица\". При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на ул. \"Георги Бенковски\" №40.", "date": "2018.10.24", "title": "Кои столични квартали остават без вода утре"}
{"url": "https://www.dnes.bg/stranata/2018/10/24/maika-ograbena-dokato-vzima-deteto-si-ot-gradina.391444", "text": "Жена от Велико Търново е била ограбена докато взимала детето си от детска градина.\r\nОт лек автомобил е открадната чантата на жената, а в нея са се намирали мобилен телефон, лични документи и сума от 600 лева.\r\nКражбата е станала във вторник следобед, докато колата била спряна пред детска градина в областния град, пишат от . \r\nПо случая е образувано досъдебно производство.", "date": "2018.10.24", "title": "Майка ограбена докато взима детето си от градина"}
{"url": "https://www.dnes.bg/notifikacii/2018/10/24/pet-vyprosa-na-erdogan-kym-riiad-zaradi-kashogi.391439", "text": "Изявлението на турския президент Реджеп Тайип Ердоган относно разследването на убийството на саудитския журналист Джамал Кашоги е водеща тема на турския печат днес.\n\r\nЕрдоган говори вчера пред парламентарната група на своята управляваща Партия на справедливостта и развитието (ПСР). Речта на Ердоган бе излъчвана по много турски, западни и арабски телевизии, отбелязват вестниците.\n\r\nПрезидентът съобщи подробности, свързани с разследването на убийството на журналиста Кашоги. Критичният към властите в Рияд журналист изчезна на 2 октомври, след като влезе в саудитското консулство в Истанбул. Саудитска Арабия призна през уикенда, че той е починал.\n\r\n\"Изпратете ни заподозрените за убийството, ще ги съдим тук\" (\"Хюриет\"), \"Трябва да бъдат съдени в Турция\" (\"Миллиет\"), \"Трябва да бъде съден и този, който е дал нареждане за убийството\" (\"Йени шафак\"), \"Кой даде заповед за убийството?\" (\"Ватан\"), \"Къде е тялото?\" (\"Таквим\"). Това са някои от заглавията на водещите турски вестници, поместени на първите им страници. Заглавията открояват акценти от изявлението на Ердоган.\n\n\n\n\r\n                \n                Президентът Ердоган разкри, както самият той бе казал - \"голата истина\" за убийството на журналиста Джамал Кашоги в консулството на Саудитска Арабия в Истанбул. Той призова Саудитска Арабия да предаде на Турция заподозрените за престъплението, за да бъдат съдени в Турция, пише \"Хюриет\".\n\r\nВестникът отбелязва, че в изказването си Ердоган не е споменал името на саудитския престолонаследник принц Мохамед бин Салман, който според информации в някои медии е възможно да е дал нареждане за убийството, пише БТА. \n\r\nТурският президент обаче посочи, че Турция няма да приключи разследването на смъртта на Кашоги, докато не бъде даден отговор на всички въпроси.\n\r\nВ. \"Йени шафак\" отбелязва, че Ердоган е отправил пет критични въпроса към Рияд. Първият въпрос е бил защо екипът от 15 екзекутори е избрал точно Истанбул, за да бъде извършено престъплението? Вторият: Кой е дал нареждане на екипа за извършване на престъплението? Трето: Защо саудитските власти са разрешили дни по-късно да бъде извършен обиск в дипломатическото представителство? Четвърто: Къде е тялото на Хашоги? Пето: Ако е вярно, че тялото е било предадено на местен сътрудник, кой е той?\n\r\n\"Хюриет\" изважда някои акценти от изявлението на Ердоган, който съобщи, че Кашоги за първи път е влязъл в саудитското консулство в Истанбул на 28 септември, за да поиска документи, необходими за сключване на брак. Президентът каза, че тогава е бил задействан планът за убийството на журналиста.\n\r\nЕрдоган посочи, че на 1 октомври в Истанбул са пристигнали няколко саудитци, които са отишли в консулството. Друг екип е отишъл в Белградската гора в окръг Истанбул и в съседния окръг Ялова. На 2 октомври 15-членен саудитски екип е отстранил хард дисковете на охранителните камери в консулството. Тогава Кашоги е влязъл в дипломатическото представителство и повече никога не е излязъл. Неговата годеница е съобщила на турските власти за изчезването му.\n\r\nПо време на речта си Ердоган спомена, че на 4 октомври Саудитска Арабия е отхвърлила обвиненията, свързани с убийство на Кашоги и консулът е поканил журналисти от Ройтерс в дипломатическото представителство, за да се защити.\n\r\nЕрдоган посочи, че на 14 октомври е разговарял с крал Салман, с когото са се договорили да формират общ екип, който да извърши разследване във връзка с изчезването на журналиста.\n\r\nЕдва 17 дни след убийството Саудитска Арабия призна, че Кашоги е бил убит в консулството. Проведохме още телефонни разговори със саудитските представители и те ни казаха, че 18 саудитци, включително хора от 15-членния екип, действал в консулството, са били арестувани в Саудитска Арабия, заяви Ердоган.\n\r\nВестниците цитират Ердоган, който каза още, че не трябва да се забравя, че саудитското консулство има дипломатически имунитет, но същевременно се намира на територията на Турция.\r\n ", "date": "2018.10.24", "title": "Пет въпроса на Ердоган към Рияд заради Кашоги"}
{"url": "https://www.dnes.bg/politika/2018/10/24/stroiteli-kym-gerb-slojete-krai-na-siviia-sektor.391476", "text": "Камарата на строителите поиска законови поправки, така че да се сложи край на сивия сектор.\r\nСлед като вчера представители на браншовата организация се срещнаха с БСП, днес разговаряха с депутати от ГЕРБ.\r\nПредседателят на Камарата Илиян Терзиев обаче категорично обяви, че не става въпрос за политически интереси, а искат срещи с политиците, за да изложат най-наболелите си проблеми.\r\nЕдин от тях е остарялата формула на ценообразуването. Строителите искат тя да бъда обновена, така че да отразява адекватно и в цялост процеса.\r\nОсвен това те настояват Закона за устройството на територията да бъде разделен на две части – едната да е по-скоро свързана с администрацията, а другата със строителството.\r\n                    \n                    \n                Шефът на депутатите от ГЕРБ Цветан Цветанов обеща, че ще подкрепи Камарата, защото в страната има 250 000 строители и те трябвало да останат тук, а не да работят в чужбина.\r\nТой разкритикува социалистите, които вчера са дали на представителите на организацията \"Визия за България\", от която обаче се оказало, че строителството липсва.\r\nА родните фирми според него били най-добрите, строели най-евтино, което се виждало от статистиката на инфраструктурните проекти в ЕС.\r\nЗа санираните блокове по програма \"Енергийна ефективност\" имало едва 5% подадени жалби, от който едва 1% били основателни и то защото работели фирми, които не били в регистъра на строителите, обясни още Цветанов. ", "date": "2018.10.24", "title": "Строители към ГЕРБ: Сложете край на сивия сектор!"}
{"url": "https://www.dnes.bg/rusia/2018/10/24/nato-niama-da-razpolaga-oshte-iadreni-oryjiia-v-evropa.391459", "text": "Генералният секретар на НАТО Йенс Столтенберг заяви, че не се очаква страните от Алианса да разположат още ядрени оръжия в Европа, въпреки че според тях Русия нарушава ключов договор за оръжеен контрол, предадоха Ройтерс и ТАСС.\n\n\n\r\n\"Страните от Северноатлантическия съюз не разглеждат възможността да разгърнат нови ядрени ракети в Европа в отговор на увеличаването на ракетния потенциал на Русия\", каза Столтенберг на пресконференция.\n\r\nТой отбеляза, че \"всички държави от НАТО смятат Договора за ликвидиране на ракетите със среден и малък обсег за много важен и смятат, че е много вероятно Русия да (го) нарушава\". \n                    \n                    \n                \r\n\"Ние също така сме уверени, че САЩ спазват клаузите на този договор, а една страна не е достатъчна, за да има договорът ефект\", допълни Столтенберг.\n\r\nПо-рано Съединените щати обявиха, че ще се оттеглят от това двустранно споразумение за оръжеен контрол с Русия, тъй като тя не го спазва, припомня БТА.\n\r\n\r\n ", "date": "2018.10.24", "title": "НАТО няма да разполага още ядрени оръжия в Европа "}
{"url": "https://www.dnes.bg/crime/2018/10/24/zaloviha-akcizni-stoki-i-pari-s-neiasen-proizhod-v-kyrdjaliisko.391472", "text": "46 340 къса цигари без акцизен бандерол, малко над 12 кг. нарязан тютюн и 12 400 лв. с неизяснен произход, са били открити при претърсване на таванско помещение в Джебел, собственост на 52-годишен мъж, съобщиха от МВР в Кърджали.\r\nОт там уточняват, че цигарите и тютюна са иззети, а местният жител е задържан в ареста за 24 часа.\r\nПроцесуалните действия в Джебел са били проведени в следствие на започнала на 22 октомври спецоперация за противодействие на контрабандата.\r\nТогава в Кърджали в паркирания автомобил на  са били открити 100 кг. листна маса тютюн.\r\nВ обитавано от него жилище в областния град полицията е открила още 2 220 къса цигари без бандерол.\r\nОбщото количество иззети цигари в Кърджали и Джебел е 48 560 къса и малко над 112 кг. тютюн, уточняват от полицията. Работата по случая продължава.", "date": "2018.10.24", "title": "Заловиха акцизни стоки и пари с неясен произход в Кърджалийско "}
{"url": "https://www.dnes.bg/politika/2018/10/24/ocenkata-na-ataka-za-simeonov-si-ostava-nishto-che-se-izvini.391465", "text": "Оценката на \"Атака\" за изказването на Валери Симеонов за майките на деца с увреждания остава непроменено, въпреки че тази сутрин вицепремиерът се извини на всички засегнати.\r\nВ понеделник Волен Сидеров остро разкритикува Симеонов за изказването му за \"кресливите жени\" и поиска оставката на вицепремиера. Дали след извинението \"Атака\" ще оттегли това си искане обаче, не е ясно.\n\n\n\r\n\"Не мога да коментирам неща, които не са се случили и нямаме още информация, не сме заседавали. Движението на събитията ни застига в реално време\", каза Явор Нотев, но предположи, че лидерът на \"Атака\" Волен Сидеров няма да отстъпи.\r\n                    \n                    \n                \"Това е оценка не само на обществото, а и на Борисов, и на Сидеров, и тя няма да бъде променена, независимо от извинението. По-скоро ще се търси решение в избягване на подобни скандални изказвания в бъдеще\", продължи Нотев.\r\nТой настоя и че искането за оставката на Симеонов не е равностойно на искането за свалянето на Волен Сидеров като председател на парламентарната група на \"Обединени патриоти\" и снемането на доверие от него от страна на НФСБ.\r\n\"Не са равнопоставени тези две действия. Оттеглянето на доверие от Волен Сидеров на част от парламентарната група - НФСБ, не е в съотстветсвие с правилата за работата на групата, както и с парламентарния правилник. Оттеглянето на доверие беше знак за позицията на едната партия. Не са равноспоставени тези въпроси, защото вторият случай засегна обществото по един недопустим и непростим начин\", обясни Нотев.\r\nСпоред депутата от \"Атака\" обаче отношенията в малката коалиция не са залог за управлението на страната и това не е \"препъни камъкът\".", "date": "2018.10.24", "title": "Оценката на \"Атака\" за Симеонов си остава. Нищо, че се извини"}
{"url": "https://www.dnes.bg/obshtestvo/2018/10/24/v-staroto-shkolo-nim-sys-sedmica-na-buditelite.391443", "text": "По случай Деня на народните будители – 1 ноември, Националният исторически музей (НИМ) обявява седмица, посветена на празника, която ще се проведе от 29 октомври до 2 ноември.\r\nВ седмицата на будителите ще бъдат провеждани учебни часове в специална зала на музея, наречена \"Старото школо\". Децата ще се потопят в атмосферата на Възраждането като изкарат един учебен час по \"взаимоучителната метода\", въведена и прилагана от д-р Петър Берон, Неофит Рилски, Васил Априлов.\r\nПри това – в класна стая, подредена като от втората половина на XIX век – с дървени чинове и катедра. На първия ред ще седнат най-малките - както е било тогава, а по-големите ученици ще влизат в ролята на \"показвачи\" и \"чиноначалници\".\r\n                    \n                    \n                Най-любопитно за тях безспорно ще бъде да видят  т. нар. \"затвор\" – помещение зад катедрата на даскала, в което са отпращани за наказание непослушните ученици.\r\nАкцент на седмицата, посветена на народните будители, ще бъде \"Рибният буквар\" на д-р Петър Берон от 1824 г., който също може да се види в НИМ.\r\nОсвен това в експозицията се намира един от първите преписи на \"История славянобългарска” и \"Неделника” на Софроний Врачански от 1806 г.\n\r\nЧасовете  за занятия в \"Старото школо\" са организирани от Детския образователен център на НИМ и са за деца от предучилищна възраст и от първи до четвърти клас. Часове на занятията - 10.00, 12.00 и 14.00 ч.\r\nПо случай празника от 29 октомври до 2 ноември (включително) в Националния исторически музей се предлага и екскурзоводна беседа на тема: \"Нашето славно минало\". Предварителна заявка за беседата на тел. 955 42 80.\r\nЧаст от празничната програма ще бъде премиерата на стихосбирката \"Диви коне\" от Тоня Стойкова, служител на НИМ, в Детския център, от 11,00 часа на 31 октомври 2018 г.\r\n ", "date": "2018.10.24", "title": "В \"Старото школо\" – НИМ със седмица на будителите"}
{"url": "https://www.dnes.bg/science/2018/10/24/bezsmyrten-elit-i-bezpolezna-klasa-milioni-hora-nenujni.391446", "text": "Футуролозите прогнозират, че бъдещето общество ще е разделено на касти. И няма да завърши добре.\r\nЧовекът сам не знае кой е той, но от друга страна чувства своите нужди перфектно. Храна, власт, секс – това са основните двигатели на цивилизацията. За да удовлетвори тези си нужди, човек отива на работа и получава заплата. Сега всичко се движи към това, че през следващите 20 години по-голямата част от хората ще загубят работата си, а с нея ще загубят и стимулите си за живот, пише Дмитрий Писаренко, \"Аргументи и факти\", цитиран от \"Труд\".\n\r\nДа остави милиони хора без работа може само изкуственият интелект. За това говори Ювал Ноа Харари, израелски историк и автор на световния бестселър \"Sapiens: Кратка история на човечеството\" и \"Homo Deus: Кратка история на бъдещето\". Харари напомня на читателите, че хората винаги са били неравностойни. \n                    \n                    \n                \r\nЧастната собственост засили това неравенство. Все пак държавите започнаха да се грижат за \"обикновените хора\", но с користни цели. Владетелите имаха нужда от здрави войници за армиите си, а индустриалните икономики от масов труд и заетост. Поради това държавите инвестираха в своите системи за здравеопазване, образование и социални програми.\n\r\nПостиндустриалната ера обаче вече е в двора ни. На въоръжение във всички армии, има роботи и дронове, които се контролират от малки групи военни професионалисти, а върху фабричните конвейери се трудят умните машини. Въпросът е: какво ще правят властите и силните на света с народните маси?\n\r\n\n\r\n\"Исторически разбиранията за работата се променяха няколко пъти – казва Харари. В продължение на доста големи периоди хората въобще не са работели, а само са оцелявали, а самата идея: ставам и към 8,00 часа отивам на работа, и там съм до 17:00 часа и това е съвременното понятие. Безпокойството, дължащо се на загубата на работа, също е сравнително ново явление. В хода на индустриалните революции през последните векове човек непрекъснато се страхува, че машини ще вземат връх и самият той ще стане ненужен. Аз мисля, че този път това може да се окаже вярно\".\r\nДа си ненужен – срещу това ще трябва да се изправят милиони хора. А това е по-лошо от експлоатацията на един човек от друг, смята Харари.\n\r\nМасовата загуба на работни места ще доведе, че към средата на века в обществото ще се образува безполезна класа. Така вече я наричат и тя ще включва не само безработните, но и всички, които няма да могат да получат достъпна работа.\r\n\"В XXI век неравенството в обществото ще достигне историческия си максимум\", пише историкът. Това неравенство ще бъде не само социално, но и биологично.\r\n\n\r\nВ биологията сега протичат революционни промени. Огромни пари се изсипват в невронауката. Появи се и биохакингът – метод за подобряване на способностите на човешкото тяло и ум. Биоинженерите сега могат да отглеждат нови органи, да обновяват старите, да се намесват в организма на генетично ниво и т.н. Има по-радикални подходи, които по същество предполагат сливането на човек и компютър. В кръвоносната система можете да пуснете нанороботи, така че те да почистят съдовете и да доставят лекарства там, където е необходимо, като в същото време да унищожават тумори и вируси. \n\r\nВ САЩ е създаден чип, който, имплантиран в мозъка, ще изпраща сигналите си от една здрава клетка в друга, като заобикаля повредените участъци. Има мозъчен имплант, който изпраща нервните импулси на персонален компютър, а той от своя страна дава команди на различните електронни устройства в дома. С други думи, напредналите научни технологии усилват нашите физически и умствени способности и скоро ще могат да премахнат стареенето и дори смъртта.\n\r\n\r\nОтговорът е ясен: много пари. Това означава, че една малка група, световният елит, ще може да „помпа“ тялото и мозъка си, а масата обикновени хора ще са лишени от това. \"В резултат на това човечеството ще бъде разделено на две биологични касти от супермени и безполезна класа – прогнозира Харари – До 2100 г. богатите наистина могат да станат по-талантливи и по-умни от бедните. Веднага щом възникне този разрив, нищо не може да го промени. И това ще бъде най-голямата революция в историята не само на човечеството, но и на целия живот на Земята. Ако този проблем не бъде регулиран, малка група от хора ще получи достъп до технологиите и ще може да определя бъдещия живот на Земята\".\r\nХарари се опитва да ни утеши. Може би, предполага той, в някои страни, в които са вкоренени хуманните идеали, ще продължат да подкрепят народните маси. Например, всеки представител от безполезната класа ще получава така наречения безусловен базов доход – определена сума, която ще им позволи да вържат двата края на своя живот. Има и други идеи. Много хора в бъдеще ще предпочитат да живеят във виртуалната реалност. Например, да играят компютърни игри. На същото мнение е и Бил Гейтс.\r\nАко се запознаете с някои статистики, тези прогнози не изглеждат фантастика. Според американските икономисти свободното време при нискоквалифицираните работници през последните 15 години се е увеличило на 4 часа седмично, а 3 часа от тях те губят за видео игри. Харари смята, че до 2050 г. хората ще проучат нови сценарии за игри и ще прекарат цялото си свободно време във виртуалната вселена. Възможно е играчът да се превърне в официална професия. Друга популярна специалност ще бъде дизайнер на виртуалните светове.\r\nТака или иначе, двете касти, елитът и безполезната класа, ще трябва да живеят на една и съща планета. И съседст­вото на обикновения хомосапиенс с \"напомпания\" киборг няма да завърши добре за първия.", "date": "2018.10.24", "title": "Безсмъртен елит и безполезна класа. Милиони хора – ненужни! "}
{"url": "https://www.dnes.bg/rusia/2018/10/24/ruski-ekspert-tova-e-nachinyt-za-unishtojavane-na-sasht.391467", "text": "Удари с ядрено оръжие хиперкалибър по опасни с геофизическите си условия зони на територията на САЩ ще доведат до гарантирано унищожаване на страната. Това пише руският военен експерт Константин Сивков, който е президент на Академията по геополитически проблеми, в материал за \"Военнопромишлен куриер\". \n\r\nЗа да бъде предотвратена агресия от страна на Запада, по думите на експерта Русия не бива да върви по стъпките на Съветския съюз и да си съперничи със САЩ в ядрената надпревара количествено. \n\r\nВместо това Сивков предлага \"асиметричен отговор\" в технологичен аспект. Експертът посочва, че Москва разполага с технологии за създаване на ядрени боеприпаси с калибър над сто мегатона тротилов еквивалент.\n\n\n\r\n                    \n                    \n                \"Създаването на 40-50 такива бойни глави за тежки междуконтинентални балистични ракети или сръхдалечни торпеда обезпечава довеждането до критически опасни по геофизическите си условия зони на територията на САЩ /например супервулкана Йелоустоун, разломите по тихоокеанското крайбрежие/. Такива удари гарантирано ще унищожат и САЩ като държава, и целия транснационален елит. Това отново прави мащабната ядрена война ирационална и свежда вероятността от възникване на такава до нула\", заявява Сивков.\r\nСпоред експерта такова оръжие ще принуди западните страни да седнат на масата на преговорите и да се откажат от ограничителните мерки по адрес на Русия и натиск срещу нея.\r\nПреди дни американският президент Доналд Тръмп съобщи, че САЩ не възнамеряват да се придържат към Договора за ликвидиране на ракетите със среден и малък обсег, след като Москва го нарушава и ще се оттеглят от него, припомня РИА Новости. Тръмп заяви също така, че Вашингтон ще развива въоръжението си. \n\r\nПрессекретарят на руския президент Дмитрий Песков заяви, че Москва иска да получи по-подробно разяснение от Вашингтон и добави, че провал на договора ще принуди Русия да предприема мерки за обезпечаване на сигурността си. Руският външен министър Сергей Лавров заяви, че всяко действие в тази сфера ще бъде посрещнато от противодействие. \r\n ", "date": "2018.10.24", "title": "Руски експерт: Това е начинът за унищожаване на САЩ!"}
{"url": "https://www.dnes.bg/usa/2018/10/24/kakvo-bihte-izbrali-904-mln-sega-ili-1-6-mlrd-za-29-g.391469", "text": "Американец от щата Южна Каролина спечели космически джакпот на стойност 1,6 милиарда долара, предаде Ройтерс.  \r\nКъсметлията е познал шестте печеливши числа на лотарията \"Мега милиони\".\r\nСъдбоносната ръка на късмета е подсказала цифрите: 5,28,62,65,70 и допълнително изтегления Мега бол от друга сфера с числа – 5 на американеца.\r\nСпоред условията на играта печалбата може незабавно да се получи в брой в размер на 904 милиона долара или цялата сума от 1,6 милиарда долара в продължение на 29 години.\r\nНе е известно все още дали са били продадени и други билети с печелившите числа.\r\nИзборът на американеца, дали ще вземе цялата сума наведнъж или ще си живее двойно по-богато през следващите 29 години, остава загадка за нас.", "date": "2018.10.24", "title": "Какво бихте избрали: $904 млн. сега или 1,6 млрд. за 29 г.?"}
{"url": "https://www.dnes.bg/sofia/2018/10/24/neskoposano-postaveni-misteriozno-sviti-kolchetata-ot-zelena-zona.391373", "text": "\n\r\n\"Зелена зона\" в столицата се разраства от началото на ноември, това съобщение бе разлепено по всички блокове в централната част на София.\r\nТрескавите приготовления в кварталите, които попадат под действието на зоната, усъмниха гражданите на София, имайки предвид всички скандали с налазилото ни некачествено строителство.\r\nВ Dnes.bg постъпи сигнал за масово нескопосано поставяне на предпазни колчета и последвалото им мистериозно изчезване.\r\nГражданите на столичния квартал Зона Б-18 бяха свидетели на абсурдното, според тях, поставяне на загражденията. Те били вкопани на ниска дълбочина и зациментирани изключително грозно. След няколко дни една част от колчетата изчезнали, оставяйки ни въпроси: Кой е платил за дните, в които те са били поставяни? Защо след като са сложени се махат? Кой е отговорен за поредния нискокачествено изпълнен проект в София?\r\n                    \n                    \n                Прекрояването на столицата – изменението на движението в различни улици, поставянето на нови зони за паркиране, включването на паркинги в платената зона, обновяването на централни части в града, е работа с висока отговорност, която трябва да помага за по-доброто съществуване настоличани, а не да ги затруднява, смятат жителите на столичния квартал. \r\nГалерията ни от снимки показва как е изглеждало мястото преди и след поставянето/изчезването на предпазните колчета. Бонус снимка: Как се пази паркомястото за инвалиди около пазара \"Димитър Петков\".", "date": "2018.10.24", "title": "Нескопосано поставени, мистериозно свити... колчетата от \"Зелена зона\""}
{"url": "https://www.dnes.bg/sofia/2018/10/24/ideia-nov-jivot-za-starite-industrialni-zoni-v-sofiia.391451", "text": "Нова идея - бившите индустриални зони в София да се превърнат в модерни квартали, представи главният архитект на столицата Здравко Здравков. Според него изоставените зони имат голям потенциал в развитието на градската инфраструктура. \n\r\n\"София от град на индустрията, предприемачите, на автомобилите, постепенно се превръща в град на хората. Желанието да намерим потенциала на старите индустриални зони да се превърнат в нови квартали на града. Няма смисъл да разширяваме града по периферията, без да сме проучили внимателно тези зони\", заяви пред \"Монитор\" Здравков. \n\r\nТой даде за пример бившата научно-производствена зона \"Червена звезда\" в кв. \"Дианабад\", която по думите му през годините се развива и в момента се превръща в терен за ново и луксозно жилищно застрояване.\n                    \n                    \n                \r\nГлавният архитект обясни, че когато става въпрос за развитието на изоставените пространства, не може да се мисли само в посока за строителството на жилищни и офис сгради, защото по този начин ще се гарантира само паразитиране в града. По думите му трябва да се развиват и развлекателни центрове. Идеята ни е да направим правилния букет от функции- да има работа, забавление, обитаване, коментира Здравков и допълни, че се мисли и за изграждането на втора концертна зала в града.\n\r\n\"Нещата обаче не могат да се случат от днес за утре, но искаме да дадем посоката за развитие\", заключи Здравков.\n\r\nРазвитието на метрото също си остава ключов елемент за развитието на столицата, отбеляза Здравков.\n\r\nПри откриването на третия лъч на метрото през 2019 г. се очаква 500 хиляди пътници дневно да използват подземния превоз. С новата метроотсечка пътният трафик ще бъде намален с 30%, посочи главният архитект.  Третата линия ще има връзки с над 55 автобусни и тролейбусни спирки.", "date": "2018.10.24", "title": "Идея: Нов живот за старите индустриални зони в София "}
{"url": "https://www.dnes.bg/temida/2018/10/24/fozi-v-kiliia-4-godini-shte-leji-v-sofiiskiia-zatvor.391475", "text": "Бившият началник на митниците при граничния пункт \"Гюешево\", а след това - и при \"Олтоманци\", Георги Владимиров, по-известен в Кюстендил като Фози, получи окончателна присъда от 4 години лишаване от свобода, реши Върховния касационен съд.\r\nВладимиров вече е в Централния софийски затвор, казаха пред БНР негови доскорошни колеги.\n\n\n\r\nНа първа инстанция Владимиров бе признат за виновен в това, че от август 2011 г. до юни 2012 г.  е участвал в организирана престъпна група, ръководена от покойния Борислав Манджуков, застрелян по-късно.\r\nТя била създадена с цел държане на акцизни стоки без бандерол (контрабандни цигари).\r\n                    \n                    \n                Спецмагистратите тогава приеха тезата и доказателствата на прокуратурата, че Владимиров е улеснявал нееднократно групата, като е осигурявал безпрепятствено вкарване на големи количества цигари без бандерол през ГКПП \"Кулата\".\r\nСпоред експертизите общото количество контрабандни цигари възлиза на близо 1 млн. кутии от различни марки на обща стойност близо 7 млн. лева.\r\nОсвен 7-годишната ефективна присъда, тогава съдът наложи на Владимиров лишаване от правото да заема пост на държавен служител в продължение на 4 години, след като излезе от затвора.\r\nВладимиров сега е оправдан по обвинението за участие в организирана престъпна група, но е признат за виновен за участие в контрабанда на цигари без бандерол през ГКПП \"Кулата\", пише в решението на ВКС.", "date": "2018.10.24", "title": "Фози – в килия, 4 години ще лежи в Софийския затвор!"}
{"url": "https://www.dnes.bg/notifikacii/2018/10/24/za-pryv-pyt-na-ostrova-dve-bebeta-operirani-v-utrobata.391466", "text": "Две неродени бебета са били оперирани в утробата на майка си, седмици преди да се появят на бял свят. Такъв тип операция е направена за пръв път във Великобритания, съобщава BBC.\r\nМедицински екип от 30 души е направил гръбначна операция на неродените в Университетската болница в Лондон.\r\nПричината е, че бебетата имат заболяване, наречено спина бифида. Това е вродена аномалия в развитието на гръбначния стълб и гръбначния мозък, при която има отвор в гръбначния канал, през който е възможно да изтече част от гръбначния мозък.\r\nОбикновено заболяването се третира след раждането, но колкото по-рано започне лечението, толкова по-добре за дългосрочното здраве на детето.\r\nОперацията в Лондон е първата за страната. Такива се правят на други места в чужбина и майките, трябваше да пропътуват стотици и дори хиляди километри – до болници в САЩ, Белгия и Швейцария.\r\nБританските лекари оперирали в продължение на 90 минути. Медиците отворили матката и съединили двете части на гръбначните стълбове на неродените. Самата процедура е рискована, защото може да предизвика преждевременно раждане. Лекарите работят върху методи, които все повече да намалят тази възможност.\r\nСпоред статистиките над 200 деца се раждат по света със спина бифида всеки ден. По време на първия месец от вътреутробното развитие в ембриона се формира структура, наречена неврална тръба, от която впоследствие се развиват гръбначният стълб и централната нервна система. При спина бифида, прешлените, които покриват гръбначния мозък, не се сключват правилно.\r\nТочните причини за това не са установени категорично, но е сигурно, че най-големият рисков фактор за появата на спина бифида е недостатъчен прием на фолиева киселина преди и по време на бременността.\r\nМедиците във Великобритания, обаче, са категорични, че извършването на революционната операция на територията на страната е нещо прекрасно, защото така разходите намаляват значително, тъй като бъдещите майки не трябва да пътуват в чужбина.", "date": "2018.10.24", "title": "За пръв път на Острова: Две бебета оперирани в утробата!"}
{"url": "https://www.dnes.bg/notifikacii/2018/10/24/alo-apashi-vryshtat-23-bona-na-babi-i-malki-prisydi.391484", "text": "9 възрастни жени от Сливен и Ямбол получиха парите си от телефонни измамници, след като Специализираният наказателен съд постанови две ефективни и две условни присъди на престъпниците.\r\nЧетиримата телефонни измамници се признали за виновни. Те дали информация за начина, по който ограбвали и тероризирали възрастните хора в Сливенско и Ямболско, съобщават от съда.\r\nДвамата организатори на престъпната група Димитър Парушев и Георги Илиев приели да изтърпят ефективни наказания, съответно от година и шест месеца и една година, при първоначален общ режим.\r\nДругите двама получили условни наказания от 2 години и година и 10 месеца с четиригодишен изпитателен срок.\r\nСъдът е приел споразумението с прокуратурата. Наложените наказания са окончателни и не подлежат на обжалване и протест.\r\nОт началото на май 2013 г. до 27 юни 2013 г. престъпната група е нанесла вреди на възрастни хора в Сливен и Ямбол за общо 22 928,96 лева.\r\nНай-често измамниците се представяли за лекари и убеждавали пострадалите, че техен близък страда от тежко заболяване и се нуждае от ваксина, или пък е претърпял катастрофа.\r\nИсканите от тях суми, за да \"помогнат\" на внуци, дъщери и зетьове, варирали от 800 до 7000 лева.", "date": "2018.10.24", "title": "Ало апаши връщат 23 бона на баби и... малки присъди"}
{"url": "https://www.dnes.bg/obshtestvo/2018/10/24/operna-pevica-s-blagotvoritelen-koncert-v-hiliadoletna-bylgarska-cyrkva.391522", "text": "\r\n\r\n\r\n\r\n\"\r\n                    \n                    \n                Марена има желание да направи същия концерт и в църквата „Света Неделя“ в родния си град Ракитово, където в момента живее сестра й, местната художничка Дора Балинова. Изпълнителката изнася концерти по цял свят. Последното й участие е било на 4 септември тази година. На това събитие са присъствали носители на Нобелова награда. Даровитата българка е помогнала за изграждането на болница в Сараево, болница и училище в Етиопия.", "date": "2018.10.24", "title": "Оперна певица с благотворителен концерт в хилядолетна българска църква "}
{"url": "https://www.dnes.bg/politika/2018/10/24/obsyjdame-aec-belene-i-hyb-balkan-s-rusiia.391489", "text": "Възможностите за увеличаване на българския износ  за Русия ще бъдат обсъдени в Москва. През 2017 г. стокообменът между двете страни се e увеличил с 41.6%, износът бележи ръст с 87%, а вносът – с 34.1%.\r\nРазговорите ще се състоят в рамките на шестнадесетото заседание на Българо-руската междуправителствена комисия за икономическо и научно-техническо сътрудничество. Тя ще заседава в периода 24 - 26 октомври в Москва под председателството на енергийния министър Теменужка Петкова и Денис Мантуров, министър на промишлеността и търговията на Руската федерация.\r\nПредвижда се да бъдат разгледани въпроси от различни области на двустранното икономическо сътрудничество - енергетиката, туризма, селското стопанство, информационните технологии, корабостроенето, селското стопанство, транспорта и други.\n                    \n                    \n                \r\nБългарската страна ще отчете успешното сътрудничество за удължаване срока на експлоатация на 6-ти блок на АЕЦ \"Козлодуй\". \n\r\nВ рамките на заседанието българската страна ще информира руските си партньори за предстоящата процедура за избор на стратегически инвеститор за реализацията на проекта АЕЦ \"Белене\".\n\r\nОчаква се на сесията да бъдат представени междинните резултати от предпроектното проучване за газоразпределителния център \"Балкан\".\n\r\nЩе предложим и задълбочаване на двустранните връзки в туризма, особено при организацията на детския отдих.", "date": "2018.10.24", "title": "Обсъждаме АЕЦ \"Белене\" и хъб \"Балкан\" с Русия "}
{"url": "https://www.dnes.bg/politika/2018/10/24/socialnata-komisiia-odobri-zakonodatelstvoto-za-horata-s-uvrejdaniia.391525", "text": "Парламентарната комисия по труда и социалната политика одобри на първо четене законопроектите за хората с увреждания и за личната помощ. Законодателните предложения бяха подкрепени от всички народни представители - 21 бяха гласовете \"за\".\n\r\nНа заседанието на комисията присъстваха представители на всички заинтересовани групи - хора с увреждания, майки на деца с увреждания, синдикати, работодатели. \n\r\nПовечето депутати се обединиха около тезата, че законите не са съвършени и между първо и второ четене трябва да бъдат направени предложения за подобряването на текстовете, но важното е , че те залагат реформата на системата. \n\r\nСоциалният министър Бисер Петков представи Закона за хората с увреждания. Той посочи, че за обезпечаване на правата на хората с увреждания по закона за следващата година ще има общо 486 милиона и 900 хиляди. \n                    \n                    \n                \r\nОмбудсманът Мая Манолова отбеляза, че след дълги часове работа, резултатът е най-добрият възможен проект, но хората очакват и промени в медицинската експертиза, за да се случат заложените в Закона за хората с увреждания реформи. По отношение на квотите , Манолова каза, цитирана от БТА, че това е предложение на МТСП, но тя стои твърдо зад него, защото е стъпка за осигуряване на достоен живот. \n\r\nПо думите й изпълняването на квотите ще покаже кои са социално ангажираните работодатели. Работодателите плачат за работници, това е ресурс, който тепърва може да бъде ползван и да е плюс за БВП и за икономиката, допълни Манолова. Тя обобщи, че ако бъдат приети законите от НС, реформата в политиките започва реално от 1 януари. \n\r\nЗа закона за личната помощ Манолова коментира, че това е каузата на седем национални протеста на майките на деца с увреждания. По думите й законът дава предвидимост, устойчивост за асистентската услуга. \n\r\nВ законопроекта, разглеждан на първо четене, няма лимити по отношение на личната помощ, но в плана на действие, подписан от финансовия и от социалния министър, е заложено обхватът на хората да се редуцира за 2019 година на база ТЕЛК - за хората с над 90 на сто с чужда помощ и децата над 50 на сто с чужда помощ, както и децата над 90 на сто без чужда помощ; а часовете - до 168 часа. Така финансово се счита, че ще може да се обезпечи лична помощ за 2019 година за тези хора, които са 86 000 души. \n\r\nГеорги Гьоков от БСП отбеляза, че положителното в Закона за хората с увреждания е промяната на финансовата подкрепа, която занапред ще се дава спрямо линия на бедност, вместо ГМД . Той посочи, че е неясно защо от 1 януари 2021 година трябва да се създава нова държавна агенция към МС за хората с увреждания, при положение, че вече има изградена, която може да се развива.\n\r\nСветлана Ангелова пък заяви, че ГЕРБ подкрепя закона за хората с увреждания не само, защото това е проект на закон на МС, а депутатите ще гласуват \"за\", защото в него голяма част от исканията на протестиращите майки са отразени. По думите на Ангелова важна е и подкрепата на Националния съвет за интеграция на хората с увреждания . Опитите за внушения, че правителството не иска такъв закон, се оказаха неоснователни, допълни народният представител. \n\r\nКалин Поповски, заяви, че групата на Обединени патриоти приветства влизането на тези два закона в пакет, но смята, че по-удачно е Законът за личната помощ да се гледа със Закона за социалните услуги. Той смята, че трябва да се помисли за повече специалисти по трудова медицина и професионални болести, за е адекватна индивидуалната оценка, която ще се прави занапред. \n\r\nХасан Адемов също смята, че законопроектът е стъпка в правилната посока в преодоляването на трудностите, които пречат на хората с увреждания да се интегрират в обществото. \r\n ", "date": "2018.10.24", "title": "Социалната комисия одобри законодателството за хората с увреждания "}
{"url": "https://www.dnes.bg/usa/2018/10/24/otkriha-vzrivno-ustroistvo-v-doma-na-semeistvo-klintyn.391527", "text": "Взривно устройство е открито в дома на Бил и Хилари Клинтън в предградие на Ню Йорк, предаде Асошиейтед прес, като цитира представител на властите. Взривно устройство е било пратено по пощата и до офис на \r\nбившия президент Барак Обама.\n\r\nСледователите смятат, че има връзка между двата случая на открити експлозиви - в дома на семейство Клинтън и в понеделник в жилището на либерала милиардер Джордж Сорос.\n\r\nБомбата е била открита рано сутринта днес в жилището на семейство Клинтън в град Чапакуа. Полицията потвърди, че съдейства на ФБР, Сикрет сървис и властите на Уестчестър каунти при разследването на подозрителен пакет.\n\r\nПо данни на Ройтерс устройството е било открито от служител, следящ пощата на семейство Клинтън. То е било подобно на откритото в дома на Сорос в понеделник, съобщава в. \"Ню Йорк таймс\", като се позовава на служител на органите на реда. При доставката на пратката с бомбата 88-годишният Сорос не е бил в жилището си в Уестчестър каунти.\n                    \n                    \n                \r\nСикрет сървис потвърди, че са били открити подозрителни пакети, които може да са съдържали взривни устройства, съобщават Ройтерс и Франс прес. Служители са прехванали пакетите, преди те да стигнат до бившия президент от Демократическата партия Барак Обама или до бившия държавен секретар Хилари Клинтън. \n\r\nПакетът, адресиран до Барак Обама е получен във Вашингтон, съобщава ТАСС, като цитира изявление на Сикрет сървис. \n\r\nСъщевременно стана ясно, че централата на CNN в Ню Йорк беше евакуирана след съобщение за подозрителен пакет, предаде Франс прес. Полицията потвърди, че е била извикана в централата на телевизията след получена информация за подозрителен пакет.\n\r\nЗрителите на CNN станаха свидетели на прекъсването на пряко предаване вследствие на алармения сигнал. След това медията продължи да излъчва от централата си във Вашингтон.\n\r\nОт Белият дом реагираха веднага и осъдиха опитите за атаки срещу Обама, Клинтън и срещу други лица. В изявление говорителката на президента Сара Сандърс заяви, че \"тези терористични актове са отвратителни\" и всички отговорни за тях ще понесат пълната строгост на закона. ", "date": "2018.10.24", "title": "Откриха взривно устройство в дома на семейство Клинтън"}
{"url": "https://www.dnes.bg/sofia/2018/10/24/shte-lovim-li-utre-snejinkite-vyv-vyzduha-obshtinata-gotovi-sme.391491", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВъпреки че идва циганско лято в края на седмицата, зимата е неизбежна, а с нея идват и проблемите с непочистените пътища.\r\nПо план 234 снегорина готови да ловят снежинките в столицата, обяви кметицата Йорданка Фандъкова.\r\nТя уточни, че още 53 снегопочистващи машини са на разположение в извънградската част на града – по републиканските и общинските пътища.\r\nДве от фирмите, които трябва да почистват улиците и булевардите в София, вече са били проверени, увери тя.\r\n\"От 23 октомври започнаха проверки на колегите от Столичния инспекторат за готовността на почистващите фирми за зимния сезон\", заяви още Фандъкова.\r\n                    \n                    \n                По думите и тази година предварително ще бъде обработено избрано трасе с разтвор на натриев хлорид, за да се провери дали този метод е подходящ за нашите условия. Към момента фирмите се задължават да имат налични калиеви и магнезиеви соли, обясняти кметът.\r\n\"Ако всичко това е налично, което се надявам да е така, остава фирмите да направят организацията си на работа, защото тя е много важна\", поясни Фандъкова.\r\nФирмите, които тази година ще почистват заснежените пътища, трябва да имат подготвен персонал и шофьори, за да могат да изпълняват своите договори в съответните срокове.\r\nСтоличния кмет сподели, че за миналата година удръжките за незипълнение на задълженията на фирмите са били в размер на 3,5 млн. лева, които общината е спестила.\r\n\"Самите договори, обаче, остават същите като миналогодишните и санкциите не се променят, но остават също толкова сериозни\", увери Фандъкова.\r\n\"За непочистена навреме спирка, навреме означава до 7:30 ч. фирмата дължи до 2000 лв. санкция. Ако снеговалежът започне след обяд, до 19:30 ч. е срокът за почистване. Ако има непочистени участъци за 100 кв. метра санкцията е 1000 лева\".", "date": "2018.10.24", "title": "Ще ловим ли утре снежинките във въздуха? Общината: Готови сме! "}
{"url": "https://www.dnes.bg/akoshtete-vqrvaite/2018/10/24/hiliadi-pojelaniia-za-tedi-32-deca-go-ostaviha-sam-na-rojdeniia-mu-den.391477", "text": "\r\nДетският рожден ден е може би един от най-важните дни в годината, особено за 5-годишните деца. Датата се очаква с особено нетърпение. Подаръци ще има за...\r\nС огромно желание и вече 6-годишният Теди Мазини поканил 32-ма от съучениците си да отпразнува шестия си рожден ден в пицария в Туксон, Аризона. Уви, никой не се появил.\r\nНе след дълго репортерът Ник Винзънт, публикувал снимка във Facebook със самотния малчуган на дългата празна маса с молба към приятелите си да поздравят детето.\r\n                    \n                    \n                И така малкият Теди, макар и да не е бил уважен от съучениците и приятелите си, получи топли пожелания от баскетболния отбор \"Phoenix Suns\" и дори покана да ги гледа на живо.\r\nМайката на Теди разказва пред местната телевизия \"АBC15\", че са били изпратени 32 покани и наистина няколко родители предупредили, че децата няма да могат да присъстват. Останалите просто не... дошли.\r\nСемейството обаче е имало и второ празненство - в понеделник, когато родителите на Теди са му прочели топлите пожелания на хилядите непознати.", "date": "2018.10.24", "title": "Хиляди пожелания за Теди... 32 деца го оставиха сам на рождения му ден!"}
{"url": "https://www.dnes.bg/obshtestvo/2018/10/24/plashtat-na-voennite-spored-opita-i-otgovornostite.391480", "text": "Подобряване на кариерното развитие на военните и заплащане според отговорностите се предвиждат с промени на Закона за отбраната и въоръжените сили.\r\nТе бяха одобрени днес на редовното заседание на правителството.\r\nВъзнагражденията ще се определят диференцирано според разположението на длъжностите им в йерархията и военните им звания, но и според опита и компетентностите. \r\nПредвижда се постигане на по-точен баланс между отделните категории военнослужещи в съответствие с образователния ценз, квалификацията, професионалния опит, физическото и психическото натоварване и др.\r\nС промените се цели създаване на ясни правила за преминаване на военнослужещите от една длъжност на друга. Освен това да се постигне конкурентноспособност на пазара на труда и да бъдат привлечени специалисти за приемане на военна служба.\r\nИзмененията се предвижда да влязат в сила от 01 януари 2019 г.\r\n ", "date": "2018.10.24", "title": "Плащат на военните според опита и отговорностите"}
{"url": "https://www.dnes.bg/stranata/2018/10/24/api-s-preduprejdenie-chaka-se-stud-ne-s-letni-gumi.391490", "text": "Не тръгвайте с летни гуми към планинските проходи, тъй като прогнозата на синоптиците за утре е за влошаване на времето, предупреждава Агенция \"Пътна инфраструктура\".\r\nПо високопланинските проходи през следващото денонощие се очаква влошаване на времето и на много места е възможно дъждът да премине в сняг.\r\nПрогнозата е за значително застудяване.\r\nАгенцията информира, че е в готовност за зимно почистване.", "date": "2018.10.24", "title": "АПИ с предупреждение: Чака се студ, не с летни гуми!"}
{"url": "https://www.dnes.bg/zvezdi/2018/10/24/djuliia-robyrts-ocenena-ikona-na-stila.391510", "text": "Джулия Робъртс бе накарана да се просълзи от сценариста на филма \"Нотинг Хил\" Ричард Къртис, докато Джеф Голдблум фокусира вниманието върху чорапите си на церемонията за наградите на сп. \"InStyle\", предаде Асошиейтед прес.\n\r\nСтилисти, дизайнери и знаменитости, от Дженифър Анистън до Клеър Уайт Келър, проектирала булчинската рокля на Меган Маркъл, се събраха в центъра \"Гети\" в Лос Анджелис за 4-ата годишна церемония за наградите на сп. \"InStyle\".\n\r\nСъбитието честваше знаменитости, които остават зад кулисите, като коафьора Крис Макмилън и гримьора Джеймс Калиардос, сред чиито клиенти са Хилари Клинтън и Риана.\n\r\nКъртис, който имаше за задача да представи Робъртс като икона на стила, разказа как актрисата навремето установила, че дъщеря му е болна. \"Тя свали обувките с марка \"Джими Чу\", които носеше, и ми ги поднесе, за да ги дам на дъщеря си – каза той. – Спомням си, че се скиташе боса в Найтсбридж в Лондон и че тогава си помислих, че пред мен е квинтесенцията на онова, което тя е – прекрасен и същевременно скромен човек.\"Когато се качи на сцената, Робъртс заяви, че Къртис я накарал да се просълзи.\n                    \n                    \n                \r\nВ благодарственото си слово Голдблум, който получи наградата за стилен мъж, сподели различни неща, от изпълненията си на джаз музика на пиано до носенето на чорапи с принтове на зебра и на кадифени панталони с леопардови принтове. \"Много от онова, което ми се приписва, идва от елегантността, която се дължи на факта, че съм близо до нея\", каза той, имайки предвид съпругата си Емили.\r\nВижте още за звездите в ", "date": "2018.10.24", "title": "Джулия Робъртс оценена: Икона на стила"}
{"url": "https://www.dnes.bg/politika/2018/10/24/simeonov-otgovornik-za-integraciiata-na-hora-s-uvrejdaniia.391528", "text": "Законът за хората с увреждания и Законът за личната помощ ще бъдат усъвършенствани между първо и второ четене в Народното събрание. Целта е те да бъдат съгласувани помежду си, да бъде направено едно работещо и добро законодателство за хората с увреждания, което има широка обществена подкрепа.\n\r\nТова стана ясно от думите на социалния министър Бисер Петков и на председателя на парламентарната комисия по труда и социалната политика Хасан Адемов след заседанието на комисията, която одобри с пълно единодушие на първо четене двата законопроекта.\n\r\nБисер Петков изрази удовлетворение от това, че социалната комисия единодушно подкрепи двата законопроекта, което според него е признание за няколкомесечен труд на голям екип от хора. Двата законопроекта целят да подобрят живота на хората с увреждания, каза министърът, цитиран от БТА. \n                    \n                    \n                \r\nПо думите му те ще бъдат подобрени между двете четения, има необходимост и за по-добро съгласуване помежду им. Законопроектът за личната помощ трябва да има лимити за 2019 година, както е отразено в плана за действие по приемане на законодателството за хората с увреждания, подписан и от финансовия министър. \n\r\nПредседателят на социалната комисия Хасан Адемов също изрази удовлетворение от единодушието по законите. Само преди няколко седмици въобще не можеше да се говори за такъв консенсус, допълни той. \n\r\nАдемов отбеляза, че между първо и второ четене депутатите ще се опитат да направят закон, който да проработи и да бъде част от решението на проблемите на хората с увреждания. Многократно сме заявявали, че няма как само с този закон или с няколко закона да решим всички проблеми, но първите стъпки са направени, допълни той. \n\r\nНа заседанието стана ясно, че в Закона за хората с увреждания се предвижда ресорният вицепремиер Валери Симеонов да оглави Националния съвет за интеграция на хората с увреждания.\r\nВ отговор на въпрос как ще се приеме това от хората с увреждания, Бисер Петков каза, че законът залага реализирането на хоризонтален характер на политиките, нормално е да се повиши нивото на председателството. В момента председател е социалният министър. \n\r\nГоворим за бъдеще време, това е мярка занапред, каза Петков. Темата коментира и председателят на социалната комисия Хасан Адемов, който е и депутат от ДПС. Той посочи, че това е въпрос извън компетенциите на народните представители, позицията на ДПС по този въпрос е ясна и няма смисъл от коментар.", "date": "2018.10.24", "title": "Симеонов отговорник за интеграцията на хора с увреждания"}
{"url": "https://www.dnes.bg/notifikacii/2018/10/24/vtoro-zlato-za-bylgariia-na-mladejkoto-evro-po-shtangi.391529", "text": "Втори златен медал спечелиха българските щанги на продължаващото в полския град Замошч европейско първенство по вдигане на тежести, съобщават от БОК.\r\nВ кат. 77 кг при 23-годишните Божидар Андреев грабна титлата с 338 кг двубой. Сливналията изхвърли 150 кг и изтласка 188 кг, за да изпревари с един килограм най-силния си съперник от Русия.\r\nАндреев е представител на сливенската школа и преди четири години стана олимпийски шампион за младежи на игрите в Нанджин. \r\nТова е втора титла за България на европейското за 20 и 23-годишни щангисти, след като в събота Даяна Димитрова стана шампионка при най-леките 20-годишни състезателки.", "date": "2018.10.24", "title": "Второ злато за България на младежкото Евро по щанги"}
