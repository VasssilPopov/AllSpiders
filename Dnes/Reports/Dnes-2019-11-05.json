{"url": "https://www.dnes.bg/health/2019/11/05/kak-lipsata-na-syn-prechi-na-otslabvaneto.428541", "text": "Повечето от нас спят по няколко часа на нощ. Работим до късно. Нямаме време за себе си, защото трябва да обърнем внимание на семейството и децата си. Искаме да отделим малко време за любимите ни занимания и докато се обърнем е минало полунощ, а на сутринта отново трябва да ставаме рано. Позната ситуация, която се повтаря отново и отново. Едновременно с това се опитваме да поддържаме добра форма, да отслабнем, да стегнем фигурата, но не се получава.\r\nНе се получава, защото не ни достига сън. А каква е връзката между съня и отслабването? Голяма. Ето и няколко причини липсата на достатъчно сън да пречи на постиженията ви в борбата с килограмите.\r\n\r\n                    \n                    \n                \n                \n                \n                Колко сън получава организмът ви на денонощие определя в какво състояние ще бъдат хормоните лептин и грелин в тялото. Те отговарят за обработката на мазнините и складирането им, както и наличието на апетит или не. Лептинът е хормонът, който тялото отделя, когато стомахът е сит. Той регулира приема на храна и освобождаването на енергия. Недостигът на сън намалява нивата на лептин и пречи на нормалния контрол на теглото.\r\n\r\nНедостигът на сън предизвиква повишаване нивата на хормона кортизол – хормон на стреса. Една от функциите му е да отговаря за начините, по които тялото складира мазнини. Високите нива на кортизол предразполагат тялото към трупане на излишни мазнини, особено около талията.\r\n", "date": "2019.11.05", "title": "Как липсата на сън пречи на отслабването?"}
{"url": "https://www.dnes.bg/mish-mash/2019/11/05/mishel-obama-knigata-na-bivshata-pyrva-dama-izliza-i-na-bylgarski.428682", "text": "\"За нашето издателство е чест, че посрещаме 25-я си рожден ден с такава универсална, вдъхновяваща история\", заяви Милена Стефанова, управляващ директор на издателство Софтпрес, за премиерата на автобиографичната книга на Мишел Обама на българския пазар, в предаването \"Бизнес старт.\n\r\n\"За издателството ни беше кауза тази книга да излезе на български език и вложихме цялата си енергия тя да бъде представена по най-добрия начин. Това не беше бизнес проект, това беше смисъл, защото това е вдъхновяваща история за пътя към успеха и за неговата цена\", разказа още Стефанова.\n\r\nПреведена на 50 езика, с над 10 млн. тираж, за 15 дни книгата се превръща в най-продаваната автобиография на всички времена. Към момента се печата втори тираж след като първият е свършил за 48 часа.\n                    \n                    \n                \n                \n                \n                \r\n\"През тези години, през които тя беше първа дама до най-значимия човек в света, ние виждахме един образ, това, което на нея й е коствало едни невероятни усилия. Това да си всеки ден в кондиция, независимо каква е програмата ти, какви са личните ти преживявания и драми, ти да излезеш пред целия свят и да бъдеш най-добрата версия на себе си. Самата тя успява не само да съхрани себе си, но и да се запознае със себе си още по-добре.\", коментира д-р Даниела Илиева, консултант по бизнес етикет.\n\r\nСпоред д-р Илиева, съпругата на американския президент успява да представи историята си без да изпада в жертвен профил. \"Тя плаща немалка цена, загърбва потенциала на своята кариера, за да бъде до съпруга си\" каза тя.\n\r\n\"Тя цял живот се бори с предразсъдъците, със скритото или явно неприемане и успява да постигне много. Бори се още като студентка, като кандидатсва с есе, в което разказва своята история. Приемат я в Принстън, после завършва Харвард, на 25 години вече е успешен адвокат и Барак Обама постъпва при нея като стажант. Тя е силният професионалист в началото на тяхната връзка\", разкри Стефанова.\n\r\n\"Най-големият успех тя счита факта, че има деца. Мишел не е позволила чужди хора да бъдат основното присъствие в живота на децата й\", допълни Илиева.\n\r\n", "date": "2019.11.05", "title": "Мишел Обама: Книгата на бившата първа дама излиза и на български"}
{"url": "https://www.dnes.bg/notifikacii/2019/11/05/arestuvaha-chetirima-prebili-shofior-sled-ptp.428662", "text": "Четирима мъже са задържани от полицията в Търговище, след като са пребили шофьор след катастрофа. Инцидентът, завършил със саморазправа, е станал вчера на главния път София-Варна, край местността \"Фисека\", съобщиха от ОД на МВР.\n\r\nПострадалият е освидетелстван, получил е лека телесна повреда.\n\r\nСигналът в Районното полицейско управление в Търговище е подаден от 40-годишен шуменец. Той пътувал за работа в завод край Търговище. По предварителна информация, на прав участък, мъжът предприема изпреварване с автомобила си \"Фолксваген Поло\" на микробус. Пред микробуса пътувал автобус. При маневрата двата автомобила се удрят леко.\n\r\nНа първата отбивка 40-годишният мъж спира, за да огледа щетите. Веднага след това идват четирима мъже, пътували в микробуса. Нанесли му побой и го принудили да им плати нанесените щети. Пострадалият им предал наличните 70 лева и турски лири, общо около 80 лева.\n                \n                \n                \r\nСлед незабавни действия е установен другият автомобил, участник в пътнотранспортното произшествие - \"Мерцедес Спринтер\", управляван от 24-годишен мъж от Провадия. \n\r\nОще съшия ден са установени и пътувалите в микробуса мъже - на 43, 29, 28 и 19 години, всичките от Провадия. Те били строителни работници и пътували към обект в Котел, допълниха за БТА от ОД на МВР. \n\r\nСлед самопризнания е установено, че четиримата са извършители на деянието. Те са задържани. Образувано е досъдебно производство.", "date": "2019.11.05", "title": "Арестуваха четирима, пребили шофьор след ПТП"}
{"url": "https://www.dnes.bg/politika/2019/11/05/malinov-pred-bulgaria-on-air-i-putin-i-reshetnikov-sa-zagrijeni-za-bylgariia.428680", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Обвиненият в шпионаж в полза на Русия Николай Малинов се завърна от Москва, където получи наградата \"Дружба\" лично от президента Владимир Путин. Председателят на движение \"Русофили\" беше в руската столица с разрешение от български съдия, въпреки забраната да напуска страната. \n\r\nСамо пред  той заяви, че при визитата си е разговарял и с президента на Русия - Владимир Путин, и с дългогодишния разузнавач на Кремъл - Леонид Решетников, който пък има забрана да влиза в България в следващите 10 години.\r\nА Кремъл предупреди за \"пагубни последици\", ако Малинов бъде преследван за това, че е бил в Москва и е получил наградата, предаде руската агенция ТАСС.\n\n\n\r\n                    \n                    \n                \n                \n                \n                \"Говорихме си за България, за \"Русофили\", за стратегии, за тактика, за пътища, за нашите държавници, за икономиката, за духовните, за културните връзки и аз твърдях, че това са по-важните неща. Хубав разговор се получи\", разказа Николай Малинов.\n\r\nТой потвърди, че се е видял и с Леонид Решетников. \n\r\n\"Даже заради него в неделя, като бях на изповед и на причастие при патриарха, ме наказаха за тежка петимия, защото такава сланина хубава извади, украинска, че не се сдържах\", обясни Малинов.\n\r\n\"Очаквах да ми снемат изобщо тази забрана за пътуване, тъй като в края на краищата аз съм публична личност и в Русия, и в България, контактите ми са публични, позициите ми са публични. Не смятам Русия за вражеска държава, за да бъдеш неин шпионин или да има някакви организации да са обявени за такива, но да не влизам в тези въпроси. Всички бяха загрижени, всички казаха, че ще помагат, ще подкрепят – от външно министерство до администрацията на президента и самият Путин\", каза още той.", "date": "2019.11.05", "title": "Maлинов пред Bulgaria ON AIR: И Путин, и Решетников са загрижени за България"}
{"url": "https://www.dnes.bg/obshtestvo/2019/11/05/za-donorstvoto-35-syglasni-tolkova-smiatat-che-shte-predizvikat-sydbata.428648", "text": "74% от българските граждани или близо три четвърти биха потърсили възможност за трансплантация, ако това е шанс за лечение за тях или техен близък.\r\nНа този фон обаче делът на готовите лично да станат донори е двойно по-нисък. Данните са от национално проучване на \"Алфа Рисърч\" за нагласите на българските  граждани спрямо донорството, поръчано преди началото на кампанията \"Да!  За живот\".\r\n35 на сто заявяват, че евентуално биха дали съгласие да бъдат донори на органи, а около 31% биха сторили същото за техен близък. \n\r\nСоциологът Боряна Димитрова посочи пред БНР, че тази огромна ножица медицинските специалисти описват с огромното разминаване между чакащите за трансплантация и малкото донорски ситуации.\n                    \n                    \n                \n                \n                \n                \r\nДимитрова припомни, че в Европа средно 52-53% от хората заявяват желание да станат донори. \"Докато в България не само имаме този нисък процент от 35 на сто, а отбелязваме и една негативна тенденция спрямо последното изследване на \"Евробарометър\" през 2010 г. от 40% - на 35%\", посочи социологът.\n\r\nЕдва 3,8% от хората не одобряват донорството и смятат, че въобще не трябва да има трупно донорство на органи. Останалите са по-скоро склонни да подкрепят тази възможност, показва проучването.\n\r\nСоциолозите открояват три основни групи проблеми на тема донорство.\r\n\"Първо информационни – много слаба информираност на хората за това какво представлява, как трябва да се даде съгласие, какви са стандартите, какви са практиките, така че ако някой стане донор, да знае, че тези органи отиват за наистина нуждаещи се. 59% от хората твърдят, че никога не са срещали информация по тези въпроси\", обясни тя.\n\r\nВ изследването социолозите регистрират и суеверие. \"Около 35 на сто от хората твърдят, че ги е страх да не предизвикат съдбата. В България като че ли ръка за ръка вървят рационалното отношение към живота и вид суеверия, които се наблюдават по отношение на донорството\", отбеляза Боряна Димитрова.\r\n\"Около 1/3 от хората казват: хората не искат да мислят за фатални неща, сега да давам съгласие – толкова много проблеми имаме в живота\", допълни тя.\n\r\n18% или почти всеки пети изтъква морално-религиозни причини – нежелание да се върви срещу природата.\n\r\nПовече от половината запитани се съмняват в действията при инцидент.\n\r\n\"Най-големият дял обаче - 57% казват, че изпитват страх, че при инцидент няма да бъдат положени достатъчно усилия, за да бъдат спасени\", изтъкна Боряна Димитрова.\r\nСпоред нея именно тази бариера, този страх е нещо, което медицинските специалисти трябва да могат да опровергаят, показвайки какви са стандартите, какви са добрите медицински практики, как е организиран процесът на донорство в България.", "date": "2019.11.05", "title": "За донорството: 35% съгласни, толкова смятат, че ще предизвикат съдбата"}
{"url": "https://www.dnes.bg/stranata/2019/11/05/masovi-narusheniia-v-magazini-v-romskata-mahala-na-kiustendil.428659", "text": "Масови нарушения бяха констатирани в магазините в ромския квартал \"Изток\" в Кюстендил. Резултати от проверка на контролните органи относно законността на съществуващите 86 търговски обекта представи на пресконференция Районната прокуратура в Кюстендил.\nПроверката е извършена през септември, с участието на \"Икономическа полиция\", Областната дирекция по безопасност на храните /ОБДХ/, Регионалната дирекция \"Пожарна безопасност и защита на населението /РДПБЗН/, дирекция \"Фискален контрол\" при НАП, Община Кюстендил и Районната прокуратура. За обезпечаване на извършването на инспекцията тогава участваха и сили на жандармерията и полицията, пише БТА. \n                    \n                    \n                \n                \n                \n                \r\n\"Идеята на проверката е да се види какви обекти има на територията на квартала, а техните стопани да бъдат заставени да ги регистрират и да ги въведат в изискванията на съответните закони и норми. Практиката показва, че молбите за регистрация на търговски обекти в ромския квартал след такива проверки се увеличават\", коментира прокурор Галина Димитрова.\n\r\nПроверени от НАП са били 18 обекта и са установени 11 нарушения по отношение на касовите апарати. Два от обектите са били запечатени, а заради не отстраняване на нарушенията в срок са започнали и процедури за издаване на наказателни постановления спрямо тях.\n\r\nРДПБЗН са установили 13 обекта, които не са въведени в експлоатация и не би следвало да работят, съгласно правилата на дирекцията.\n\r\nНад 40 търговски обекта, които не са регистрирани по реда на Закона за храните, са констатирали пък служителите на ОДБХ. Голяма част от тях се оказали затворени по време на инспекцията. Реално са били проверени седем, като всичките са били спрени, заради нарушения. Наложени са и административни санкции за 13 500 лв., посочиха още от прокуратурата.", "date": "2019.11.05", "title": "Масови нарушения в магазини в ромската махала на Кюстендил "}
{"url": "https://www.dnes.bg/stranata/2019/11/05/koraboplavaneto-po-dunav-zatrudneno-nivoto-silno-padnalo.428664", "text": "Корабоплаването по река Дунав е силно затруднено заради ниското ниво, каза директорът на дирекцията \"Речен надзор-Русе\" към агенцията \"Морска администрация\" Иван Жеков.\r\nНай-критичен е участъкът в района на остров Белене. Там са въведени ограничения за преминаване, като корабите трябва да са с газене не повече от 1,80 метра.\r\nВ района има струпване на около 80 кораба и секции. Част от съставите провлачват секциите си, други претоварват, за да минат през прага, а трети - изчакват по-високи води.\r\nЖеков каза още, че част от корабоводителите не спазват наложените ограничения, което води до временно засядане на плавателни съдове и до блокиране на плавателния път. Той заяви, че на нарушителите се налагат санкции. По думите му корабособствениците били склонни да нарушат ограниченията и да си платят глобата, но да превозят товара си в срок.\r\n                    \n                    \n                \n                \n                \n                От изпълнителната агенция \"Проучване и поддържане на река Дунав\" /ИАППД/ информираха, че усложнената навигационна обстановка по река Дунав е нормална за сезона. Подобна е ситуацията в целия участък заради засушаването и климатичните промени.\r\nОт ИАППД обясняват, че нивото на реката е ниско от началото на месеца. За първи път от 2003 г. се наблюдават водни количества от порядъка на 1700 куб. метра в секунда, което оказва влияние най-вече върху дълбочините на критичните участъци. Двата кораба на агенцията - \"Осъм\" и \"Вит\", работят по навигационната обстановка.\r\nНивото на река Дунав при Русе днес е минус 30 см спрямо условната кота \"нула\". Прогнозата за следващите два дни е то да спадне с още девет сантиметра.\r\nОт ИАППД информираха, че за справяне с критичните участъци се изпълнява проект за драгажни дейности по удълбочаването на река Дунав. Планираните дейности за тази година са приключили в края на септември. Те ще продължат през идната година, когато метеорологичните условия позволят, съобщава БТА.", "date": "2019.11.05", "title": "Корабоплаването по Дунав затруднено, нивото силно паднало"}
{"url": "https://www.dnes.bg/health/2019/11/05/nov-red-za-plashtaneto-na-protezite-50-hil-dushi-chakat-iasnota.428684", "text": "Протезирането е много специфичен процес – това е услуга по производство на индивидуално изделие. Проблемите идват от това, че тук има три страни – производител, потребител и платец на услугата. \"За да може този бранш да функционира, е необходима предвидима макросреда\", каза  Мартин Кръстев, икономист от Център за протезиране \"Алегро\" в предаването \"Бизнес старт\" с водещ Живка Попатанасова.\n\r\nВ момента за протезирането плаща Министерство на труда и социалната политика. От догодина обаче според новия Закон за хората с увреждания протезите ще се плащат от НЗОК. \"В момента се изготвят новите механизми, по които Здравната каса ще плаща за тези изделия и ние като производител желаем да участваме в Работната група и в обсъжданията\", допълни д-р Даниела Данчева.\n                    \n                    \n                \n                \n                \n                \r\n\"В момента няма ясни критерии, на които трябва да отговаря един протезен център – като помещения, оборудване, специалисти\", каза тя.\n\r\nВажно е да се каже, че в България обучение по тази специалност няма от повече от 20 години. \"Нашите ортопедични техници се обучават в Германия, в Чехия и в Холандия за сметка на компанията\", допълни Кръстев.\n\r\n\"В момента в България има 16 регистрирани фирми за производство на протези\", заяви Данчева. \"Необходими са държавни стандарти и контрол от страна на държавата как се изпълняват те\", каза Кръстев.\n\r\n\"Един човек с ампутация може да възвърне до 90% от мобилността си. Ако обаче някоя от страните в процеса не си свърши работата качествено, човекът остава в количка, протезата в гардероба и с това процесът приключва\", посочи той.\n\r\nЦената на протезите е от 3 хиляди до 50 хиляди лева. \"Ако има протеза с електронно коляно, тя може да надхвърли и 50 хиляди\", обясни д-р Данчева. Броят на хората с ампутации в България е около и над 50 хиляди души. \"Въпреки това протезите не са стока за масово потребление\", допълни тя.\n\r\n\"Годишно в България за протези се заделят около 5-6 милиона лева и тази цифра не е помръднала от десет години\", каза в заключение Даниела Данчева.\n\r\n", "date": "2019.11.05", "title": "Нов ред за плащането на протезите: 50 хил. души чакат яснота"}
{"url": "https://www.dnes.bg/index/2019/11/05/domove-v-astrologiiata-koi-sa-na-priiatelstvoto-i-parite.428672", "text": "Благодарение на астрологията човек може да научи повече за своя характер и ценна информация за своите близки или познати. Основното, което трябва за изготвянето на един хороскоп, са датата, месецът и годината на раждане. Разбира се, за по-голяма точност, часът също не е без значение. Определя се и в кой дом попада зодията в момента.\r\nСпециалистите, правещи хороскопи, използват специална карта, разделена на 12 части. Те са символични области от живота, отговарящи на дванадесетте астрологични домове. Те нямат енергийна стойност, но представляват пространството, където човек трупа опит.\r\nСлед като ви разказахме какво представляват домовете от първи до девети, ето за какво отговарят следващите два:\r\n                \n                \n                \r\n\r\nТози дом е под знака Козирог и се управлява от планетата Сатурн. Той се свързва с положението на хората в обществото. От една страна е човекът и неговото желание за конкретно място в обществото и това, на което го поставят другите.\r\nДесетият дом неминуемо отговаря за работата и изявите на представителите на различни знаци. До голяма степен определя взаимоотношенията с работодатели и семейството, както и перспективите, които стоят пред тях.\r\n\r\n \r\n \r\n ", "date": "2019.11.05", "title": "Домове в астрологията: Кои са на приятелството и парите?"}
{"url": "https://www.dnes.bg/eu/2019/11/05/bylgariia-e-na-vtoro-miasto-po-reciklirane-na-plastmasa-v-es.428663", "text": "България е на второ място в ЕС по дял на рециклираните пластмасови отпадъци, стана ясно от данни на Евростат. Проучването е направено през 2017 година.\n\n \r\n\r\n65% от този вид боклук се рециклира у нас. Първенец в това начинание е Литва със 74%. След нас се надеждат Кипър, Словения, Чехия и Словакия. \r\n\r\nСредно 42% са били рециклираните пластмасови отпадъци в ЕС през годината на проведеното проучване. На дъното на статистиката са богатите страни като Финландия, Франция, Люксембург. Последна се нарежда Малта с 24 % преработени пластмаси. \r\n\r\nВ сравнение с 2005 г. обемът на рециклиране на пластмасовите отпадъци нараства с 18%. Тази тенденция се наблюдава в различна степен във всички държави членки на ЕС, с изключение на Хърватия.", "date": "2019.11.05", "title": "България е на второ място по рециклиране на пластмаса в ЕС"}
{"url": "https://www.dnes.bg/football/2019/11/05/cska-izmykna-pobeda-ot-cherno-more-v-poslednite-minuti.428687", "text": "С два гола в края ЦСКА взе много трудно трите точки при гостуването си на Черно море във Варна.\n\r\nГостите стигнаха до успеха буквално минути преди края на мача. Първо се разписа резервата Кристиян Малинов в 88-та минута, а Али Соу в добавеното време фиксира крайното 2:0 за гостите.\n\r\nЦСКА е четвърти с 28 точки на сметката си след двубоя, докато Черно море остана с 21 пункта на шеста позиция.\n\r\nДвата отбора изиграха слабо първо полувреме и почти не успяха да създадат чисти голови положения.\n\r\nВ 25-та минута домакините направиха принудителна смята и на мястото на Патрик Андраде, който бе изнесен с носилка, влезе Емил Янчев.\n\r\nПървият точен удар в мача бе в 34-та минута, когато Тиаго Родригес стреля от пряк свободен удар, но топката попадна право в ръцете на вратаря на Черно море Миодраг Митрович.\n                    \n                    \n                \n                \n                \n                \r\nСекунди преди почивката гостите можеха да отбележат гол, но след удара на Рубен Пинто от повече от 20 метра, топката се отби в страничната греда.\r\n\r\n ", "date": "2019.11.05", "title": "ЦСКА измъкна победа от Черно море в последните минути"}
{"url": "https://www.dnes.bg/rusia/2019/11/05/ako-ima-treta-svetovna-voina-tia-shte-e-v-afrika-i-za-afrika.428649", "text": "Третата световна война, ако не дай Боже се случи, няма да е война между социалистическия лагер и капиталистическия концлагер, нито между християнския Запад и мюсюлманския Изток, нито между Москва (така наречения Трети Рим) и Вашингтон (така наречения Сияен Град На Хълма). Всички тези конфликти общо взето отшумяха. Това ще е война между Индия и Китай. Която ще се води в Африка. И за Африка, пише Герман Садулаев, \"Взгляд\".\n\r\nЦентърът на тежестта на световната цивилизация видимо се е изместил вече към югоизточната част от Евразийския континент, където са разположени Китай и Индия. На първо място по демографски причини. В момента на Земята живеят близо 7,75 милиарда души. Около 2,8 милиарда от тях - в Индия и Китай. Всеки трети жител на планетата (и повече дори) е индиец или китаец. Естествено още има изоставане, ако погледнем оригиналните технологии и начина на живот. Но размерът на територията и броят на населението са неща от значение, винаги са имали и ще имат значение в борбата за световна хегемония.\n                    \n                    \n                \n                \n                \n                \r\nИзоставането в технологиите впрочем днес също не е никак безспорно. Модерните градове в Китай изглеждат като илюстрации към футурологични романи за 22 век. Ако не слагаме в сметката \"счетоводните трикове\", икономиката на Китай по обем със сигурност е на първо място в света. Индийската икономика също не е малка. Армии имат и двете страни. Имат и ядрени оръжия. Плюс голямо население. Но площта им иде възмалко. Съответно и ресурсите. А всичко това го има в Африка.\n\r\nРусия също има много земи и ресурси, \"прекалено много\" в очите на западните държави, незабравили влажните си мечти да разширят за сметка на Русия своя Lebensraum (нем. - \"жизнено пространство\", б. пр.). Територията на Русия обаче е сигурно защитена от мощната руска военна машина, въоръжена между другото и с ракети, носещи ядрени бойни глави, но не само. Никой не би планирал нахлуване в Русия, ако е в здрав разум и разсъдък.\n\r\nСлаб ефект ще имат и опитите за инфилтриране на страната. Няма защо да се страхуваме примерно, че китайците самостоятелно ще \"превземат\" нашия Сибир. Нищо няма да направят, без да ги подпомогнат собствените ни корумпирани чиновници. Тъй че всички опасности за руската територия и ресурси не идват отвън - от експанзията на Китай, камо ли на Индия, а са вътре, в самата Русия.\n\r\nАфрика обаче е кажи-речи \"ничия\". В световната геополитика Черният континент не е субект, а обект на претенции. Европа и Америка силно свиха присъствието и влиянието си там. Затова пък дойдоха Индия и Китай. Първоначално Индия използваше факта, че в ред африкански страни, бивши колонии на Великобритания, все още има големи диаспори от индийци ( като поданици на британската корона те се движеха свободно в имперските граници).\n\r\nЩе припомним, че самият основател на индийската държава Махатма Ганди дълги години е живял и работил в Южна Африка. Индийци заеха ключови позиции в икономиката, финансите, търговията. И щом Британската империя престана да съществува, Индия сметна Африка за свое \"законно наследство\" от бившата метрополия.\n\r\nНо през последните години новият световен хегемон - Китай, взе дейно да овладява територията и ресурсите на африканските страни. Китай води политика на ненамеса (досами китайските предприятия негрите могат да се колят помежду си, изтребвайки цели села, китайската охрана не се меси) - просто завладява и експлоатира територии, дори внася собствени служители и персонал от Китай. В Африка също живеят хора, много хора, към 1,2 милиарда души, но никой не иска да чуе мнението им.\n\r\nЗащото те нямат политически суверенитет, нямат силна армия, военноморски флот, ядрени оръжия, раздробени са. И за китайците, и за европейците жителите на Африка са в най-добрия случай обект на благотворителни програми, а в най-лошия - нежелани бежанци, изобщо второкачествен човешки материал, обречен да измре.\n\r\nНа друга позиция застана май само Съветският съюз. СССР помагаше на африканските народи да добият истинска независимост и политическа субектност. Не че сполучи кой знае колко. Обаче самото присъствие на Съветския съюз на континента - като една от световните сили, бе необходимо и неизбежно.\n\r\nОткакто Русия взе да се връща в световната политика, неизбежно стана и да заяви интересите си в Африка. Проблемът е, че днес нямаме привлекателен модел на бъдещето, какъвто бе социализмът през съветската епоха. Но позицията на Русия като мощна военнополитическа сила, противопоставена на Запада, е актуална и сега. А днес става така, че Русия отчасти се противопоставя и на \"новите колониалисти\"- Китай и Индия. По-скоро всъщност не им се противопоставя, а балансира техните амбиции.\n\r\nАко не утре, то вдругиден предстои нова подялба на света. Светът ще бъде поделен между Китай и Индия (да се надяваме само, че без голяма война) и на първо място ще бъде разделена Африка. Господството на Америка е реалност на вчерашния ден, а дяловете на западните страни като цяло ще намалеят (все някой трябва да губи, за да се разрастват Китай и Индия). \n\r\nРусия трябва да бъде участник, страна и субект на този процес (а не обект като Африка). Затова трябва да имаме присъствие и в Африка. Политическо, военно, икономическо.\n\r\nТревога будят само формите и начините да маркираме присъствието си. Не бихме искали влиянието на Русия само да подсигурява търговския интерес на няколко частни компании, собственост на руски олигарси, и то не пряко, а чрез офшорки. Пълномащабното \"завръщане\" на Русия в Африка задължително трябва да включва и военни бази, и политическо влияние, и \"мека сила\" - разпространение на руска култура, образование и дори начин на живот, ориентиран повече към Русия, отколкото към Запада или Китай. В този смисъл съветският опит може и да се приложи, и да бъде развит. Чернокожи африкански студенти също трябва да има в северните градове у нас, и нека да са много.\n\r\nВажното е, щом получат образование в Русия, те да се върнат обратно в Африка. И да се върнат с обич към руския свят в сърцата си, опознали и разбрали руската култура и руския език, добили уважение към Русия. \r\n \r\n/БТА/\r\n ", "date": "2019.11.05", "title": " Ако има Трета световна война, тя ще е в Африка и за Африка "}
{"url": "https://www.dnes.bg/temida/2019/11/05/8-meseca-zatvor-za-kradec-na-gylybi-ot-lom.428657", "text": "Районният съд в Лом издаде ефективна присъда от 8 месеца затвор за кражба на гълъби от елитни породи за 38-годишен мъж от крайдунавския град, съобщиха от Съдебната палата в Монтана.\nНа 18 май 2018 година той откраднал 20 гълъба от породите \"Пауни\", \"Руски\", \"Скършени\" и \"Пощенски\" от двора на мъж в ломското село Долно Церовене.\r\nВсеки от гълъбите е от специално отглеждани породи и е на голяма стойност. Пред съда обвиняемият се признал за виновен и постигнал споразумение с прокуратурата за ефективна присъда от 8 месеца.\r\n\r\nМъжът има досега три други присъди за кражби и други пристъпления, уточниха от Съдебната палата в Монтана.", "date": "2019.11.05", "title": "8 месеца затвор за крадец на гълъби от Лом"}
{"url": "https://www.dnes.bg/health/2019/11/05/7-hrani-i-napitki-koito-vloshavat-nastinkata.428544", "text": "Както има храни, които подобряват състоянието при вирусни инфекции, грип и настинка, така има и такива, които могат да влошат симптомите и да забавят процеса на оздравяване. Избягвайте ги, когато сте болни и наблегнете на витамините и минералите в натуралните продукти.\r\n\r\n\r\nПриемът на захарни изделия и сладкиши супресира имунната система. Простите въглехидрати действат потискащо на естествените защити на организма, като по този начин намаляват способността на имунната система да се справи добре с атаките на патогените. Освен това оздравителните процеси се забавят в присъствието на големи количества захари.\r\n                    \n                    \n                \n                \n                \n                \r\nКогато сте болни вероятно едно от нещата, които ви се приискват, е препечена филийка с масло и конфитюр. Защо да не се поглезите, все пак сте болни. Грешен избор, защото простите въглехидрати в хляба и сладкото блокират имунната система. Рафинираните захари предизвикват внезапни скокове в нивата на кръвната захар, които имат възпалителен ефект. Това засилва още повече симптомите на вирусната инфекция и прави справянето с нея по-трудно.\r\n", "date": "2019.11.05", "title": "7 храни и напитки, които влошават настинката"}
{"url": "https://www.dnes.bg/obshtestvo/2019/11/05/ipb-zove-novite-kmetove-proverete-si-spirkite.428616", "text": "Институтът за пътна безопасност се обърна към всички новоизбрани кметове незабавно да възложат  извършването на инспекции по пътна безопасност на местата с концентрация на ПТП в градовете, както и в зоните на спирки на градския транспорт, районите около училища и детски градини. \n\n\n\"Идентифициранетo на дефицити на пътна безопасност е възможност за предприемане на адекватни мерки от страна на собственика на пътната инфраструктура за предотвратяване на тежки пътнотранспортни произшествия. Опитът на Института показва, че тежкият инцидент, случил се във Варна през изминалото денонощие, се дължи основно на пропуски в организацията на движението и липса на конкретни политики, с които да се оказва качествена превенция над риска в зоните на спирки\", пише в позицията на организацията.\n                    \n                    \n                \n                \n                \n                \r\nЕкспертите на ИПБ настояват на базата на инспекция по пътна безопасност да се набележат и изпълнят мерки, свързани с обезопасяването на зоните на спирките в населените места. \n\r\nПри извършени инспекции на много места прави впечатление, че често се нарушават правилата за това къде и как може да се поставят спирки и спирконавеси. \n\r\nТака например в София скоро бяха идентифицирани спирки, които се намират в зоната на кръстовище, в град Крън, където загинаха шест човека преди по-малко от месец, в зоната на тежкото ПТП беше идентифицирана незаконна спирка, която е обособена именно от администрацията на община Крън. Единствената възможност, която може да доведе до обезопасяването на спирките и гарантиране на живота и здравето на хората, които са избрали да използват градския транспорт за придвижване, е чрез извършването на експертни проверки и изработването на конкретни мерки, пишат още от Института за пътна безопасност.", "date": "2019.11.05", "title": "ИПБ зове новите кметове: Проверете си спирките!"}
{"url": "https://www.dnes.bg/world/2019/11/05/berlinskata-stena-otnovo-se-vdigna-chrez-3d-shou.428685", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗрелищно 3D шоу пресъздаде Берлинската стена. Впечатляващите видеопрожекции се състояха снощи в германската столица. \r\n\r\nТе са част от подготвоката за традиционните чествания на 9 ноември, когато преди 30 години емблематичният символ на Студената война беше разрушен от граждани, пише Bulgaria ON AIR. \r\n\r\nВ продължение на десетилетия Берлинската стена разделяше семейства и приятели от Германската демократична република и Западен Берлин. \r\n\r\nСтотици граждани на ГДР загинаха в опит да я преминат и станат свободни. Днес местните жители и туристите в Берлин могат да видят различни инсталации по повод датата. \r\n\r\nКулминацията ще бъде в събота. Очаква се на събитието да присъстват канцлерът Меркел и прездидентът Щайнмайер.", "date": "2019.11.05", "title": "Берлинската стена отново се \"вдигна\" - чрез 3D шоу"}
{"url": "https://www.dnes.bg/sport/2019/11/05/slaviia-i-loko-plovdiv-podeliha-tochkite-sled-2-duzpi.428681", "text": "Славия спря победния ход на набралия скорост Локомотив Пловдив в мача между двата отбора от 15-ия кръг на efbet Лига. Срещата завърши при равенство 1:1.\r\n\r\nИ двата гола паднаха след почивката, като и двата бяха от дузпи.\r\nПърво Димитър Илиев даде предимство за \"смърфовете\" в мача с гол в 73-та минута, 9 по-късно Галин Иванов изравни също след 11-метров наказателен удар.\r\nТака с това равенство Локомотив Пловдив се изкачи на второто място в класирането с 33 точки, на точка пред Левски, който утре приема Етър. Славия пък е пета с 23 точки.\r\n", "date": "2019.11.05", "title": "Славия и Локо Пловдив поделиха точките след 2 дузпи"}
{"url": "https://www.dnes.bg/world/2019/11/05/maikrosoft-iaponiia-rabotiat-po-malko-proizvejdat-poveche.428612", "text": "В Япония – страната, известна с допълнителните часове труд, местният филиал на Майкрософт неотдавна направи експеримент с обратен знак: да се работи по-малко време. И заключението бе, че работната седмица от четири дни е увеличила производителността на служителите на компанията, информира АФП.\n\r\nПрез август Майкрософт Япония затваряше офисите си всеки петък, предоставяйки допълнителен почивен ден през седмицата на своите 2300 местни служители.\n\r\nКомпанията ограничи и работните срещи до 30 минути и максимум петима участници. Насърчи онлайн контактите пред физическите срещи и размяната на писма.\n\r\nРезултатът: производителността на служител е нараснала с 39,9 на сто през август спрямо същия месец година по-рано, потреблението на електроенергия е спаднало с 23,1 на сто, а на хартия за отпечатване - с 58,7 на сто, според Майкрософт Япония.\n                    \n                    \n                \n                \n                \n                \r\nСлужителите искат да имат различни модели на труд, подчертава компанията. Тя предвижда да приложи подобна програма тази зима, но без да дава специален отпуск: служителите ще трябва да използват наличните си дни за отпуск.\n\r\nТози опит се провежда на фона на усилията на японското правителство да наложи по-гъвкави модели на труд като работа от вкъщи, работа при частична заетост и предварително обявени графици за работа в офиса, за да се избегнат пиковете часове в транспорта.\n\r\nПодобни инициативи целят да се сложи край на явлението \"кароши\" (смърт от преработване) и да се насърчи раждаемостта, която бележи спад в страната. При все това прилагането им от местните компании засега е ограничено, отбелязва АФП, цитирана от БТА.", "date": "2019.11.05", "title": "Майкрософт Япония: Работят по-малко, произвеждат повече"}
{"url": "https://www.dnes.bg/stranata/2019/11/05/predstavitel-na-bsp-oglavi-obshtinskiia-syvet-v-balchik.428636", "text": "Представител на \"БСП за България\" оглави новоизбрания общински съвет в Балчик, съобщиха от областната управа за конституирането на органа на местната власт. \r\n\r\nНовият председател на общинския съвет Николай Колев, който е икономист, заяви, че ще работи за обединението на съветниците, в добър диалог с общинската администрация и в интерес на гражданите на Балчик.\r\n\r\nВ общинския съвет в Балчик, който разполага с 21 мандата, са представени шест партии и коалиции.\r\n\r\nОбщинските съветници, избраният за четвърти мандат кмет на общината Николай Ангелов, както и новоизбраните кметове на населени места, положиха клетва. Областният управител Красимир Кирилов връчи символите на властта на кмета на общината, информират от областната администрация.", "date": "2019.11.05", "title": "Представител на БСП оглави общинския съвет в Балчик"}
{"url": "https://www.dnes.bg/notifikacii/2019/11/05/19-godishen-obra-diado-okaza-se-che-chesto-posiagal-na-chujdo.428607", "text": "Млад мъж на 19 години е задържан за извършен грабеж в силистренското село Айдемир, съобщиха от Областната дирекция на МВР. \r\n\r\nВчера апашът тнел със сила портфейл със 140 лева от 83-годишен дядо.\r\n\r\nСлед подаден сигнал бил разкрит по горещи следи от служители на Полицейския участък в селото. \r\n\r\nМладежът, който е известен с подобни прояви, е задържан за срок до 24 часа. \r\n ", "date": "2019.11.05", "title": "19-годишен обра дядо, оказа се, че често посягал на чуждо "}
{"url": "https://www.dnes.bg/stranata/2019/11/05/izvadiha-nad-500-m-brakonierski-mreji-ot-iazovir-iastrebino.428630", "text": "Над 500 метра бракониерски мрежи с риба и раци са извадени от водите на язовир \"Ястребино\". Акцията е проведена снощи от екип на Централната рибноопазваща организация /ЦРОО/ - клон Ястребино, съобщи ръководителят на доброволците Шенол Хасанов.\r\nПри наблюдение на водоема с термокамера доброволците засичат бракониерите. Въпреки трудния терен, те успяват да се придвижат до брега с автомобил без осветление и без включени фарове.\r\nСледени са в продължение на половин час. \"Впечатлени сме, че за по-малко от 15 минути успяха да разпънат мрежите. Това говори за опит и за отлично познаване на язовира\", коментира Хасанов пред БТА.\r\nДоброволците изваждат от водата 7 мрежи с обща дължина над 500 метра, две от тях чисто нови. Те са били спуснати от ръкава под село Росица. Уловената в тях риба от вида шаран, каракуда и бели риби е върната във водата. Пуснати са над 60 броя риби, някои от тях с тегло от 3-4 кг.\r\n                    \n                    \n                \n                \n                \n                \"Мрежите престояха във водата по-малко от един час. А уловът не беше лош. Не искам да мисля, ако бяха стояли по-дълго, какви количества би имало. Всички знаем, че \"Ястребино\" е богат на риба\", коментира Шенол Хасанов.\r\nТой е категоричен, че представителите на ЦРОО знаят кои са бракониерите и че рано или късно ще ги заловят на място. Можем да се разправим с тях, но ще изчакаме от ИАРА да си свършат работата, допълни той.\r\n ", "date": "2019.11.05", "title": "Извадиха над 500 м бракониерски мрежи от язовир \"Ястребино\""}
{"url": "https://www.dnes.bg/notifikacii/2019/11/05/vietnamcite-ot-kamiona-kovcheg-minali-prez-rusiia.428629", "text": "Още един арест беше извършен във Виетнам заради смъртта на мигранти, открити в хладилен камион в Англия, предаде Асошиейтед прес, като се позова на виетнамския в. \"Туой Тре\".\n\r\nАрестът е извършен в провинция Нге Ан. Досега виетнамските власти са арестували общо 11 души, на които може да бъдат повдигнати обвинения за организиране на мрежа за трафик на хора.\n\n\n\r\nЕдин от арестуваните, който е живеел в Русия, организирал пътуването на хората от Виетнам до Русия, а после незаконното им прекарване до Германия, преди да стигнат до трета страна.\n\r\nВъв Великобритания беше арестуван шофьорът на камиона, който е от Северна Ирландия. Срещу него са повдигнати обвинения за непредумишлено убийство и участие в заговор за трафик на хора, припомня БТА. \n                \n                \n                \r\nВтори мъж е задържан в Ирландия и очаква екстрадиция. Той бе обвинен за непредумишлено убийство, трафик на хора и нарушения на имиграционното законодателство. \n\r\nБританската полиция все още работи по идентификацията на жертвите - 31 мъже и 8 жени - с помощта на Виетнам, където семейства съобщиха за изчезнали техни близки, които са били напът за Англия. ДНК проби за идентификация на жертвите са били предоставени от 21 семейства от виетнамската провинция Нге Ан и от 10 семейства от виетнамската провинция Ха Тин.", "date": "2019.11.05", "title": "Виетнамците от камиона-ковчег минали през Русия?"}
{"url": "https://www.dnes.bg/mish-mash/2019/11/05/sluchi-se-kianu-riivs-se-poiavi-s-priiatelka-za-pyrvi-pyt.428670", "text": "Любимецът на публиката Киану Рийвс най-накрая показа жената до себе си. Актьорът се появи на червения килим в Лос Анджелис заедно с художничката Александра Грант. Събитието беше спонсорирано от Gucci и беше с цел събиране на средства за Музея на Лос Анджелис.\r\nИ докато на червения килим имаше още много звезди, включително Бри Ларсън, Доналд Глоувър, Наоми Кембъл, Джаред Лето и Салма Хайек, апаратите на фотографите бяха насочени към Киану Рийвс и неговата половинка. Той и Александра Грант не се притесняваха от вниманието и спокойно демонстрираха своята близост.\r\n \r\nАктьорът, познат на публиката от „Матрицата“ и „Джон Уик“ беше облечен с традиционния черен костюм, а дамата му избра дълга рокля с дълбоко деколте и сребърни пантофки. \r\n \r\nИ докато много от холивудските двойки постоянно позират пред фотографите, то това е събитие за Рийвс. Той ревностно пази личния си живот и досега никога не е присъствал на официално събитие с приятелка. \r\n \r\nАлександра Грант и Киану Рийвс работят от години заедно. Двамата залягат над книгата на актьора „Ode to Happiness“, която излиза през 2011 година, след което издават и втора творба – „Shadows“ през 2016-а. \r\n \r\nГрант и Рийвс имат и обща издателска къща „X Artist's Books“, която е основана през 2017-а. Сега обаче актьорът се е фокусирал върху киното, като само тази година участва в 3 филма – „John Wick: Chapter 3“, „Toy Story 4“ и продукцията на Нетфликс „Maybe“.\r\n \r\nОчакваме го и да се появи отново в продължението на „Матрицата“, което беше обявено през август. Няма кой знае какви детайли около филма, но Рийвс призна, че проектът е много обещаващ. \r\n \r\nОще новини за звезди четете в ", "date": "2019.11.05", "title": "Случи се! Киану Рийвс се появи с приятелка за първи път"}
{"url": "https://www.dnes.bg/snimka-na-denia/2019/11/05/dinamichno-vreme-ni-ochakva-v-sledvashtite-dni-kyde-shte-vali.428676", "text": "И през следващото денонощие времето ще остане динамично, с температури, значително по-високи от обичайните.\r\nПреносът на въздушни маси ще е от юг-югозапад. Ще е ветровито, особено в Източна България и районите, разположени северно от планините, където южният вятър ще се проявява и като фьон. Облачността над страната ще е разкъсана, предимно средна и висока, според прогнозата на НИМХ-БАН.\r\nНад северозападните райони облачността ще е значителна и там след пладне ще превали слаб дъжд. Сутрешните температури ще бъдат между 7 и 12 градуса, в източните райони и в Предбалкана - до 14-16 градуса. Дневните температури ще бъдат предимно между 21 и 26 градуса. Атмосферното налягане е по-ниско от средното за ноември и още ще се понижи.\r\n                \n                \n                Над Черноморието ще има разкъсвана средна и висока облачност. Ще духа умерен югозападен вятър. Максимални температури на въздуха 20-24 градуса. Температурата на морската вода е 17-18 градуса. Вълнението на морето ще е 3-4 бала.\r\nНад планините ще има разкъсана средна и висока облачност. Ще духа силен, по билата - и бурен, югозападен вятър. Максимална температура на височина 1200 метра - около 18 градуса, на 2000 метра - около 11 градуса.\r\nВ четвъртък и в петък времето в страната ще бъде динамично, с температури, главно в Източна България, значително по-високи от обичайните за първата половина от ноември. В четвъртък вятърът в Западна България временно ще се обърне от запад-северозапад, на изток ще се задържи югозападен.\r\nПревалявания ще има в крайните северозападни райони, а вечерта и през нощта срещу петък - на повече места в Западна България. Дневните температури ще са в широки граници - от 13-14 градуса в крайните северозападни райони до 24-25 градуса - на изток.\r\nВ петък превалявания ще има главно в Рило-Родопската област, над останалата част от страната облачността ще се разкъсва до слънчево време.", "date": "2019.11.05", "title": "Динамично време ни очаква в следващите дни, къде ще вали?"}
{"url": "https://www.dnes.bg/health/2019/11/05/nemskata-stada-kupuva-cheshkata-farmacevtichna-kompaniia-walmark.428683", "text": "Акционерното дружество STADA Arzneimittel AG (СТАДА) днес обяви придобиването на Walmark a.s. (Валмарк) от Mid Europa Partners (Мид Юропа Партнърс) .\r\nВалмарк е водещ производител на продукти за грижа за здравето в Централна Европа, притежаващ портфолио от утвърдени търговски марки на продукти за грижа за здравето в множество различни категории. Те включват \"Витамини и минерали\", \"Продукти за детското здраве\", \"Продукти за здравето на жената\", \"Продукти за здравето на мъжа\", \"Продукти за грижа за ставите\", \"Продукти за стомашно-чревния тракт\" и \"Продукти за настинки и грип\" и генерират непрекъснат силен растеж. Сред ключовите брандове са Биопрон (за добро чревно здраве), Марсианци (хранителни добавки за деца), Уринал (проблеми с пикочните пътища), Проензи (за поддържане на ставите), Простенал (за проблеми с простата), Белиема (интимна хигиена) и Синулан (за горните дихателни пътища).\r\n                    \n                    \n                \n                \n                \n                Основана през 1990 г. и базирана в Чешката република, Валмарк има директно присъствие в девет държави от Европейския съюз, сред които Чешка република, Словакия, Полша, Унгария, България, Румъния, Литва, Латвия и Естония, и продава своите продукти в повече от 40 държави в целия свят. Дружеството има над 540 служители и поставя силен акцент върху иновациите.\r\nСТАДА ще интегрира модерните производствени мощности на Валмарк в Тринец в глобалната си производствена мрежа. \"С Валмарк ние разширяваме още повече портфолиото на СТАДА от глобални брандирани продукти\", заяви Петер Голдшмидт, Главен изпълнителен директор на СТАДА. \"Придобиването на портфолиото на Валмарк от хранителни добавки е напълно в унисон с нашата стратегия да бъдем лидер в областта на брандираните продукти за грижа за здравето и генеричните лекарства.\"\r\n\r\nСТАДА осъществява дейност на множество различни пазари с устойчиви перспективи за растеж. Групата следва стратегия, структурирана около два \"стълба\" и фокусирана върху генерични лекарства, включително специални медикаменти, и продукти за грижи за здравето без лекарско предписание. Портфолиото от продукти на Валмарк отлично допълва текущото портфолио на СТАДА.\r\nЩефан Вагнер, Директор \"Европейски пазари\" в СТАДА, коментира:\r\n\r\n„В резултат на това придобиване ние значително засилваме присъствието си в Централна Европа и особено в Чешката република, Словакия, Румъния, България и Унгария. Също така обмисляме начини, по които да предлагаме брандовете на Валмарк на пазари извън географските региони, в които са добре познати понастоящем.“\r\n\r\nЦентралата на дружеството STADA Arzneimittel AG е в Бад Вилбел, Германия. STADA Arzneimittel AG продава своите продукти в близо 120 държави. През 2018 финансова година СТАДА е отчела нетни продажби на Групата в размер на 2 330.8 млн. евро и печалба преди данъци, лихви и амортизации (EBITDA) в размер на 503.5 млн. евро. Към 31 декември 2018 г. СТАДА има 10,416 служители в целия свят.", "date": "2019.11.05", "title": "Немската STADA купува чешката фармацевтична компания Walmark"}
{"url": "https://www.dnes.bg/obshtestvo/2019/11/05/v-germaniia-ne-vsichko-e-rozovo-a-zashto-bylgari-zaminavat-tam.428626", "text": "Преподавател в университет, камериерка, социален асистент, хористка - четири истории на българи, работещи в Германия. разговаря с тях в София, минути преди да напуснат България.\n\r\nМеждународната автогара в София. В края на лятото. От тук всеки ден стотици български граждани заминават за чужбина. Едни - за кратко, други - завинаги. \n\r\nСлед броени минути поредният автобус ще потегли за Германия. Пред входа му вече се е образувала опашка. Според Германската статистическа служба през 2018 г. всеки ден по 74 българи са емигрирали във Федералната република. \n\r\nДнес в Германия живеят над 330 000 българи, като почти половината са се преселили в страната през последните 5 години, а над две трети от тях са на възраст под 45 години.\n                    \n                    \n                \n                \n                \n                \r\n\n\r\nА хората, които всеки момент ще се качат в автобуса? Какво ги е накарало да заминат за Германия? Дали отиват там за дълго? Или просто ще гостуват на някого? \n\r\nЕдна усмихната млада жена споделя, че се е преместила в Германия през 2013 година. Тогава е била на 25 години. Решението ѝ да замине дошло спонтанно - отворила ѝ се възможност за работа и тя тръгнала, без да се замисля. Името ѝ е Гергана Бориславова. Преди да се премести в Германия, е работела като хорист в Държавния музикален театър в София.\n\n\n\n\r\n\"Изкарвах чисто на месец 327 лева. Ситуацията беше нетърпима, всеки на мое място би постъпил по същия начин\", обяснява тя. \n\r\nСпоред нея много от българите, напускащи родината, се решават на тази крачка заради проблеми от финансово-битов характер. \"Идвайки в Германия, те си мислят, че всичко в тази страна е розово, но истината е, че и тук пари се изкарват трудно. Конкуренцията е жестока. Непрекъснато трябва да се доказваш, че си добър, че можеш, че имаш потенциал и качества.\" \n\r\nНа този етап тя не смята да се връща в България, но силно вярва, че някой ден това ще се случи. \"Надявам се, че за България ще дойдат светли дни, но те ще настъпят само ако ние, хората, излезли в чужбина, се обединим, сплотим и пренесем опита, който сме добили зад граница. Ако някой ден се върна, моята цел ще бъде чрез опита, който съм добила тук, да направя нещо ново за България\", казва Гергана.\n\r\nНа същото мнение е и 36-годишният Деян Радев, който преподава финанси в Бонския университет. От следващата година той смята да продължи академичната си кариера в България. Вече проучва различните възможности, защото е решил, че на този етап би имал много по-голям принос към науката в родната си страна, отколкото в Германия. \n\r\n\"Получих достатъчно от Германия и сега искам да предам опита си на младите. Целта ми е, като се върна в България, да преподавам така, че младите хора да не изпитват нужда да търсят знания навън. Освен това искам да докажа, че дори и в България могат да се правят научни изследвания на световно ниво\", обяснява Деян. \n\r\nРазказва още, че навремето заминал не по политически или икономически причини, а заради желанието за личностно израстване. \"Никога не съм имал за цел да напускам България, но и не съжалявам, че го направих, защото Германия ми даде много. Чувствам сe добре тук, но след 13 години в Германия мисля, че ми е време да се върна\", споделя Деян.\n\r\nПред автобуса има и хора, които за първи път в живота си ще пътуват в чужбина. Например 52-годишната Мариана Андонова. Тя е видимо разтревожена, не ѝ е лесно да се раздели с България. Заминава за Германия, за да работи като камериерка за шест месеца. Разказва, че съпругът ѝ починал преди 7 години, но едва сега, след като дъщерите ѝ пораснали, се решила на тази крачка. Казва, че никога не си е представяла да работи нещо подобно, но финансовите обстоятелства го наложили. \"Отивам, за да изкарам малко пари. Ще карам, колкото издържа. Но ще се върна, защото не мога да си представя да бъда далеч от децата си\", заявява Мариана.\n\r\n\n\r\nИ 50-годишната Елка Илиева споделя, че е вдовица. Трагедията в семейството ѝ обаче се разиграла, докато вече работела в Германия. Тогава ѝ се наложило да вземе най-тежкото решение - или да се върне окончателно в България, за да се грижи за децата си, или да остане и да осигури финансовата стабилност на семейството. Избрала второто. Днес Елка живее в Нюрнбрехт и от година и половина е социален асистент на възрастна жена с деменция. Очарована е от семейството, при което е попаднала, и споделя, че за времето, в което работи при тях, е получила повече признание, отколкото за целия ѝ 30-годишен трудов стаж в България. \n\r\nЗа разлика от останалите 50-годишната жена е категорична, че не желае да се връща в родината. \"Уморих се да се боря със системата. Осъзнах, че в България нещата никога няма да се оправят. 30 години чаках някаква промяна, но тя не дойде. Виждах, че работим, трудим се, но не вървим напред, а назад. Опитвах се сама да променям нещата около мен, но нямах подкрепа. От година на година нещата ставаха все по-зле и по-зле. Това ме амбицира да замина\", обяснява Елка. \n\r\nСпоред нея хората в България стават \"все по-намръщени, изморени, демотивирани и изнервени\". Тя обаче е оставила децата ѝ сами да решат къде ще продължат житейския си път. \"Като всяка майка аз искам най-доброто за тях, но в крайна сметка и те са личности и имат право на мнение. Аз не мога да решавам тяхната съдба\", завършва Елка.\n\r\nШофьорът подканва пътниците да се качат в автобуса. След минути ще потегли. И ще ги отведе до Мюнхен, Франкфурт, Кьолн, Мюнстер. Много от тях ще останат там дълго.\r\n \r\n   ", "date": "2019.11.05", "title": "В Германия не всичко е розово. А защо българи заминават там?"}
{"url": "https://www.dnes.bg/obshtestvo/2019/11/05/socialnoto-ministerstvo-niama-da-se-vdiga-vyzrastta-za-pensiia.428686", "text": "Няма да има ново вдигане във възрастта за пенсия. А остава постепенното нарастване на стажа и възрастта, докато стигне 65 години при мъжете и жените през 2037 г. Това уточнение направиха от социалното министерство във връзка с публикации, в които се твърди, че се обмисля допълнително вдигане на възрастта за пенсиониране.\n\n\n\r\nНе се предлагат нови мерки за „повишаване на пенсионната възраст и стаж“, „ограничаване на ранното пенсиониране“ или „въвеждане на многофондова система във втория и третия стълб на пенсионната система“ , обясняват от социалното.\n\r\nПрез 2015 г. Народното събрание одобри промени в Кодекса за социално осигуряване с цел финансово стабилизиране на пенсионната система и повишаване на адекватността на пенсиите. Сред предприетите тогава мерки беше предвидено и плавното повишаване на пенсионната възраст до достигане на 65 години за мъжете и жените през 2037 година. Тези разпоредби са в сила от 1 януари 2016 г. и продължават да се изпълняват според регламентирания в законодателството график ежегодно.\n                    \n                    \n                \n                \n                \n                \r\nПредложеният за обществено обсъждане проект на Отчет за 2018 г. за изпълнение на актуализираната Национална стратегия за демографско развитие на населението в Република България (2012-2030 г.) не съдържа нови мерки и предложения за допълнително нарастване на пенсионната възраст и стаж, извън предвиденото в приетото през 2015 г. законодателство, уточняват още от министерството.", "date": "2019.11.05", "title": "Социалното министерство: Няма да се вдига възрастта за пенсия!"}
{"url": "https://www.dnes.bg/mish-mash/2019/11/05/ema-uotsyn-kolednata-korica-na-vogue-uk.428674", "text": "Ема Уотсън е една от звездите, добила популярност по старомодния начин – не чрез социални мрежи, а чрез късмета да бъде избрана за роля.\r\nЕдва 9-годишна, тя получава ролята на Хърмаяни Грейнджър в поредицата \"Хари Потър\" и години по-късно, вместо да следва очакваната пътека да продължи с ролите в киното или да създаде собствен бранд, тя избира друг път за себе си.\r\n \r\nНад 100-те милиона последователи в социалните мрежи, които има Ема Уотсън, са активната публика, пред която актрисата изгражда себе си като съвременен млад лидер.\r\n \r\nУстойчивата мода, правата на човека и феминизмът са едва част от темите, в които Ема Уотсън се припознава.\r\n \r\nПрез 2020 година Ема ще навърши 30 години, а празненствата започват още с декемврийския брой на Vogue UK, където на корица е именно актрисата.\r\n \r\nФотосесията е дело на професионалния обектив на фотографа Аласдаир Маклелан, а пред него Уотсън позира в елегантни визии, показващи, че Хърмаяни Грейнджър вече е пораснала.\r\n \r\nНа корицата актрисата е облечена в пищна червена рокля на Alexander McQueen, а във вътрешните кадри откриваме новите предложения на модни къщи като Burberry, Balenciaga и Gabriela Hearst.\r\n \r\nГалерия от фотосесията на Ема Уотсън и още новини за мода ще намерите в ", "date": "2019.11.05", "title": "Ема Уотсън - коледната корица на Vogue UK"}
{"url": "https://www.dnes.bg/obshtestvo/2019/11/05/za-romskiia-ezik-i-poeziia-s-liubov.428688", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        . \r\n\r\nРосен Богомилов, Румен Найденов и Наталия Цекова се гордеят със своя произход. Те са роми и за тях езикът им и поезията им са като всеки друг по света. \r\n\r\nТримата обясниха пред Bulgaria ON AIR, че съжаляват, че този език вече е на изчезване.", "date": "2019.11.05", "title": "За ромския език и поезия с любов"}
{"url": "https://www.dnes.bg/notifikacii/2019/11/05/naglost-kradci-obraha-dva-pyti-cyrkva-v-rusensko-za-sedmica.428641", "text": "Крадци са обрали църквата в русенското село Пепилина за втори път в рамките на седмица, съобщиха от областната дирекция на МВР в Русе.\n\r\nКметският наместник на селото подал сигнал за кражбата вчера. Престъплението е извършено, след като били срязани халките на катинар на входната врата. \n\r\nОт храма са взети икона \"Богородица с младенеца\" с размери 110 на 74 см и още 19 по-малки икони. По случая се води разследване.\n\r\nОт полицията припомнят, че кражба от същата църква е била извършена и през миналата седмица, когато неизвестни са взели 100 лева на монети. По същото време са били обрани още два храма - в селата Острица и Каран Върбовка. Крадците са взели от тях икони и кутия за парични дарения с неуточнена сума.\n                \n                \n                \r\nОт областната дирекция на МВР съобщиха, че разследването продължава, като до момента няма заподозрени. \n\r\nОт полицията са дадени указания към стопанисващите храмовете в населените места в община Две могили за засилване на мерките за охрана и сигурност, както и за своевременно подаване на сигнали, ако бъдат забелязани съмнителни лица.", "date": "2019.11.05", "title": "Наглост! Крадци обраха два пъти църква в Русенско за седмица"}
{"url": "https://www.dnes.bg/notifikacii/2019/11/05/sadistyt-mychil-kuche-v-myglij-na-svoboda-sreshtu-250-leva.428660", "text": "32-годишният Ангелин, който беше заснет в клип как измъчва куче, вече е с повдигнато обвинение за проявена жестокост към животно. \r\n\r\nНаложена му е мярка – освобождаване под парична гаранция от 250 лева, съобщи bTV.\n\n\r\n\r\nАнгелин е признал вината си. Като причина за зверското си отношение към животното, заснето в клипа, е посочил, че кучето го е ухапало при игра.\r\n\r\nВетеринарно-медицинска експертиза ще покаже дали кучето е иззетото и предадено на природозащитниците.\r\n\r\nТъй като то е добре, ако вината на мъжа бъде доказана в съда, присъдата му ще е по-лека – лишаване от свобода до 2 години или пробация, но при всички случаи придружена и с обществено порицание.\r\n\r\nАнгелин напусна ареста на полицията този следобед. По закон той има между 3 и 15 дни, за да внесе гаранцията. Не го ли стори, мярката му ще бъде променена с решение на съда, вероятно отново със „задържане под стража”.", "date": "2019.11.05", "title": "Садистът, мъчил куче в Мъглиж, на свобода срещу 250 лева"}
{"url": "https://www.dnes.bg/notifikacii/2019/11/05/s-47-km-ch-karal-shofioryt-blysnal-chetirimata-vyv-varna.428639", "text": "С 47 км/ч е карал шофьорът, който блъсна четирима души на спирка във Варна. \n\r\nСред пострадалите са 2 момичета на 14 години и мъж на 27 години. \n\r\nТочната скорост на движение се знае, тъй като автомобилът е служебен и е бил оборудван с джипиес и видеорегистратор, съобщи bTV. \n\n\n\n\n\r\nДжипиесът е показал, че той се е движил по права линия, когато изведнъж започва плавно да се отклонява.\n\r\nВодачът на автомобила се е връщал от нощна смяна. Самият той призна, че е заспал зад волана. В кръвта му не е установено наличие на алкохол или наркотици, установиха разследващите.\n\r\nСъстоянието на едното 14-годишно момиче, което беше пометено на спирката във Варна, остава критично.\n                \n                \n                \r\nТо е във варненската болница „Св. Анна”, в кома и на апаратно дишане.\n\r\nВ реанимацията се намира и 27-годишният мъж, който обаче е в съзнание и е контактен. \n\r\nНяма опасност за живота на другото пострадало момиче.\n\r\n21-годишният шофьор на автомобила е задържан за 24 часа. Засега не се предвижда удължаване на ареста му.\n\r\nШофьорът има книжка от три години и единственото му провинение е за невключени фарове.", "date": "2019.11.05", "title": "С 47 км/ч карал шофьорът, блъснал четиримата във Варна"}
{"url": "https://www.dnes.bg/crime/2019/11/05/plevenskata-policiia-izdirva-61-godishniia-cvetan-hristov.428610", "text": "Плевенската полиция издирва Цветан Христов Христов от града, съобщиха от Областната дирекция на МВР.\r\n \r\n61-годишният Христов е в неизвестност от 02:50 часа на 25 октомври тази година, когато не се е прибрал в дома си в Плевен, местността “Табакова чешма\".\r\nПо информация на близките му предишния ден, около 19:30 часа, Цветан Христов тръгнал с личния си автомобил \"Сузуки\" на тържество в частен дом в с. Радишево.\r\nТам стоял до 02:50 часа на 25 октомври, след което си тръгнал с колата. \r\nМъжът е на видима възраст 60 – 65 години; ръст – среден; телосложение – нормално; лице – овално, бяло, коса –  бръсната; вежди – тънки; устни – дебели /месести/; нос – правилен; очи – сини. Облечен е бил с карирана риза с дълъг ръкав /синьо-бяла/, тъмен панталон и тъмни обувки.\r\n                    \n                    \n                \n                \n                \n                От проведените към настоящия момент издирвателни мероприятия Цветан Христов не е установен.\r\nУмоляват се гражданите, които имат информация за местонахождението на издирваното лице, да се обадят на телефон 112 или в най-близкото поделение на МВР, като анонимността им е гарантирана.        ", "date": "2019.11.05", "title": "Плевенската полиция издирва 61-годишния Цветан Христов"}
{"url": "https://www.dnes.bg/index/2019/11/05/ferrari-rainbow-kolata-koiato-ferrari-zabravi.428618", "text": "Във Ferrari твърдят, че 458 Spider е първият суперавтомобил на марката със средно разположен двигател, който има твърд подвижен покрив. Изглежда обаче, че някой не познава добре собствената си история, защото това не е напълно вярно: концептът Ferrari Rainbow от 1976 г. от Bertone използва същото средномоторно разположение и подобен дизайн на сгъваемия покрив. \r\nВярно е, че за разлика от съвременния си колега, покривът на Rainbow няма електрическо задвижване - той ръчно се сваля и прибира в специално отделение в задната част.\n\r\nПървоначално Ferrari Rainbow не е планиран за масово производство. Това дава на Bertone и главния й дизайнер Марчело Гандини свободата да експериментират. За основни стилистични решения са използвани клиновиден профил и остри ъгли, които никога не са прилагани при автомобили с марката Ferrari.\n                \n                \n                \r\nКонцептът изпреварва времето си с четвърт век. Когато е показан за пръв път през 1976 г., обществеността все още се адаптира към противоречивите форми на проектираните от Гандини Lamborghini Countach и Ferrari 308 GT4. Все пак по това време за еталон на красотата се считат Lamborghini Miura и Ferrari 246 Dino с техните максимално плавни линии. \r\nНо през 80-те години на мода навлиза ъгловатият дизайн, което означава добри перспективи за Rainbow.\r\n", "date": "2019.11.05", "title": "Ferrari Rainbow – колата, която Ferrari забрави"}
{"url": "https://www.dnes.bg/balkani/2019/11/05/sveta-sofiia-v-istanbul-otnovo-stava-djamiia.428623", "text": "Решение на турски съд може да послужи като прецедент храмът \"Света София\" в Истанбул, който сега функционира като музей, отново да стане джамия, пише в. \"Йени шафак\".\n\r\nВестникът окачествява като \"историческо\" съдебното решение за джамията \"Карийе\" в Истанбул, която през 1945 г. с решение на Министерския съвет е превърната в музей. Съгласно решението на Държавния съвет (висшия административен съд на Турция) \"джамията не може да бъде използвана по различен начин от същинската й функция\".\n\r\nТова решение проправя път \"Карийе\" отново да стане функционираща джамия след 74 години, а ще послужи и като прецедент за \"Света София\", която постоянно е тема на обсъждане, коментира \"Йени шафак\".\n                    \n                    \n                \n                \n                \n                \r\nМузеят \"Карийе\" в истанбулския квартал Едирнекапъ е средновековната византийска църква \"Христос Спасител\", преустроена в джамия през 1511 г. На 29 август 1945 г. обаче подобно на други религиозни храмове и джамията \"Карийе\" бива превърната в музей, съобщава БТА.\n\r\nРешението на Държавния съвет е взето, след като той бе сезиран от турска фондация, която настоя за отмяна на решението от 1945 г. То е окончателно и има обвързващ характер, отбелязва вестникът.\n\r\n\"Света София\" е построена през 6 век като църква по време на Византийската империя и е била главен храм на Константинополската патриаршия. В джамия църквата е превърната след завладяването на Константинопол през 1453 г. По нареждане на основателя на съвременна Турция Мустафа Кемал Ататюрк \"Света София\" отваря врати като музей през 1935 г.", "date": "2019.11.05", "title": "\"Света София\" в Истанбул отново става джамия?"}
{"url": "https://www.dnes.bg/balkani/2019/11/05/rumynski-granichari-hvanaha-11-migranti-shofioryt-im-bylgarin.428627", "text": "Румънската гранична полиция откри 11 мигранти, скрити в микробус, на граничния пункт Нъдлак на границата с Унгария, предаде Аджерпрес.\n\nСпоред съобщение на граничната полиция в окръг Арад микробусът е бил управляван от 45-годишен българин. Той заявил, че пътува към Словакия и транспортира автомобилни части.\r\n\r\nПри проверка на микробуса в него са открити 11 мигранти, скрити сред транспортираната стока. Установено е, че те са от Ирак, Еритрея и Иран. Групата се състояла от четирима мъже, една жена и шестима непълнолетни на възраст между 15 и 17 години, съобщи БТА.\r\n\r\nЧужденците възнамерявали да стигнат до Шенгенското пространство. Срещу тях е започнало разследване за незаконно преминаване на държана граница, а срещу шофьора - за трафик на мигранти.", "date": "2019.11.05", "title": "Румънски граничари хванаха 11 мигранти, шофьорът им - българин "}
{"url": "https://www.dnes.bg/stranata/2019/11/05/nov-sluchai-na-afrikanska-chuma-pri-divo-prase-v-loveshko.428628", "text": "Нов случай на африканска чума при диво прасе е регистриран в Ловешко, в землището на луковитското село Бежаново.  \nПрасето е било отстреляно при индивидуален лов, заяви за БТА директорът на Областната дирекция по безопасност на храните в Ловеч д-р Росен Федерчев. \n\r\nТова е четвърти случай на заразено с АЧС диво прасе в областта, другите три бяха в селата Дебнево и Ломец в община Троян и в Априлци.\n\r\nПо думите на Федерчев определена е 200 кв. км ефектирана зона. Районът се претърсва за умрели диви свине в тази зона от служители на Северозападно държавно предприятие.\n\r\nСъс заповед на директора на Регионалната дирекция по горите в Ловеч са определени и подзоните. В подзона А, която е 3,14 кв. м, е забранено да се извършват дейности като дърводобив, транспортиране на дървесина, лов, събиране на билки и гъби. Ограничава се и достъпът на хора и животни.\n                    \n                    \n                \n                \n                \n                \r\nВ останалите две подзони е позволен индивидуален лов, лов с капани и групов лов, но без кучета.\n\r\nОпределени са и мерки за биосигурност.\r\n ", "date": "2019.11.05", "title": "Нов случай на африканска чума при диво прасе в Ловешко"}
{"url": "https://www.dnes.bg/akoshtete-vqrvaite/2019/11/05/5-stypki-kym-otslabvaneto-do-koleda.428633", "text": " Коледните празници са след по-малко от 2 месеца и много хора искат да влязат във форма до тях. Зеленчуците вече не са пресни и заменяме нискокалоричните салати с по-тежки храни, а и когато времето се развали, навън не става за продължителни разходки и походи, така че не можем да се движим много. По коледните празници трапезата е пълна и всеки се изкушава да хапне повече, когато празнува с роднини и приятели. Затова е хубаво да свалим излишните килограми преди 20 декември. Ето няколко съвета как да направите това.\r\n\r\n \r\nОбилната и здравословна закуска е ключът към свалянето на килограми. Много хора я пропускат или хапват нещо дребно, защото рано сутрин не са толкова гладни, но това е грешка. Хубавата закуска ще ви засити и така ще ядете по-малко на обяд или вечера. Освен това, стабилното хапване сутрин забързва метаболизма, така че през деня ще изгорите повече калории. Закусвайте с храни, богати на фибри и протеин - филийка хляб с фъстъчено масло, банани, кисело мляко, яйца, плодова салата и т.н.\r\n \r\n\r\n \r\nМного хора не осъзнават колко много калории има в капучиното, мокачиното, латето, кафето със сметана. Тези напитки са много вкусни, но може да качите доста килограми, ако пиете по 2-3 такива на ден. Изберете напитка, която не съдържа толкова мляко и захар. Ако много обичате кафе и не може да се разсъните без него, просто го пийте чисто.\r\n \r\n", "date": "2019.11.05", "title": "5 стъпки към отслабването до Коледа"}
{"url": "https://www.dnes.bg/politika/2019/11/05/borisov-zove-v-praga-koheziia-za-izostanalite-regioni-v-es.428637", "text": "​Премиерът Бойко Борисов заяви, че е важно справедливото разпределение на средствата в ЕС, за да се преодолеят неравенствата между различните региони и изостаналостта.\r\nВ Прага, където участва на Срещата на високо равнище на групата \"Приятели на кохезията\", той каза още, че е необходим специфичен  фокус към развитието на най-бедните, изоставащи европейски региони. \n\"Такива региони, с БВП под 50% от средното за ЕС, има не само в България  и считам, че е от общ интерес те да бъдат подкрепени\", изтъкна  премиерът пред останалите лидери в Прага.\r\nПо думите му амбициите на ЕС да бъде глобален лидер следва да бъдат подкрепени с необходимите средства, съобщиха от правителствената пресслужба.\r\n                    \n                    \n                \n                \n                \n                Това означава и осигуряване на адекватно финансиране на Кохезионната и Общата селскостопанска политика, които най-добре демонстрират резултатите от европейските инвестиции, изтъкна Борисов по време на пленарната сесия. \n\r\nБългарският премиер бе категоричен, че Кохезионната и Общата селскостопанска политика имат доказана добавена стойност, а техните резултати са видими и осезаеми за европейските граждани.\n\r\nБорисов допълни, че правилата и за двете не трябва да водят до допълнителни административни и финансови тежести за националните бюджети, което крие риск за изпълнението на програмите и за инвестициите, особено в по-слабо развитите региони.\n\r\nВ изявлението си министър-председателят посочи, че лидерите от групата следва да насочат усилията си в няколко направления.\r\n\"Важно е да се противопоставим на разделението между нетни получатели и нетни донори. Ползите от двете политики са за всички европейски граждани\", посочи българският премиер. Той акцентира също, че не трябва да се допуска налагане на разделение между нови и стари приоритети за ЕС.\r\n\"За нас са важни и традиционните политики, и науката и иновациите, и миграцията и сигурността, и борбата с климатичните промени. Именно затова настояваме за амбициозен бюджет на ЕС, който да ни позволи да съхраним постигнатото до момента и да отговорим на многобройните предизвикателства“, подчерта Бойко Борисов.\r\nПо думите му групата \"Приятели на кохезията\" трябва да се стреми не просто да ребалансира призивите за съкращения в бюджета на ЕС, а да има активна роля за отстояването на един надежден европейски бюджет в полза на всички европейски граждани.\n\r\nВ края на срещата на върха в Прага лидерите ще приемат Декларация на групата, в която да бъдат потвърдени споделените позиции на държавите с оглед на развитието на преговорите по МФР и с основен фокус върху важността на Кохезионната политика.", "date": "2019.11.05", "title": "Борисов зове в Прага: Кохезия за изостаналите региони в ЕС!"}
{"url": "https://www.dnes.bg/stranata/2019/11/05/zaradi-sushata-noviiat-kmet-na-pernik-obmislia-voden-rejim.428638", "text": "Възможно е въвеждане на воден режим в Перник. Eдна от първите задачи на новия кмет - Станислав Владимиров, ще бъде предприемането на мерки във връзка с водната криза.\r\nЗаради драстично спадналия обем на язовир \"Студена” Владимиров не изключва възможността от въвеждането на частичен воден режим, съобщи БНР.\n\r\nЗаради продължителното засушаване в района и огромния брой аварии това лято водният обем на язовира падна под 6 млн. кубически метра при максимален обем над 25 млн. кубика. Според новият кмет, ако не се вземат мерки, се задава хуманитарна криза.\n\r\n\"Съжалявам, че моите колеги досега нямаха куража да предприемат болезнени мерки, защото знаете нивото на язовира в момента е в критичния минимум и ако не се предприемат болезнени мерки, включващи и частичен воден режим, колкото по-бързо го направим, толкова можем по-безболезнено да се измъкнем от тази тежка ситуация, в която се намираме. Това ще бъде едно от първите неща - разговор с всички институции в посока за намиране на решение на тази хуманитарна криза, в която може да изпадне нашата община\", каза Владимиров.\n                    \n                    \n                \n                \n                \n                \r\nВодопроводната мрежа в Перник е стара, амортизирана и често аварира. Предстои да бъде реализиран водният цикъл, за който има сключен договор. Това според Владимров до голяма степен ще реши проблема със загубата на вода по мрежата, която сега е между 70- 80 процента.", "date": "2019.11.05", "title": "Заради сушата: Новият кмет на Перник обмисля воден режим"}
{"url": "https://www.dnes.bg/health/2019/11/05/bolnica-sv-ivan-rilski-s-nov-test-za-rak-na-iaichnicite.428624", "text": "Тест за оценка на риска за злокачествени образувания в областта на яйчниците и маточните тръби въвеждат в Централната клинична лаборатория на УМБАЛ \"Св. Иван Рилски\", съобщават от лечебното заведение.\n\nROMA (risk of ovarian malignancy algorithm) индексът включва едновременно изследване на  два туморни маркера - НЕ4 (human epididymis protein, белтък от епидидимиса на човек) и СА 125 (карбохидратен антиген 125). Резултатите от този комбиниран тест показват риска от онкологично заболяване в проценти  и се тълкуват заедно с тези от останалите методи за изследване: клиничен преглед, ехографски, образни изследвания.\n\r\nЕдновременното повишаване, както на HE4, така и на CA 125, предполага наличие на гинекологични злокачествени заболявания. Повишените нива само на CA 125 при ниски нива на HE4 предполага по-скоро наличие на гинекологични доброкачествени заболявания.\n                    \n                    \n                \n                \n                \n                \r\nПри сравнителни проучвания на пациенти с рак на яйчника и здрави се установява, че НЕ4 е с най-висока чувствителност за диагностика от останалите белтъци, които доказват рак на яйчника. Установява се, че комбинацията от двата маркера НЕ4 и СА 125 е по-точна относно предсказването на раково заболяване, отколкото всеки от тестовете поотделно. Чувствителността на комбинацията от тестове е 76%, а специфичността е 95%.\n\r\nВажно е да се знае, че референтните стойности при млади жени и при такива в менопауза са различни. При първите стойности под 11,4% показват нисък риск от туморно заболяване, докато при вторите граничната стойност е 29,9%. Това се дължи на физиологичните промени, които настъпват в организма на жените след менопауза.\n\r\nОнкологичните заболявания заемат второ място след сърдечно – съдовите, като причина за смъртност. При жените най-честите локализации са млечна жлеза, колон, ректум и анус, тяло на матка, маточна шийка, яйчник.\n\r\nРакът на яйчника е четвърти по смъртност, причинена от злокачествени тумори при жените от цял свят. За Европа честотата на смъртност от рак на яйчника е 3,6 – 9,3 на 100 000 жени. Важно за лечението му е да започне в ранен стадий. Комбинацията на клинично изследване на пациентката, тестване на СА 125 и образно изследване показват най-висока степен на предвидимост за злокачеественост.\n\r\nОсвен като прогностичен метод ROMA индексът може да служи и за мониторинг при вече диагностицирано онкологично заболяване.\n\r\nЦената на изследването, което не се поема от НЗОК, е 65 лв.", "date": "2019.11.05", "title": "Болница \"Св. Иван Рилски\" с нов тест за рак на яйчниците"}
{"url": "https://www.dnes.bg/notifikacii/2019/11/05/oven-napadna-pastir-v-krumovgradsko-selo-ovchariat-pochina.428622", "text": "69-годишен пастир е бил нападнат и ранен от овен по време на паша в крумовградското село Черничево, съобщиха от пресцентъра на ОД на МВР. \r\n\r\nИнцидентът е станал на 3 ноември. \r\n\r\nПострадалият е бил транспортиран в кърджалийската болница и настанен за лечение, където e починал.\r\n\r\nИзвършен е оглед на мястото на произшествието от дежурна оперативна група. \r\n ", "date": "2019.11.05", "title": "Овен нападна пастир в крумовградско село, овчарят почина "}
{"url": "https://www.dnes.bg/temida/2019/11/05/shte-pusnat-li-kmeta-na-nesebyr-za-da-poloji-kletva.428644", "text": "Защитата на избрания за четвърти път за кмет на Несебър Николай Димитров иска за него по-лека мярка за неотклонение.\r\nАргументът е, че продължаващото задържане на Димитров пoдмeня вoтa в Несебър. \nДимитров и още двама души, избрани за общински съветници, са в ареста по обвинение за купуване на гласове.\r\nСпоред адвокат Ина Лулчева, ако това пpoдължи, Димитров няма да може да пoлoжи ĸлeтвa и дa вcтъпи в длъжнocт, предаде БНР.\r\n\r\nЗатова тя иска обвинението дa oтмeни нaй-тeжĸaтa мяpĸa зa нeoтĸлoнeниe или Николай Димитpoв дa бъдe пycнaт поне дa пoлoжи ĸлeтвa.\r\n\r\nВчера стана ясно, че oблacтният yпpaвитeл нa Бypгac e cвиĸaл зa 11 нoeмвpи зaceдaниe нa нoвия Oбщинcĸи cъвeт в Несебър, нa ĸoeтo ĸмeтът и общинските съветниците дa вcтъпят в длъжнocт. \r\n ", "date": "2019.11.05", "title": "Ще пуснат ли кмета на Несебър, за да положи клетва?"}
{"url": "https://www.dnes.bg/stranata/2019/11/05/iznenada-chaka-mecheto-koeto-se-kype-v-basein-na-hotel-v-sopot.428614", "text": "Служителите на хотела в Сопот, в чийто басейн редовно се къпе малко мече, са подготвили изненада за животното. \r\n\r\nПри следващата му поява в комплекса там ще го очакват 50 кг мед, 100 кг тиква и 100 кг овес. \n\nИдеята е мечката, която вече носи името Суими, да се нахрани добре, за да може да заспи зимен сън.\r\n\r\nПред Нова телевизия Златю Кличев, директор на Държавното горско стопанство в Карлово каза, че вече е създадена организация за улавяне и преместване на мечето на безопасно за него място – най-вероятно в Централния Балкан.\r\n\r\nВластите уверяват, че животното няма да бъде отстреляно, нито наранено по какъвто и да било начин.\r\n\r\nПреди дни от хотела разпространиха видеокадри с мечката, плуваща в топлия басейн на хотела. \r\n\r\nНа видеото се вижда как след нощното къпане животното се разхожда кротко из комплекса и се опитва да си вземе сладолед.", "date": "2019.11.05", "title": "Изненада чака мечето, което се къпе в басейн на хотел в Сопот "}
{"url": "https://www.dnes.bg/sofia/2019/11/05/den-na-otvorenite-vrati-v-prechistvatelnata-stanciia-za-piteina-voda-v-bistrica.428647", "text": "Откъде идва водата на София? Как се пречиства тя? С какво са миели улиците в столицата преди? Защо първите водомери са били с размерите на транзистор? Това е само част от любопитните и полезни факти, които могат да се научат в Деня на отворените врати в Пречиствателната станция за питейна вода в Бистрица.\n\r\nПо повод своя празник –  20 години от въвеждането й в експлоатация,  тя отваря широко врати за всички.   „Софийска вода“ кани  гражданите на София и медиите на опознавателната обиколка в станцията на 09.11.19 (събота).\n\r\nПосетителите ще имат възможността да разберат откъде минава най-голямата част от питейната вода в София. Те ще могат да се запознаят с всички високотехнологични процеси на територията на пречиствателната станция, която е сред най-модерните на Балканите.\n                    \n                    \n                \n                \n                \n                \r\nОбиколките ще се провеждат на всеки кръгъл час с начален час 10:00 ч. и последен 15:00 ч. Сборният пункт е на бариерата на станцията.\n\r\nПоради големия интерес, а и за удобство на хората, „Софийска вода“, част от Веолия, организира безплатен транспорт от метростанция Бизнес парк София, Младост 4, посока Околовръстен път до станцията и обратно. Бусът на „Софийска вода“ обслужва три курса с тръгване: 9:45ч.,11:45ч. и 13:45ч., но е желателно да има предварителна заявка на communications@sofiyskavoda.com\n\r\nВсички посетители могат да стигнат до станцията със собствен транспорт на адрес ул. „Хотнишки водопад“ № 2 или с градски транспорт, автобусни линии №314 и №69 спирка „Пречиствателна станция“.\n\r\nВажно: Гости на пречиствателната станция в съботния ден трябва задължително да носят документ за самоличност. Деца до 14-годишна възраст ще бъдат допускани само с придружител. “Софийска вода“ обработва предоставената от посетителите лична информация, съгласно действащото законодателство в областта на защита на личните данни.", "date": "2019.11.05", "title": "Ден на отворените врати в Пречиствателната станция за питейна вода в Бистрица"}
{"url": "https://www.dnes.bg/sport/2019/11/05/botev-vraca-i-vitosha-vrytnaha-h-v-bitkata-na-dynoto.428653", "text": "Ботев Враца и Витоша Бистрица завършиха 1:1 в мач от 15-ия кръг на efbet Лига. Валери Домовчийски откри за домакините от спорна дузпа в края на първото полувреме, а през втората част резервата Запро Динев донесе точка за бистричани.\r\n\r\nРемито е първо за Витоша за сезона, като тимът остава последен в таблицата с 4 точки. Ботев Враца има 13 точки и заема 11-о място.\r\n\r\nВрачани доминираха през първата част, но трудно намираха пролука в защитата на бистричани.\r\n", "date": "2019.11.05", "title": "Ботев Враца и Витоша врътнаха Х в битката на дъното"}
{"url": "https://www.dnes.bg/rusia/2019/11/05/kremyl-ne-presledvaite-malinov-v-bylgariia-shte-ima-pagubni-posledici.428632", "text": "Кремъл разчита, че награждаването на председателя на българското Национално движение \"Русофили\" Николай Малинов с руския орден \"Дружба\" няма да стане причина той да бъде преследван, предаде ТАСС.\n\r\nРуският президент Владимир Путин награди вчера с орден \"Дружба\" редица чуждестранни граждани по случай чествания във федерацията Ден на народното единство. Отличието се връчва за особени заслуги в укрепването на мира, приятелството, сътрудничеството и взаимното разбирателство между народите. Тази година сред удостоените с ордена бе и Николай Малинов.\n\n\r\n\"Смятаме, че подобни жестове на признание за заслугите на Малинов като принос за делото на единството на руския свят, принос за развитие на приятелството и сътрудничеството между народите на двете ни страни по никакъв начин не може и не трябва да е причина за някакви преследвания\", заяви пред журналисти Дмитрий Песков, прессекретарят на руския президент.\n                    \n                    \n                \n                \n                \n                \r\nСпоред него \"това би било нелогично и това би имало твърде пагубни последици\". Така говорителят на Кремъл отговори на въпрос дали отношенията между Москва и София няма да бъдат влошени заради награждаването на Малинов, обвинен в шпионаж в България, посочва агенцията, цитирана от БТА.\n\r\n\"Разчитаме, напротив, хора като него (Малинов) да получат възможност да работят и занапред в руслото на развитието на приятелските, отдавнашни, исторически отношения между народите на двете ни страни\", подчерта Песков. \r\nВчера стана известно, че главният прокурор Сотир Цацаров е дал на Инспектората на ВСС съдия от спецсъда заради това, че е пуснал председателя на Национално движение \"Русофили\" Николай Малинов да пътува в чужбина. Срещу Малинов се роди разследване по обвинение за шпионаж. Съдията обаче го е пуснал да пътува в чужбина от 1 до 5 ноември по предварителна програма с културни събития.\n\r\nСпоред Цацаров това станало в разрез със закона, защото Малинов не е поискал първо разрешение от наблюдаващия прокурор, какъвто е законът, а направо от съда.\r\n ", "date": "2019.11.05", "title": "Кремъл: Не преследвайте Малинов в България, ще има пагубни последици!"}
{"url": "https://www.dnes.bg/televizia/2019/11/05/liuben-dilov-sin-v-ekstaz-ot-pol-dens-tanciorki.428652", "text": "Шестите в света по пол денс за двойки Симона Бойкова и Бояна Николова получиха последния златен бутон в \"България търси талант\" от Любен Дилов-син.\n\r\nВпечатляващото им  изпълнение им донесе заслужено място сред финалистите, които ще се борят за 50 000 лева. Грациозните дами танцуват заедно от 6 години и тренират абсолютно всеки ден. Успоредно с интензивните репетиции, преподават и имат детска група. \n\r\n\"Спортът е уникален и красив. Искаме повече хора да тренират и да поддържат здравето и фигурата си\", заявяват те. \n\r\nЛюбен Дилов-син сподели, че е почитател на тази смесица от изкуство и спорт, а в Симона и Бояна вижда истински професионалисти. \n                    \n                    \n                \n                \n                \n                \r\n\"Рядкост е съчетанието от акробатични сложности, изящество и красота\", коментира той.\n\r\nЕдни от най-впечатляващите таланти, които се изправиха пред журито на \"България търси талант\" и заслужиха своето място на полуфиналите с гласовете на Катето Евро, Любо Дилов-син, Славена Вътова и Ицо Хазарта бяха кукленият актьор и владетел на сапунените мехури от Струмица - Коле Китанов, 9-годишната балерина Стефани Николова и разтърсващият композитор в жанр \"нова епоха\" Димитър Величков. \n\r\nС 4 \"да\" в битката за 50 000 лева и звездната титла продължиха трогващите баща и син акробати No Gravity, танцовата школа Creators Dance Center и цирковият артист от Венецуела Диего Контрерас.\n\r\nАнонимният илюзионист, който буквално \"скри картите\" на журито, призна, че критиката на Любен Дилов–син преди 5 години, когато за първи път се е качил на сцената на \"България търси талант\", му е повлияла много конструктивно. Амбицирал се е, решил е да придаде допълнителна мистика като сложи маска и е усъвършенствал уменията си. Велизар сподели, че е напълно отдаден на картите и сам измисля илюзиите си. Желанието му е да се развива все повече и да излезе на световната сцена.\n\r\nС по три позитивни гласа от журито на „България търси талант“ за полуфиналите се класираха бодигардът с автентична рап-поезия Георги Попов – Балвана и артистичната художничка Марта Димитрова.", "date": "2019.11.05", "title": "Любен Дилов-син в екстаз от пол денс танцьорки"}
{"url": "https://www.dnes.bg/blizak-iztok/2019/11/05/sestra-na-ubitiia-lider-na-id-zalovena-v-siriia.428580", "text": "По-голямата сестра на убития наскоро лидер на \"Ислямска държава\" е била заловена в Северозападна Сирия при акция на турски военни. Това съобщи тази нощ високопоставен турски представител, цитиран от АП и Ройтерс.\r\n\r\nПо думите му 65-годишната Расмия Ауад е била задържана във фургон, където живеела със семейството си края град Азаз. Районът понастоящем се контролира от Турция.\n\n\r\nСестрата на Абу Бакър ал Багдади е била със своя съпруг, своята снаха и пет деца. Възрастните са подложени на разпит, каза източникът, пожелал анонимност. Той изрази надежда, че ще бъде събрана ценна вътрешна информация за \"Ислямска държава“.\r\n\r\nБагдади бе убит през октомври при акция на силите на САЩ в съседната провинция Идлиб, припомня БТА.", "date": "2019.11.05", "title": "Сестра на убития лидер на ИД заловена в Сирия"}
{"url": "https://www.dnes.bg/world/2019/11/05/posreshtnaha-ispanskiia-kral-s-protesti-v-barselona.428584", "text": "Няколко хиляди демонстранти протестираха днес срещу посещението на испанското кралско семейство в Барселона, столицата на автономния регион Каталуния, разтърсван от седмици от сепаратистки протести, предаде БНР като цитира \"Ройтерс\". \n\n\r\nКрал Фелипе, съпругата му Летисия и двете им дъщери присъстваха днес на церемония в Барселона за връчването на наградите за млади дарования на фондацията \"Принцесата на Жирона\". Целият район около мястото на церемонията беше със засилено полицейско присъствие, а подстъпите към него бяха отцепени.\n\r\nПротестиращите удряха тенджери и скандираха \"Каталуния няма крал!\".\n                    \n                    \n                \n                \n                \n                \r\nНякои гориха портрети на краля.\n\r\nЧаст от демонстрантите крещяха обидни възгласи срещу присъстващите на церемонията, докато търсеха начин да заобиколят полицейските заграждения, съобщи репортер на \"Ройтерс\".\n\r\nДолорс Агилера, 70-годишна жена, заяви, че присъствието на краля в Барселона е провокация.\n\r\n\"В затворите има политически затворници. Не можем да приемем това\", каза тя. Агилера имаше предвид осъдените на 14 октомври деветима сепаратистки лидери за ролята им при неуспешния опит за независимост на Каталуния през 2017 г.\n\r\nПрисъдите предизвикаха вълна от протести в автономната област, при която демонстрантите често влизаха в сблъсъци с полицията, блокираха пътища и подпалваха кофи за боклук и превозни средства.\n\r\n\"Станахме републиканци, защото Мадрид ни третира като колония\", каза съпругът на Агилера, 68-годишният пенсионер Антони Гонсалес. Независимостта е единственият път пред областта, добави той.\n\r\nПламналата с нова сила каталунска криза също така усложни още повече фрагментирания политически пейзаж в Испания в момент, в който тя се готви за четвъртите за последните четири години избори и от месеци е без нормално функциониращо правителство, отбелязва Ройтерс.", "date": "2019.11.05", "title": "Посрещнаха испанския крал с протести в Барселона"}
{"url": "https://www.dnes.bg/sofia/2019/11/05/verijna-katastrofa-zatrudniava-dvijenieto-po-iavorov.428587", "text": "\n\r\nВерижна катастрофа затруднява движението по бул. \"Пейо К. Яворов\" в района на телевизионната кула, видя репортер на Dnes.bg.\r\n\r\nУдарили са се няколко коли, като по първоначална информация няма данни за сериозно пострадали. По колите обаче има материални щети.\r\n\r\nЗаради пътния инцидент е силно затруднено движението в района. Автомобилите в посока Телевизионната кула минават през кръговото кръстовище.", "date": "2019.11.05", "title": "Верижна катастрофа затруднява движението по \"Яворов\""}
{"url": "https://www.dnes.bg/obshtestvo/2019/11/05/smyrt-kryv-i-ubiistva-myj-zaplashva-personala-na-detska-gradina.428589", "text": "Смъртни заплахи към персонала на детската градина в гоцеделчевското село Лъжница. \n\r\nМлад мъж от седмици качва в социалните мрежи видео послания с откровени закани за насилие върху част от служителите на детската градина.Хората са много притеснени, защото, според тях, агресията на младия мъж може да застигне и децата им.\n\r\nВ клиповете мъжът недвусмислено говори за смърт, кръв и убийства.\n\r\n\"Заплахите започнаха от 27 октомври. През пет минути има видеоклипчета със заплахи. Не мога да разбера, защо са насочени към мен и децата. Не се познаваме лично, тук работи жената на брата на лицето. Не знам какви са обвиненията към мен и защо заплашва децата\", заяви директорка Нефсе Койнар.\n                    \n                    \n                \n                \n                \n                \r\nРодителите също са много изплашени от случващото се. \n\r\nТе настояват да се вземат някакви мерки срещу мъжа.\n\r\n\"Подадохме сигнал в РПУ-Гоце Делчев. Имаме комуникация с хората, които се занимават със случая. Те дойдоха, взеха данни от родителите на момчето. Доколкото го познавам Шабан, в миналото е бил тих, не е проявявал агресия. Но при последната среща, когато дойде в кметството, по думите и исканията му, прецених, че може би изключва на моменти и е нужно лечение. Трябва да се види и да му се постави някаква диагноза \", заяви Заамфир Койнаров, кмет на Лъжница пред Нова тв. \n\r\nПо негови данни младият мъж е в Украйна в момента.", "date": "2019.11.05", "title": "Смърт, кръв и убийства... Мъж заплашва персонала на детска градина "}
{"url": "https://www.dnes.bg/eu/2019/11/05/nasledstvo-ot-gdr-germanskata-silicieva-dolina-v-saksoniia.428586", "text": "През 90-те години, след като се настанява в бившата Източна Германия, американският гигант в производството на микропроцесори AMD изпраща около 200 инженери в Тексас за обучение в офисите на компанията, пише Франс прес.\n\r\n\"За по-малко от два дни те обясниха функционирането на чиповете почти по-добре от специалистите в централата\", спомня си Карин Ратс, която вече над 20 години работи в завода в Дрезден – той в момента е собственост на американците от Globalfoundries.\n\r\nПадането на Берлинската стена доведе до деиндустриализация и масова безработица в източната част на Германия, но специалистите в областта на електрониката останаха един от скритите козове на региона.\n                    \n                    \n                \n                \n                \n                \r\nВ производителя на микропроцесори от Дрезден Robotron работеха до 70 000 души.\n\r\nТези специалисти са невероятно добре обучени благодарение на годините на ГДР и \"обратното инженерство\", тоест умението, развито от комунистическия режим да копира западните технологии, разказва Карин Ратс.\n\r\nТъй като снабдяването със западно оборудване е било незаконно, бавно и скъпо, научните сътрудници в ГДР са разработили през 80-те години чип, който предшества този на големия им западен конкурент Siemens. Този чип е можел да побере впечатляващите 60 страници текст, но никога не е бил произвеждан серийно.\n\r\nСлед обединението на Германия през 1990 година първото регионално правителство на Саксония бързо е признало потенциала на сектора.\n\r\nВсе повече западни компании, привлечени от евтините инвестиции и изобилието от добре обучени служители, са се настанили успоредно до бившите инженери от Robotron, които сега са станали предприемачи в сферата на високите технологии.\n\r\nСекторът, за който в момента работят 65 000 служители, е сравним с мащаба на някогашния Robotron. Благодарение на него брутният вътрешен продукт на човек от населението на Саксония е 31 000 евро, повече от четирите други провинции на бившата Източна Германия.\n\r\nGlobalfoundries и бившата марка на Siemens Infineon произвеждат тук компоненти за автомобили и смартфони или по-специфични чипове за паспорти или електрически трансформатори.\n\r\nСпециалистите са \"много важен ресурс за нас, който си оспорваме\" с 2000 компании в региона, твърди Томас Моргенщерн, директор на завода Globalfoundries.\n\r\nГигантите Infineon и Globalfoundries наемат десетки стажанти годишно, а инженерите излизат от престижния Технически университет в Дрезден или от други изследователски институти в региона.\n\r\nНаселението на Германия обаче застарява.\n\r\nСтраховете от липса на квалифицирана работна ръка наистина съществуват и има много да неща, които трябва да направим, посочва Ралк Бретшнайдер, директор в Infineon, който отговаря за операциите в Дрезден. \r\n/БТА/ ", "date": "2019.11.05", "title": "Наследство от ГДР: Германската \"Силициева долина\" в Саксония"}
{"url": "https://www.dnes.bg/sofia/2019/11/05/spirat-vodata-v-sofiiskiia-kvartal-malinova-dolina-v-sriada.428588", "text": "На  06 ноември 2019 г. (сряда), във връзка с монтаж на спирателни кранове под резервоар „Колежа“се налага спиране на водоподаването от 10:00  до 22:00 часа на клиентите на „Софийска вода”, живеещи в района на:\r\nкв. „Малинова долина“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бул.“Св. Климент Охридски“ъгъла с ул. 5; бул. „Св. Климент Охридски“ №68.\r\n    \r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n                    \n                    \n                \n                \n                \n                \r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\n\r\n ", "date": "2019.11.05", "title": "Спират водата в софийския квартал \"Малинова долина\" в сряда"}
{"url": "https://www.dnes.bg/stranata/2019/11/05/kamion-s-jito-se-preobyrna-na-magistrala-hemus.428590", "text": "Камион, превозващ жито, се е преобърнал на автомагистрала \"Хемус\" в района на местността Жерково в посока София, съобщава полицията. \nПо време на инцидента няма пострадали, но част от товара се е разсипал на пътните платна. Патрули на полицията са пристигнали на мястото, за да регулират движението. \r\n\r\nСправка в Google Maps показва, че има сериозно задръстване между Чурек и Потоп.", "date": "2019.11.05", "title": "Камион с жито се преобърна на магистрала \"Хемус\""}
{"url": "https://www.dnes.bg/mestni-izbori-19/2019/11/05/zashto-horata-na-manolova-iskat-za-kasirane-na-vota.428591", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Мая Манолова не успя да спечели кметската надпревара в столицата заради манипулации. Още от рано сутринта в изборния ден в медийното пространство започнаха да се бълват различни социологически проучвания, които допринесоха за недоверието на гражданите\", \"Освен това в избирателните списъци между първи и втори тур са изчезнали 101 000 човека. Това е дало няколко проблема - по-ниска активност на втория тур. Ние питаме ОИК и ЦИК защо тези хора са се появили, а после - не. Мая Манолова изостана с под 5% след Фандъкова. Това е една от причините за искане за касиране на изборите. Жалбата ще бъде внесена до края на седмицата\", каза той за зрителите на \"България сутрин\".\n                    \n                    \n                \n                \n                \n                \r\nНа балотажа в неделя Манолова загуби битката за София от настоящия кмет Йорданка Фандъкова. Разликата в гласовете между двете, според 100% протоколи, е 20 366 гласа. За Фандъкова са гласували 49.98%, а за Манолова – 45.13%.\n\r\n\"Постъпиха и много сигнали за купен вот, най-вече в столичния район \"Красна поляна\", допълни Вапцаров.\n\r\nПредседателят на Иновативния комитет не коментира дали Манолова ще създаде партия, както самата тя загатна след изборите.", "date": "2019.11.05", "title": "Защо хората на Манолова искат за касиране на вота?"}
{"url": "https://www.dnes.bg/politika/2019/11/05/shegata-na-sds-db-bila-razgradskata-desnica.428595", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ГЕРБ губи вота в голяма част от кварталите в София, които преди това бяха управлявани от кметове на партията. \"Демократична България\" проби в 8 столични района. Мая Манолова пък беше подкрепена от десни формации в битката с Йорданка Фандъкова за кметския пост в столицата. \n\r\nМая Манолова никога не е била независим кандидат. Ако беше независим, тя щеше да си има собствена листа. Тя не създаде конкурент на листата на БСП, за да я подкрепи БСП. Това обяви бившият председател на СДС Пламен Юруков в студиото на \"България сутрин\".\n\r\n\"В СДС се шегуваме, че \"Демократична България\" са разградска десница. Това е политическо образувание, зад което стои Иван Костов. Той го каза сам. Те подходиха по начин все едно са гражданската съпротива и на доста места успяха\", посочи още Юруков и се съгласи, че с разцеплението си десните сили правят услуга на БСП.\n                    \n                    \n                \n                \n                \n                \r\n\"Демократична България\" игра с много пари. Изведнъж ще се окаже, че 20 хил. души са дали по 15 лева, за да се финансира кампанията на еди кой си, отбеляза бившият председател на СДС, включвайки в това число и кандидат-кмета Борис Бонев, подкрепен от организацията\"Спаси София\".\n\r\n\"Изборите са мажоритарни и позволяват всякакви прегрупирания на политически партии. За мен е важно лявото и дясното да са силни. И в лявото не са съвсем единни политическите сили. ГЕРБ спечели изборите, но има голям отлив при тях. ДПС в същото време си осигури позициите да бъде балансьор и да гарантира мнозинство\", коментира председателят на Съюза на тракийските дружества в България Красимир Премянов.\n\r\nСпоред него хората не гласуват, защото има недоверие и съмнение в честността на изборния процес. Премянов изрази мнение пред , че има необходимост да се повишат гаранциите за неопорочен изборен процес.\n\r\nПламен Юруков е на мнение, че политическите партии трудно могат да намерят при себе си добри кандидати. По думите му партиите трябва още сега да започнат да подготвят кандидатите си за следващите местни избори. \n\r\n\"Партийните функционери отблъскват способните и интелигентни хора\", подчерта той.\n\r\nЮруков не изключи варианта Мая Манолова да се присъедини към новата партия на Слави Трифонов \"Няма такава държава\", която той регистрира днес в Софийския градски съд.", "date": "2019.11.05", "title": "Шегата на СДС: ДБ била разградската десница"}
{"url": "https://www.dnes.bg/sport/2019/11/05/arda-gotvi-nov-transfer-priceli-se-v-bodurov.428596", "text": "Вече бившият капитан на ЦСКА Николай Бодуров може да премина в Арда след Нова година. Той е желан от треньора на кърджалийци Стамен Белчев, с когото работеха на Българска армия и шансът на парафира с амбициозния клуб не е никак малък.\n\r\nНаскоро опитният бранител заяви, че иска да напусне и да опита късмета си другаде. Договорът му с \"червените\" изтича през юни 2020 г., припомня \"Меридиан мач\".\n\r\nПрез лятото към Бодуров имаше интерес от Казахстан, но предвид неговата възраст и това, че няма мач за ЦСКА от август, едва ли има много отбори от чужбина, които биха го поискали. Иначе последният му двубой изобщо бе на 7 септември - загубата с 0:4 от Англия на Уембли.\n                    \n                    \n                \n                \n                \n                \r\nБодуров е в конфликт с цялото ръководство на ЦСКА. Той атакува сериозно главният мениджър на \"червените\" Стойчо Стоилов, а собственикът Гриша Ганчев обяви, че го е зачеркнал с \"дебелия флумастер\".\n\r\nОпитният защитник, който е играл още за Литекс, Фулъм и Мидтиланд обяви, че е останал в България, за да бъде близо до семейството си.\n\r\nТака че офертата от Арда е добре дошла. В момента централни защитници на кърджалийци са Пламен Крумов, Илиас Хасани, Зоран Гаич и младият Милен Стоев.\n\r\n\r\n ", "date": "2019.11.05", "title": "Арда готви нов трансфер: Прицели се в Бодуров"}
{"url": "https://www.dnes.bg/mestni-izbori-19/2019/11/05/bsp-s-levche-subsidiia-se-izpravila-sreshtu-milionite-na-gerb.428593", "text": "Червената шефка Корнелия Нинова се оплака, че по време на вота е имало масово купуване на гласове и директно обвини в това престъпление ГЕРБ.\n\r\n\"За да купуваш гласове трябва да имаш ресурс, а ресурсът е в управляващата партия. Бизнесът, който се включи активно в тези избори на страната на управляващите – го прави, защото е зависим от тях. Ние се изправихме с 1 лв. субсидия срещу милионите на властта\", отсече тя пред bTV. \n\n\nЛидерът на БСП Корнелия Нинова определи местните избори като трудни за БСП, но с добър резултат. \n\r\nОт нито един областен град при вота през 2015 г., сега левицата има четири.\n                    \n                    \n                \n                \n                \n                \r\n\"Петата – Шумен, беше на кантар със 77 гласа по-малко за нас при 400 невалидни бюлетини. Там ще искаме допълнително броене на бюлетините и вероятно може да е петата област за нас\", посочи лидерът на социалистите.\n\r\nНинова призна, че левицата не е спечелила позиции в големите градове София, Пловдив и Варна, но ГЕРБ губи в Ямбол, Благоевград и Банско. Тя допълни, че не това обаче е важното и не трябва диалогът да се измества в тази посока. \n\r\n\"Знам кое ги боли, че надпартийни кандидати събират повече подкрепа, извън БСП. Сериозните неща за изборите са ниската избирателна активност, недействителните бюлетини и апатията у хората. В София БСП и Мая Манолова вървят заедно, защото тя е кандидатът, който подкрепихме. Гласовете за листата показват двойно увеличение на резултата – от 7 ще имаме 15 общински съветници, това е партийният вот. Вотът, който Мая събира акумулира и допълнителна енергия\", каза още Нинова. \n\r\nЛидерът на левицата заяви, че премиера Бойко Борисов го е яд, че са се обединили хора срещу неговото управление. \"Изпуска си нервите, говори обиди персонално към хора, това не е политика. Това показва страх, безсилие и яд.\", заяви тя.\n\r\nСпоред Нинова БСП има успех, защото са показали ново поколение млади политици и надпартийни кандидати. Тя допълни, че откакто е председател на социалистите, партията е в тенденция на повишаване на доверието.\n\r\n\"Борисов тръгва по моя път, но не стига до край и може би е късно. Аз тръгнах по този път преди три години и си нося тежкия кръст. Апатията у хората е към всички партии, ниската избирателна активност е шамар за всички ни. Борисов каза: \"Ще наложа мандатност за кметове\". Ние наложихме тази мандатност преди три години за депутатите\", изтъкна Нинова и каза още, че БСП са наложили и мандатност при председателя, докато Борисов \"иска да бъде вечен\" .\n\r\nЛидерът на социалистите коментира още, че Бюджет 2020 и представянето на Елена Йончева в европарламента. ", "date": "2019.11.05", "title": "БСП  с левче субсидия се изправила срещу милионите на ГЕРБ "}
{"url": "https://www.dnes.bg/world/2019/11/05/bylgarin-s-13-t-tiutiun-zaloven-na-hyrvatskata-granica.428594", "text": "Хърватската гранична полиция залови на ГКПП \"Терезино поле\" на границата с Унгария български гражданин, който извършвал контрабанда на около 13 тона тютюн в камион с българска регистрация.\r\n\r\nГолямото количество тютюн е било заловено на 30 октомври около 14,50 часа на излизане от Хърватия при рутинна проверка на тир-а, управляван от 50-годишния българин. \r\n\r\nПри извършената проверка е установено, че българин превозва в кашони пресован тютюн с брутно тегло около 14 580 кг, а нетно тегло 12 960 кг, внос от Испания. \r\n\r\nТирът и тютюнът са иззети от нарушителя поради нарушаване на хърватския закон за акцизите. Заради незаконна търговия с тютюн българинът ще трябва да плати глоба от 150 000 куни /над 20 100 евро/, както и акциз в размер на 7 776 000 куни /близо 1 047 000 евро/, пише Index.hr. \r\n ", "date": "2019.11.05", "title": "Българин с 13 т тютюн заловен на хърватската граница"}
{"url": "https://www.dnes.bg/technology/2019/11/05/sled-50-godini-kakvo-donese-internet-na-obshtestvoto.428599", "text": "Появата на интернет не е еднократен акт. През 1969 г. се е случила една стъпка от един много дълъг процес. Този процес придобива по-ясни очертания 15 години по-късно. Тогава се формулира т.нар. TCP/IP протокол, който днес е основата на интернет. Това каза Димитър Ганчев, главен секретар и съосновател на \"Интернет общество - България\", в предаването \"Бизнес старт\" на .\n\r\nГанчев отбеляза, че има процес от около 15 години на създаване.\n\r\nТой говори и за положителни промени след създаването на интернет.\n                    \n                    \n                \n                \n                \n                \r\n\"Ако трябва да определя едно нещо, това е възможността за двустранна комуникация между хората. Преди това всички средства за осведомяване и предаване на информация бяха еднопосочни. От тази двупосочност възникват много неща\", отбеляза Ганчев.\n\r\nПо думите му двупосочността е важна, независимо с каква нагласа сяда всеки пред компютъра.\n\r\nТой коментира амбициите на някои страни като Китай и Русия за контрол над интернет.\n\r\n\"Едно от най-важните неща в интернет е системата за имена. Когато пишете адрес на сайт, системата за имена обръща буквения адрес в IP адрес. Тази система се състои от 13 организации, от които 11 са американски. Тези организации са под американска юрисдикция. В резултат на това интернет е под американска юрисдикция\", каза експертът.\n\r\nГанчев обясни, че голяма част от държавите не се чувстват комфортно в тази ситуация.\r\n ", "date": "2019.11.05", "title": "След 50 години какво донесе интернет на обществото?"}
{"url": "https://www.dnes.bg/stranata/2019/11/05/myj-prostrelia-chetiri-sysedski-kucheta-v-haskovsko-selo.428598", "text": "Мъж рани кучетата на съседа си след стрелба в село Глумово, община Ивайловград, съобщи полицията в Хасково. Сигнал за инцидента е подаден вчера по обяд от 66-годишния стопанин на четириногите.\n\nМестните полицаи са установили, че четирите животни са пострадали от ловната пушка \"ИЖ\" на 68-годишен мъж, която им е причинила трайни наранявания. \r\n\r\nЗаконно притежаваното оръжие е било иззето по образуваното досъдебно производство. Работата по случая продължава.", "date": "2019.11.05", "title": "Мъж простреля четири съседски кучета в хасковско село "}
{"url": "https://www.dnes.bg/tenis/2019/11/05/grigor-dimitrov-e-bez-konkurenciia-za-sportist-na-godinata.428601", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Григор Димитров не би трябвало да има конкуренция в България за спортист на годината. Това обяви спортният редактор на Bulgaria ON AIR Александър Рангелов.\n\r\nПреди дни най-добрият ни тенисист показа невероятен тенис и стигнал до полуфиналите на \"Мастърса\" в Париж, където след равностойна битка загуби от бъдещия шампион в турнира Новак Джокович (6:7, 4:6).\n\r\n\"Няколко точки решават даден мач. Така беше с Джокович. Не може да взима тези решаващи точки срещу големите. Вече е в такава възраст, в която не би трябвало да има оправдания. Има го опита. Всички искаме да спечели турнир от Големия шлем или поне да стигне финал\", коментира Рангелов в студиото на \"България сутрин\".\r\n                    \n                    \n                \n                \n                \n                \"Да се надяваме, че силният му завършек ще е добра предпоставка за силно начало на 2020 година. 2019 г. започна кошмарно, по-голямата част от годината бе много слаба за него. Тенисът явно има много психология, много неща, които зависят единствено от теб. Трябва да уважаваме това, което прави Григор и мястото, на което се намира\", каза още спортният журналист.\n\r\nСпоред него Гришо има всичко, за да постига много успехи, но трябва да бъде по-концентриран и по-събран.\n\r\n\"Големият проблем при него е, че от номер 3 се смъква до номер 73. Сега е в Топ 20 и отново имаме големи очаквания към него. Като изключим Надал, Джокович и Федерер, срещу всички останали от Топ 10 не би трябвало да има проблеми\", смята Александър Рангелов.", "date": "2019.11.05", "title": "Григор Димитров е без конкуренция за спортист на годината!"}
{"url": "https://www.dnes.bg/obshtestvo/2019/11/05/nad-1300-bylgari-veche-imat-pravo-na-ruska-pensiia.428602", "text": "Над 1300 български граждани получават право на руска пенсия с одобрените от президента Владимир Путин промени в Договора за социално осигуряване между Русия и България, предаде БНР.\r\n\r\nПодписаният от президента Путин федерален закон предвижда ратификация на протокола за промени в сключения през февруари 2009 г. двустранен договор за социално осигуряване. Самият протокол беше подписан през март тази година в София. \r\n\r\nДокументът отчита настъпилите през последните 10 години промени в пенсионните законодателства на двете държави. \r\n\r\nРазмерът на руската пенсия ще зависи от осигурителния стаж, придобит на територията на Руската федерация и на бившата Руска съветска федеративна социалистическа република. \r\n\r\nПериодите на работа в останалите бивши съветски републики и в страните извън Общността на независимите държави няма да се отчитат при определянето на пенсията.\r\n ", "date": "2019.11.05", "title": "Над 1300 българи вече имат право на руска пенсия "}
{"url": "https://www.dnes.bg/business/2019/11/05/ideia-norvegiia-da-oblaga-s-po-surovi-danyci-siomgata.428556", "text": "Най-големият производител на сьомга в света - Норвегия, ще печели повече от продажбите на риба, въвеждайки нов данък за рибните ферми, заради това, че използват природните ресурси на страната, съобщава назначената от правителството комисия, \r\nПравителството, управлявано от консерваторите, създаде въпросната комисия миналата година, след като опозицията настояваше държавата да взима по-голяма част от печалбата на най-голямата експортна индустрия в Норвегия след петрола и газта. Все още не е ясно как ще постъпи правителството, след като повечето от партиите са против предложението.\r\n                    \n                    \n                \n                \n                \n                Повечето от членовете на правителствената комисия, ръководена от професора по икономика Карън Хелен Ултвейт-Мо, предлагат създаването на нов данък от 40% върху печалбите на стопаните. От комисията препоръчват и да се премахне данъкът върху собствеността на съоръжения за отглеждане на риба.\n\r\nНовият налог би осигурил данъчни приходи от около 7 млрд. крони (770 млн. долара) годишно, въпреки че тази цифра би могла да се колебае. Данъкът върху природните ресурси би бил и доста над корпоративния данък в Норвегия, който е 22%.\r\n\"Страната трябва да вземе предвид историята на своята петролна индустрия, когато решава как да облага с данък риболовството – бизнес, който се очаква да расте през следващата година\", заяви в понеделник Карън Хелен Ултвейт-Мо.\r\nПроизводството на петрол се е облагало с големи данъци още от начало и това е помогнало на Норвегия да натрупа държавен фонд с 1,1, трлн. долара – най-големият в света. \"Как би изглеждала норвежката социална държава без този умен избор\", попита ръководителят на правителствената комисия.\r\nВ момента Норвегия има допълнителни данъци за използване на природните ресурси при производството на нефт и газ, както и при производството на хидроенергията. Този данъци обикновено са базирани на икономическа дейност, свързана с правата за използване на природните ресурси. Крайбрежната ивица на Норвегия е едно от малкото места в света, където условията са идеални за отглеждане на сьомга и пъстърва.\r\nПрез следващите три месеца правителството ще проведе публично обсъждане по темата.\r\n\"Малко вероятно е настоящето правителство да въведе данъка, тъй като всички партии в правителството заявиха, че са против него, но след изборите през 2021 г. това може да се промени\", коментираха от Pareto Securities AS.\r\nНорвегия е добила 1.1 млн. тона атлантическа сьомга за 2018 г., като това е повече от половината световен добив и почти двойно колкото Чили, която е втората най-голяма страна по добив, според Mowi ASA, най-голямата компания за отглеждане на сьомга в света.\r\nНамиращите се в Осло производители на сьомга като Mowi, SalMar ASA и Leroy Seafood Group ASA отбелязаха забележителни печалби благодарение на по-високите цени и ограниченията в предлагането през последните години. През последната една година, този растеж се забави на фона на спада в цените.", "date": "2019.11.05", "title": "Идея: Норвегия да облага с по-сурови данъци сьомгата"}
{"url": "https://www.dnes.bg/health/2019/11/05/6-neshta-koito-se-sluchvat-v-tialoto-kogato-iadete-tvyrde-mnogo-mlechni-produkti.428246", "text": "Млечните продукти са много важни за цялостното здраве. В тях се съдържат незаменими хранителни вещества, включително калций, калий, витамин D. Пълномаслените млечни продукти се считат за здравословни, стига да се приемат в разумни количества.\r\nОтдавна медицината дебатира по темата полезни или вредни са млечните продукти и отговорът определено не е еднозначен. Той зависи от индивидуалните особености на човек, дали има достатъчно от ензима лактаза, който разгражда лактозата (млечният протеин) в организма и още много други фактори.\r\nВажно е да се научим да проследяваме симптомите на свръхконсумация на млечни продукти и да знаем кога е време да спрем.\r\nВижте кои са признаците, които подсказват, че сте консумирали твърде много млечни продукти.\r\n                    \n                    \n                \n                \n                \n                \r\nАко сте прекалили с млечния протеин, това може да предизвика цялостен дискомфорт в коремната област, както в червата, така и в стомаха.\r\n\r\nМлечната киселина дразни стомашната лигавица. Когато е в прекалено големи количества в стомаха, тя може да причини болки и неразположения.\r\n\r\nАко страдате от болки в ставите, тези симптоми ще се засилят, ако сте прекалили с млечните продукти. За да намалите този вреден ефект, наблегнете на мастните киселини. Те имат естествен противовъзпалителен ефект върху тялото, като успокояват различни състояния, свързани с болки, подуване, скованост, дискомфорт.\r\n", "date": "2019.11.05", "title": "6 неща, които се случват в тялото, когато ядете твърде много млечни продукти"}
{"url": "https://www.dnes.bg/stranata/2019/11/05/tejko-ostava-systoianieto-na-edno-ot-decata-blysnati-vyv-varna.428571", "text": "Тежко и с опасност за живота продължава да бъде състоянието на 14-годишното момиче, което заедно с още трима беше пометено от автомобил на автобусна спирка във Варна, съобщават от БНТ. \r\n\r\nС тежки наранявания са още едно 14-годишно момиче и мъж на 28 години. При инцидента пострада и 51-годишна жена. Всички са настанени в болница. Полицията продължава разследването за изясняване на причините за инцидента. Пред разследващите 21-годишният шофьор е обяснил, че е заспал на волана след нощна смяна.\r\n\r\nТой е правоспособен, направените проби не са доказали употреба на алкохол и наркотици. Задържан е за 24 часа. Предстои анализ на записите от видеокамерите в района, както и на видеорегистратора, който е бил в автомобила.\r\n ", "date": "2019.11.05", "title": "Тежко остава състоянието на едно от децата, блъснати във Варна"}
{"url": "https://www.dnes.bg/index/2019/11/05/kyde-germanskite-pensioneri-prekarvat-starinite-si.428572", "text": "Около 17,5 милиона души в Германия са на възраст над 65 години. Много от тях избират да прекарат пенсионните си години в чужбина, напр. в България. А какви възможности предлага самата Германия за живот на старини?\n\r\nВ Германия над 20 процента от населението на страната са хора на възраст над 65 години - около 17,5 милиона души. Ако не им стига пенсията, някои от тях могат спокойно да живеят добре в чужбина. А в самата Германия има различни възможности за живот на старини, пишат от .\n\r\n\r\nПо последни данни в Германия има 14 500 домове за възрастни хора. Те са основно три типа: в първия обитателите сами поддържат домакинството си, могат да се обслужват сами и имат нужда само от минимална помощ; във втория жителите също нямат нужда от особена помощ, но могат да разчитат на почистване, предоставяне на храна и на съдействие при воденето на домакинството; в третия тип домове се полагат стационарни грижи за безпомощните хора, които могат да разчитат на 24-часова помощ. Третият тип домове са особено разпространени.\n                \n                \n                \r\nСамо пет процента от тези домове са общински, дейността на над половината от домовете се финансира от благотворителни организации. Средната стойност на месечната издръжка в такъв дом е 1 700 евро.\n\r\nПенсионерите често плащат сами за престоя си, а част от разходите се покриват от застраховки. Размерът на личната вноска зависи от финансовото положение на човека. Но във всеки случай престоят дори и в не твърде скъп дом за възрастни хора в Германия излиза най-малко хиляда евро месечно - още повече, че пенсионерите трябва сами да покриват и разходите за ремонт на тези заведения и тяхното обслужване.\r\n\n\r\nВ последните десетилетия има големи промени във формите за живот на възрастните германци. Огромното мнозинство  - 2,6 милиона от общо 3,4 милиона имащи нужда от специални грижи - живеят самостоятелно и изобщо не мислят да се местят в дом. Оптималното решение е в построените специално за възрастни хора жилищни комплекси, където съществува възможността за безбариерно придвижване. Там всеки разполага със свой апартамент, където са създадени условия за комфорта и сигурността на възрастния човек. Всички стаи са разположени на едно ниво: няма нито стълбища, нито прагове. Ваните или душкабините са снабдени със специални седалки и подлакътници.\n\r\nПо правило тези комплекси се строят в райони с добра инфраструктура, на пешеходно разстояние от аптеки, супермаркети и поликлиники. Но живеенето в такъв комплекс определено не е евтино - излиза средно 1 500 евро месечно. Но може да стигне и до няколко хиляди.\n\r\n\n\r\nАлтернатива за пребиваването в дом за възрастни хора може да бъде и оставането в самостоятелно жилище (специално оборудвано, адаптирано към потребностите), в което могат да се получават всички необходими услуги чрез службите, предоставящи асистенти за обгрижване на възрастни хора - медицински заведения, социални организации, фирми за почистване.\n\r\nТук не става въпрос за редовните контролни посещения на социалните и медицинските работници, а за нещо повече: асистентът помага на възрастния човек и в домакинството, било то за почистване, пране или гладене, като в такива домове се доставя и храна. В тези жилища има бутони за спешно повикване на медицински персонал. Помощ може да бъде потърсена по всяко време на денонощието.\n\r\nВ този вид жилищни комплекси нерядко се създават обществени пространства, в които съседите могат да си общуват, да обсъждат последните новини, да поиграят заедно, да пеят и свирят. Целта е да не скучаят самотните хора, да не се затварят между четири стени и да не губят вкуса към живота. И в тези комплекси месечният наем излиза към 1 500 евро - поне. \n\r\n\n\r\nИма и още един вариант: няколко самотни пенсионери, обединени от общите си възгледи и интереси, наемат жилище и живеят в него заедно - като семейство. Всеки има отделна стая, където може да се уедини, ако иска. А желаещите да си общуват се събират в кухнята или в хола, за да готвят или гледат телевизия заедно, обменят информация, разговарят, организират си празници.\n\r\nТези общежития за възрастни хора стават все по-популярни в Германия. Това е разбираемо: техните обитатели се чувстват част от общество, на което можеш да разчиташ за подкрепа, и в което никой не се чувства изоставен на произвола на съдбата. Да не говорим, че тази форма на живеене помага да се спестят немалко пари.\n\r\n\n\r\n\"Жилище срещу помощ\" - така се нарича концепцията, разпространена в последните десетилетия в много германски градове. Идеята е следната: човек, останал сам на старини и живеещ в къща или в апартамент с по-голяма площ, дава част от жилището си на студенти, които участват само в плащането на режийните разноски. Всичко останало е безплатно, но при условие, че квартирантът помага за воденето на домакинството: пазарува, чисти, разхожда кучето.\n\r\nКоличеството работни часове зависи от квадратурата на заеманата площ. Пример: ако ползва стая от 15 квадратни метра, студентът трябва да отработи 15 часа месечно. На фона на постоянно увеличаващите се наеми в големите германски градове, този вид общежития се радват на все по-голямо търсене.\n\r\n\n\r\nДори и с малка пенсия от порядъка на хиляда евро месено, възрастните германци пак биха могли да тънат в лукс – но далеч от родината, информира „Меркур\" и посочва къде има такива възможности.\n\r\nНа първо място е Прага, която не е само любимо място за посещение на туристите, но има какво да предложи и в ценови план. Там хиляда евро са достатъчни да си наемеш жилище близо до Стария град и да живееш добре. А и не е далеч от Германия. България също е атрактивна: София заема второто място, като изрично се подчертава, че градът предлага много културни събития. Авторите на информацията са изчислили, че 688 евро месечно са напълно достатъчни за добър живот в София.\r\n   ", "date": "2019.11.05", "title": "Къде германските пенсионери прекарват старините си? "}
{"url": "https://www.dnes.bg/technology/2019/11/05/naniz-ot-novi-vyprosi-za-katastrofite-na-boeing-737.428573", "text": "Председателят на комисията по транспорт и инфраструктура към Камарата на представителите на САЩ и председателят на подкомисията по авиация заявиха вчера, че свидетелските показания от шефове на корпорацията \"Боинг\" относно двете фатални катастрофи със самолети \"737 MAX\" пораждат още въпроси, предаде Ройтерс.\r\nВ съвместно писмо до законодателите Питър ДеФацио и Рик Ларсен пишат, че отговорите на главния изпълнителен директор на \"Боинг\" Денис Мюлънбърг са били изпълнени с \"култура на укриване и непроницаемост\" и са отразявали \"грамадния натиск\", оказван върху служителите в корпорацията при разработката и производството на \"737 MAX\".\r\n                    \n                    \n                \n                \n                \n                Двамата членове на Камарата добавят, че тези слушания в комисията не слагат край на нейното разследване и че показанията на Мюлънбърг и главния инженер по търговските самолети на \"Боинг\" Джон Хамилтън са породили \"наниз от нови въпроси\" пред корпорацията и Федералната администрация по авиация относно причините за двете трагедии и за смъртта на 346 \"невинни хора\". ", "date": "2019.11.05", "title": "\"Наниз от нови въпроси\" за катастрофите на Boeing 737"}
{"url": "https://www.dnes.bg/index/2019/11/05/receptata-dnes-pileshko-s-kashkaval-na-furna.428538", "text": "\r\n\r\n\r\nНарежете лука и чесъна. В подходяща тава за печене ги комбинирайте с доматите, подправките и разбъркайте добре. Подредете месото, което предварително сте овкусили със сол и черен пипер. Капнете върху всяко парче по няколко капки зехтин и го сложете да се пече в предварително загрята фурна на 180 градуса за около 35-40 минути. След това поръсете върху него настърганото сирене и когато се разтопи добре и хване златиста коричка може да сервирате. \r\n", "date": "2019.11.05", "title": "Рецептата Dnes: Пилешко с кашкавал на фурна "}
{"url": "https://www.dnes.bg/world/2019/11/05/oficialno-sasht-se-izteglia-ot-parijkoto-sporazumenie.428574", "text": "Държавният секретар Майк Помпейо обяви днес, че е уведомил ООН, че Съединените щати ще се изтеглят от Парижкото споразумение за климата, предаде АП, цитирано от БТА. \r\nТова е първата официална стъпка в 12-месечната процедура за излизане от глобалния пакт за борба с климатичните промени. В съобщението си Помпейо подчертава, че документът е \"несправедливо икономическо бреме\" върху икономиката на САЩ.\r\nПарижкото споразумение, подписано от близо 20 държави, предвижда всяка от тях сама да определи своя график за намаляване на емисиите на парниковите газове, които водят до промени в климата. САЩ са първата държава, която денонсира споразумението. То забранява на страните да се изтеглят от него през първите три години след неговото ратифициране на 4 ноември 2016 г., припомни АП.", "date": "2019.11.05", "title": "Официално: САЩ се изтегля от Парижкото споразумение "}
{"url": "https://www.dnes.bg/notifikacii/2019/11/05/angela-merkel-ne-dochakala-reda-si-za-trabant.428575", "text": "Германският канцлер Ангела Меркел, обяви вчера, че не е дочакала реда си за получаване на кола, защото Берлинската стена паднала преди нейният \"Трабант\" да бъде произведен от завода в град Цвикау, предаде ДПА, цитирана от БТА.\r\n\"В ГДР моята поръчка за \"Трабант\" не можа да бъде изпълнена\", каза канцлерът пред работници в завод в същия град, който сега произвежда автомобили \"Фолксваген\".\r\nЦвикау в провинция Саксония е имал по времето на ГДР дългогодишни традиции в автомобилостроенето. Там са се произвеждали култовите източногермански автомобили, наричани \"Траби\" от почитателите им.\r\nВ ГДР \"Трабантът\" бе много популярен, но заради плановата икономика хората често трябваше да чакат до 15 години, преди да си купят кола, отбелязва ДПА. ", "date": "2019.11.05", "title": "Ангела Меркел не дочакала реда си за \"Трабант\""}
{"url": "https://www.dnes.bg/world/2019/11/05/zemetresenie-ot-6-po-rihter-udari-chili.428576", "text": "Силно земетресение разлюля снощи сградите в чилийската столица Сантяго, докато в центъра на града имаше протестна демонстрация срещу лошите социални услуги и икономическо неравенство, предаде АП.\r\nПо данни на Геологическия институт на САЩ магнитудът на труса е бил 6,0 по скалата на Рихтер. Епицентърът е на 28 км югозападно от град Илапел близо до крайбрежието, а огнището на дълбочина 49 км.\r\nСпоред базирания във Франция Европейско-средиземноморски сеизмологичен център трусът е бил с магнитуд 6,3, а епицентърът в близост до крайбрежния град Кокимбо в централната част на Чили, предадоха Ройтерс и ТАСС.\r\nОсвен в столицата трусът е бил усетен в много населени места в централната част на Чили. Засега няма данни за пострадали хора и материални щети.\r\nСтраната е разположено в т.нар. Пръстен на огъня и сред най-сеизмичните държави в света. През 2010 г. земетресение с магнитуд 8,8 и цунами причиниха смъртта на 525 чилийци, а 26 изчезнаха безследно, припомни АП.", "date": "2019.11.05", "title": "Земетресение от 6 по Рихтер удари Чили"}
{"url": "https://www.dnes.bg/mish-mash/2019/11/05/shte-ima-li-prodyljenie-na-jokera.428577", "text": "Актьорът Хоакин Финикс намекна, че е възможно филмът \"Жокера\", който очарова критиката на кинофестивала във Венеция и спечели приза \"Златен лъв\", да се сдобие с продължение, съобщи Контактмюзик.\r\nЧетиридесет и пет годишният Финикс, чието превъплъщение в образа на Жокера беше окачествено като \"сензационно\", споделя, че с режисьора Тод Филипс са обсъждали подобна възможност още преди филмът да излезе на екран.\r\n\"Дълго преди \"Жокера\" да тръгне по кината или да имаме идея дали ще бъде успешен, разговаряхме с Тод за възможни продължения. Още през втората или третата снимачна седмица го попитах дали може да започне да работи над продължение, тъй като има още много за изследване. Този персонаж може да намери място във всеки филм\", разказва Хоакин Финикс за \"Лос Анджелис таймс\".\r\n                    \n                    \n                \n                \n                \n                Режисьорът Тод Филипс преди е споделял, че \"Жокера\" е планиран като самостоятелен филм, но с Хоакин Финикс могат да заснемат друг, ако се намери достатъчно \"завладяваща творческа причина\".  ", "date": "2019.11.05", "title": "Ще има ли продължение на \"Жокера\"? "}
{"url": "https://www.dnes.bg/video-prognoza/2019/11/05/ciganskoto-liato-shte-ni-radva-dnes-temperaturite-do-25-s.428581", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Денят ще бъде слънчев и ще остане топло за сезона, с максимални температури между 20° и 25°. Вятърът ще е югозападен и ще отслабне. Минималните температури ще са около 5-6° на места в западните райони. До 15-16° ще достигат по морския бряг.\n\r\nОблачно ще е сутринта над източните райони. Вятърът ще се задържи от югозапад и ще е слаб, в планинските райони – до умерен. Атмосферното налягане ще се повишава, но ще остане по-ниско от средното за месеца. Това съобщи синоптикът на  Владимира Илиева.\n                \n                \n                \r\nНад Черноморието ще бъде предимно слънчево, с по-значителна облачност в сутрешните часове. Ще духа слаб до умерен югозападен вятър. Максималните температури на въздуха ще са между 21° и 24°. Температурата на морската вода - 17°. Вълнението на морето преди обяд ще е 3 бала, след пладне ще отслабне, в повечето райони до 2 бала. \n\r\nНад планините също ще е слънчево. Ще духа до умерен, по високите и открити части и временно силен запад-северозападен вятър. Максималната температура на височина 1200 метра – около 18°, на 2000 метра – около 11°. \n\r\nДо края на седмицата времето в страната ще бъде динамично. Температурите ще са значително по-високи от обичайните за първото десетдневие на ноември. \n\r\nПрез повечето дни вятърът ще е от юг-югозапад. Ще бъде ветровито, особено в Източна България, както и в районите, разположени в близост до северните склонове на планините. \n\r\nВ средата на седмицата ще има разкъсана, предимно висока и средна облачност, значителна над крайните северозападни райони, където е възможно да превали. Ще остане с високи сутрешни температури, особено в Източна България - до 14°-16°, в Западна - между 6° и 11°, а дневните - в по-голямата част от страната над 20°. \n\r\nВ петък в Западна България ще превали, на повече места и повече като количество - в Рило-Родопската област, където и ще прегърми.", "date": "2019.11.05", "title": "Циганското лято ще ни радва днес, температурите до 25°С"}
{"url": "https://www.dnes.bg/index/2019/11/05/bez-poveche-slepi-zoni-v-avtomobila-uchenichka-izmisli-kak.428579", "text": "Безопасността на съвременните автомобили може да достигне ново ниво, благодарение на една американска тийнейджърка. Тя е на 14 години, казва се Алайна Гаслер и е на път да направи технологичен пробив с проекта си, с който като участва в състезание по математика, приложни науки и инженерство.\n\r\nПроектът на Алайна е за премахване на \"слепите зони\" в автомобилите, съобщават местните медии. Журито обяви работата й на състезанието за най-добро и ученичката спечели първа награда - чек за 25 000 долара. Решението се оказа елегантно и просто, както и абсолютно гениално.\n\r\nС 3D принтер Алайна създаде прототип на система, включваща уеб камера и проектор, с чиято помощ се излъчват кадри от улицата върху А-колоната на автомобила. Резултатът е, че колоната става един вид \"прозрачна\". Уеб камерата е монтирана в основата на А-колоната, а благодарение на проектора видеото от нея в реално време се изобразява върху вътрешната страна на колоната. Самият проектор пък е инсталиран над седалката на водача.\r\n                \n                \n                \r\n", "date": "2019.11.05", "title": "Без повече \"слепи зони\" в автомобила. Ученичка измисли как"}
{"url": "https://www.dnes.bg/crime/2019/11/05/pojar-v-obshtejitie-za-socialno-slabi-evakuirani-sa-23-ma.428583", "text": "Пожар е избухнал в общинско общежитие за социално слаби в Димитровград.\r\n\r\n23-ма души са евакуирани, а трима са леко пострадали, съобщи bTV.\r\n\r\nНа мястото са били изпратени пристигат три пожарни. Огънят е потушен.\r\n\r\nПожарът е тръгнал от крайна стая в общежитието.\r\n\r\nНаемателят е напуснал стаята, като излизайки е информирал охраната за огъня.", "date": "2019.11.05", "title": "Пожар в общежитие за социално слаби, евакуирани са 23-ма"}
{"url": "https://www.dnes.bg/eu/2019/11/05/leibyrist-izbran-za-predsedatel-na-kamarata-na-obshtinite.428582", "text": "Депутатът от опозиционната Лейбъристка партия Линдзи Хойл бе избран снощи за председател на британската Камара на общините, предаде Ройтерс.\r\n\r\nТой ще поеме ролята на арбитър в следващия състав на парламента след изборите на 12 декември и по време на излизането на страната от ЕС.\n\r\nХойл, който от 2010 г. досега беше заместник-председател на камарата, бе избран след четири тура с тайно гласуване.\r\n\r\nДосегашния председател на Камарата на общините Джон Бъркоу бе обвиняван, че нарушава установените практики и че толерира депутатите, които искат да осуетят плановете на правителството за Brexit-а. Други обаче го възхваляваха заради засилването на ролята на парламента, за да противостои на изпълнителната власт, припомня БТА.\r\n\r\n\"Аз ще бъда неутрален. Аз ще бъда прозрачен\", каза 62-годишният Хойл след обявяването на резултата от избора. Той подчерта, че Камарата на общините ще се промени, но ще се промени към добро\".", "date": "2019.11.05", "title": "Лейбърист избран за председател на Камарата на общините"}
{"url": "https://www.dnes.bg/politika/2019/11/05/borisov-se-pohvali-na-chehite-s-nula-migraciia-sme.428600", "text": "България е държавата, която има нула миграция благодарение на всички взети мерки, спазвайки всички европейски правила. Това е заявил премиерът Бойко Борисов пред външния министър на Чехия Томаш Петричек, с когото са обсъдили доброто сътрудничество между двете страни.\r\nПремиерът акцентирал върху сериозната работа на страната ни по охраната  на външната граница на Европейския съюз.\r\n\"Представих добрите макроикономически и финансови показателите на  страната – България е привлекателна за чуждите инвеститори с ниските и  прогнозируеми данъци, стабилна икономическа среда и огромен фискален  резерв\", написа Борисов във Facebook.\r\nТой ще участва в Срещата на високо равнище на групата \"Приятели на кохезията\", която ще се проведе днес в Прага.\n                    \n                    \n                \n                \n                \n                \r\nВ рамките на форума ще се състои дискусия по Многогодишната финансова рамка за периода 2021-2027 г. и ще бъде приета декларация с фокус върху Кохезионната политика.\n\r\nСрещата на високо равнище се организира в рамките на Чешкото председателство на държавите от Вишеградската четворка. Форумът се разглежда като продължение на Срещата на високо равнище в същия формат, състояла се на 28 ноември 2018 г. в Братислава по време на Словашкото председателство на държавите от Вишеградската четворка.\r\nТогава лидерите от групата очертаха значението за отделяне на достатъчно ресурси за Кохезионната политика, за Общата селскостопанска политика, както и за новите предизвикателства като сигурност и отбрана, борба с тероризма, климатичните промени, устойчив транспорт, развойна дейност, иновации и други.\n\r\nГрупата \"Приятели на кохезията\" се формира от 17 държави членки на ЕС и това са: Чехия, Словакия, Унгария, Полша, Литва, Латвия, Естония, България, Румъния, Гърция, Словения, Хърватия, Португалия, Испания, Кипър, Малта и Италия.\r\nВсички те застъпват становището, че Кохезионната политика има централна роля и важност в бюджета на ЕС, изглажда неравенствата между различните региони в Общността, придава добавена стойността на Евросъюза като цяло, а това е от полза за всички негови граждани. ", "date": "2019.11.05", "title": "Борисов се похвали на чехите: С нула миграция сме!"}
{"url": "https://www.dnes.bg/stranata/2019/11/05/myj-ot-bansko-se-blysna-v-garaj.428604", "text": "Мъж на 42 години пострада след като се блъсна в гараж в Банско, съобщава полицията в Благоевград.\nПострадалият се е движил с несъобразена скорост на прав участък с надлъжен наклон. Това довело до излизането му от пътното платно и последвалия сблъсък в гаража. \r\n\r\nМъжът е с порезни рани на главата и без опасност за живота.", "date": "2019.11.05", "title": "Мъж от Банско се блъсна в гараж "}
{"url": "https://www.dnes.bg/muzika/2019/11/05/dubioza-kolektiv-otnovo-vdiga-na-kraka-bylgarskata-publika.428605", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Брано Якубович (кийборди) и Ведран Муягич (бас) от култовата босненска група \"Дубиоза колектив\" гостуваха в студиото на \"България сутрин\", за да разкажат за предстоящия концерт на бандата в София.\n\r\nМузикантите сложиха българската публика в една графа с испанската и южноамериканската. \n\r\n\"Първото ни шоу в България беше преди около 6-7 години и бяхме изненадани колко хиляди хора дойдоха да ни слушат. Оттогава имаме тази любовна афера с българската публика всеки път. Тук получаваме едни от най-добрите преживявания на концерти\", казаха двамата.\n\r\nГрупата е известна с категоричната си социална и обществена позиция, на която кореспондират почти всички техни текстове. \n                    \n                    \n                \n                \n                \n                \r\n\"На Балканите езиците и проблемите са близки. Хората успяват да се свържат с музиката и да отговорят емоционално. Ако погледнете колко хора гледат видеата ни в мрежата, ще разберете, че темите, за които пеем ги вълнуват и в тази връзка музиката наистина свързва хората\", споделиха те пред \n\r\nСлед два месеца излиза новият им и десети албум. Нашият най-голям проблем е, че от първото парче, което сме издали досега, говорим за същите неща. Най-голямото ни желание е нещо да се промени и да започнем да пеем за любов и романтика, признаха музикантите.\n\r\nНа въпроса какво се е променило в групата през 15-годишната им история, те отговориха с хумор, че единствената промяна са повече килограми и по-малко коса.\n\r\nТази вечер ще се състои подгряващо парти в клуб \"Терминал 1\", а утре групата ще свири на Женския пазар. Голямото шоу е на 29 ноември в зала \"Арена Армеец\", където групата ще представи и новия си албум.", "date": "2019.11.05", "title": "\"Дубиоза колектив\" отново вдига на крака българската публика"}
{"url": "https://www.dnes.bg/mestni-izbori-19/2019/11/05/shte-specheliat-li-trifonov-i-manolova-ot-obsht-proekt.428597", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Слави Трифонов и Мая Манолова едва ли биха спечелили от общ политически проект. Зад това мнение се обединиха социологът проф. Александър Маринов и политологът доц. д-р Румяна Коларова.\n\r\n\"Мая Манолова не спечели, тъй като ставаше въпрос за много голяма политическа промяна в мисленето. Тя нямаше как да се случи за два-три месеца. Една голяма част от избирателите на \"десницата\" гласуваха за нея, но явно това не беше достатъчно\", каза в \"България сутрин\" проф. Маринов.\n\r\nТой заяви, че няма да е лесно да се напаснат отношенията в шарените общински съвети.\n\r\n\"Очевидно сега нагласите на софиянци бяха десни и това се вижда от състава на Столичния общински съвет. Привличането на електората на \"Да, България\" към Мая Манолова доведе до разделението на самите избиратели\", коментира в ефира на доц. Румяна Коларова.\n                    \n                    \n                \n                \n                \n                \r\nСпоред нея БСП и \"Демократична България\" не са коалиция, но си съдействат.\n\r\n\"Един човек, който е отдавна в политиката, трудно може да бъде символ на промяната. България има фрапираща нужда от нови политици - старите са изхабени. Опозицията не се е утвърдила като убедителна алтернатива и не може да претендира за водещи позиции\", каза още проф. Маринов.\n\r\nПо думите му в България е традиция никой да не си признава, че е загубил избори.\n\r\n\"Няма загуба на доверие, а нарастване на недоверието в ГЕРБ. Тяхната подкрепа си остава активна, но се създава едно условие да се създаде коалиция всички срещу ГЕРБ. Фрагментирането на общинските съвети е неизбежно\", обобщи Румяна Коларова.\n\r\nТя припомни, че в българската история има само един случай на касиране на избори - през 2009 година. Тогава бяха касирани гласове на избиратели от секции в Турция.", "date": "2019.11.05", "title": "Ще спечелят ли Трифонов и Манолова от общ проект?"}
{"url": "https://www.dnes.bg/stranata/2019/11/05/staroto-smetishte-na-svishtov-pak-plamna.428611", "text": "На седем сигнала за пожари в сухи треви, отпадъци и стърнища са реагирали пожарникари във Великотърновска област през изминалото денонощие, съобщава \"Фокус\".\r\n\r\nНай-сериозният от тях е подаден в 11.36 часа вчера и е за горящи отпадъци на старото сметище в Свищов. Причината за инцидента е небрежност при боравене с открит огън. \r\n\r\nПожарът е потушен от екип на местната пожарна.\r\n\r\nОстаналите сигнали са за запалени стърнища в Бяла черква, както и за горящи сухи треви в землищата на селата Драганово, село Лесичери, Миндя и край Павликени.\r\n ", "date": "2019.11.05", "title": "Старото сметище на Свищов пак пламна"}
{"url": "https://www.dnes.bg/notifikacii/2019/11/05/trima-pojarnikari-zaginaha-pri-vzriv-v-sgrada-v-italiia.428606", "text": "Трима пожарникари загинаха тази нощ при експлозия в сграда в северозападната италианска област Пиемонте, предаде Асошиейтед прес.\r\n\r\nТелевизия \"Скай Ти Джи 24\" съобщи, че огнеборците се отзовали на сигнал за експлозия в неизползваема част на селскостопанска постройка в провинция Алесандрия, когато станал втори взрив.\r\n\r\nАгенция АНСА съобщи, че властите разследват дали експлозията е причинена умишлено.\r\n\r\nЕдин от загиналите е бил затрупан под отломките и са били необходими часове, за да бъде изваден, пише БТА.", "date": "2019.11.05", "title": "Трима пожарникари загинаха при взрив в сграда в Италия"}
{"url": "https://www.dnes.bg/mish-mash/2019/11/05/vrag-na-krasotata-pusheneto-systariava-liceto.428609", "text": "Известно е, че тютюнопушенето е свързано с редица нежелани странични ефекти. Специалисти установиха, че лицето на закоравелия пушач може преждевременно да се състари, съобщава в. \"Мирър\".\r\nИзследването на учени от университета в Бристол обхванало 182 961 участници, които никога не са пушили, и други 150 831, които пушат или са отказали цигарите. Били ползвани данни на \"Байобанк Великобритания\". Специалистите взели предвид 18 000 характерни особености, въз основа на които направили сравнения в двета групи участници.\r\nРезултатите показали, че хората, които пушат или са бивши пушачи, са с увеличен риск от по-бързо състаряване на лицата им, от влошаване на белодробните им функции и от рак на кожата.\r\n                    \n                    \n                \n                \n                \n                \"Изследвахме хиляди характерни особености, за да идентифицираме онези, които вероятно оказват влияние колко закоравял е даден пушач\", заяви ръководителката на екипа Луиз Милард.\r\nКонстатирано е, че пушенето има вреден ефект не само върху здравето на белите дробове, но и върху стареенето на лицето. Пушенето намалява количеството кислород, които достига до кожата ви. Това означава, че ако пушите, кожата ви старее по-бързо.\r\nПушенето преждевременно състарява кожата ви с между 10 и 20 години и увеличава 3 пъти вероятността да имате бръчки по лицето, особено около очите и устата. Добрата новина е, че когато откажете цигарите, ще предотвратите бъдещо увреждане на кожата си, предизвикано от пушенето. (БТА)", "date": "2019.11.05", "title": "Враг на красотата: Пушенето състарява лицето"}
{"url": "https://www.dnes.bg/world/2019/11/05/shteti-za-milioni-evro-v-aec-v-belgiia-zaradi-sabotaj.428603", "text": "Белгийската АЕЦ \"Дул\" е понесла тежки щети заради саботаж, съобщават местни медии. Пет години след събитията все още извършителят не е установен.\n\r\nЗа пръв път днес се уточнява, че през 2014 г. умишлено някой е предизвикал изтичането на 65 тона смазка за един от четирите ядрени реактора в централата. Реакторът е работил известно време без достатъчно масло и това е довело до щети за над 100 милиона евро.\n\r\nПървоначално прокуратурата е разследвала терористични действия, а по-късно е преценила, че вероятно става дума за вредителство. Допълва се, че в месеците преди този случай са били установени още два умишлени опита за осуетяване на работата на атомната централа.\n                    \n                    \n                \n                \n                \n                \r\nПрез 2015 г. бе съобщено, че белгийската терористична клетка, ударила Париж, е подготвяла удар по европейска ядрена централа и вероятно по белгийска АЕЦ. Допълваше се, че служители в белгийските АЕЦ са били уволнени, след като са били заподозрени в радикализация. В днешните съобщения се отбелязва, че заподозреният за източването на смазочната течност изглежда е бил служител в централата с достъп до машинната зала.\n\r\nБелгия разполага с две атомни централи с общо седем реактора, изградени през 70-те години на миналия век, припомня БТА. Повечето от реакторите днес са спрени заради различни опасения, свързани със сигурността. \n\r\n ", "date": "2019.11.05", "title": "Щети за милиони евро в АЕЦ в Белгия заради саботаж"}
{"url": "https://www.dnes.bg/notifikacii/2019/11/05/kamionyt-s-migranti-v-gyrciia-na-firma-ot-pazardjik.428608", "text": "Камионът-хладилник марка МАН, в който бяха открити 41 мигранти в Северна Гърция, е собственост на фирма от Пазарджик.\n\r\nРегистрационният номер на камиона е РА1700ВМ и се води по талон на фирма с адрес на регистрация в град Пазарджик, съобщи \"Труд\".\n\nНовината за камиона-фризер с български номера обикаля света. Водещите световни медии като \"Ню Йорк таймс\", Си Ен Ен, \"Гардиън\", Евронюз, Ал Джазира и Дойче веле отразяват новината.\n\r\n\"Гардиън\" публикува изявление на гръцки полицай, който твърди, че камионът е влязъл в Гърция от Турция и че мигрантските потоци от Еврос се увеличават, тъй като мигрантите искат да избегнат влизането в страната през островите.\n                \n                \n                \r\nКакто стана ясно, 8 от 41 превозваните мигранти от камиона са с дихателни проблеми и са настанени в болница.\n\r\nПолицията спряла камиона близо до град Ксанти за рутинна проверка. Шофьорът - 40-годишен грузинец, не е притежавал книжка за управление на автомобил. Съдружникът му - също грузинец, успял да избяга и се издирва.\n\r\n ", "date": "2019.11.05", "title": "Камионът с мигранти в Гърция - на фирма от Пазарджик"}
{"url": "https://www.dnes.bg/balkani/2019/11/05/rumynci-postroiha-200-metrov-pyt-za-100-000-evro.428592", "text": "\r\nЖителите в румънския град Пятра Нямц са озадачени от новооткрит път, който свършва в нищото, съобщава Евронюз.\n200-метровата улица струва 100 000 евро. Пътят завършва рязко в поле, с прелез и пътна маркировка \"стоп\". Кметът на Пятра Нямц разказва, че пътят е част от план за модернизация на целия район.\r\n\r\nВ северната ни съседка има протести, които са насочени срещу липсата на магистрали и инфраструктура. През март тази година трафикът в Букурещ беше блокиран, след като няколко шофьори спряха автомобилите си за 15 минути, за да се присъединят към протеста, наречен \"Румъния иска автомагистрали\", пише economic.", "date": "2019.11.05", "title": "Румънци построиха 200 метров път за 100 000 евро "}
{"url": "https://www.dnes.bg/notifikacii/2019/11/05/zadyrjaha-vandalite-ot-varnenskata-bolnica-sv-anna.428619", "text": "В рамките на няколко часа, след като от варненската болница МБАЛ \"Св. Анна\" разпространиха клип от охранителна камера, са установени и задържани извършителите на кражба от асансьора в болницата.\nСигналът за вандалска проява и кражба на 7 осветителни тела от асансьора бе подаден от шефовете  на болницата.\r\n\r\nСлед проведени незабавни действия по разследване на случая и оперативно – издирвателни дейности е установено, че извършители на деянието са А.П. (24 г.) и М.Д. (32 г.), двамата известни на МВР. \r\nПо случая е образувана преписка, материалите са докладвани в Районна прокуратура – Варна. \r\nА.П. и М.Д. са задържани за срок до 24 часа, съобщиха от полицията.\r\n ", "date": "2019.11.05", "title": "Задържаха вандалите от варненската болница \"Св. Анна\""}
{"url": "https://www.dnes.bg/crime/2019/11/05/nezagasena-cigara-zapalila-obshtejitieto-za-socialno-slabi.428617", "text": "Първоначалната версия за възникването на пожара в общинското общежитие за социално слаби в Димитровград е незагасена цигара. Това каза кметът на града Иво Димов пред \"Фокус\".\n\r\nПредполага се, че пожарът е предизвикан от непредпазливост на един от обитателите в общежитието. \nОхраната е успяла да изведе всички от сградата.\n\r\nПострадали са трима души. Двама са обгазени и една жена е с леки изгаряния.\n\r\nЧаст от покрива на общежитието е изгоряла, както и няколко стаи, но от утре започва ремонтът, като общината ще предприеме необходимите действия да възстанови сградата, обясни ткметът. \n\r\nОще днес комисия е направила оглед и от утре започват ремонтни аварийни дейности, уточни Димов.\n                    \n                    \n                \n                \n                \n                \r\n\"Надявам се в рамките на месец да отстраним всички поражения. Хората са настанени в източното крило и няма опасност някой от тях да остане на улицата\", обясни той. \n\r\nПо думите му сградата е на над 40 години и в нея няма пожароизвестителна инсталация. \n\r\nВ нея са били настанени 23-ма социално слаби, допълни кметът на Димитровград.", "date": "2019.11.05", "title": "Незагасена цигара запалила общежитието за социално слаби "}
{"url": "https://www.dnes.bg/obshtestvo/2019/11/05/bitka-za-spravedlivost-zashto-onkobolen-lekar-ne-stana-asistent.428625", "text": "Онкоболен няма място в Катедрата по гастроентерология на Медицинския университет в София.\r\nГорчивият извод е на младия гастроентеролог Радислав Наков, който разказва как не е бил одобрен в конкурс, защото в момента е не лекар, а пациент и се лекува от клетъчен лимфом.\r\nКъм момента лечението му върви добре и той вярва, че ще се излекува и че може да се развива като лекар. Радислав обаче се сблъсква с \"присъдата в очите на хората\" към онкоболните. С присъдата на лекари.\r\n\"Боли, защото още преди болестта да те убила, някои хора са те погребали\", пише медикът. \n\r\nВъпреки заболяването си той се явил на конкурсен изпит за асистент към Катедрата по гастроентерология на МУ-София.\r\n                    \n                    \n                \n                \n                \n                \"След подаването на документите си за кандидатстване бях неколкократно съветван \"да си гледам здравето\". Казаха на собствения ми баща \"Да си гледам здравето\", на който и без това му е трудно да се справи с емоциите си около моето заболяване. Още при разглеждането на документите от комисията, която се състои от проф. Борислав Владимиров, проф. Йордан Генов и доц. Пламен Пенчев, бяха направени коментари, че съм дал фалшиво медицинско, на което пише, че съм клинично здрав при наличието на онкохематологично заболяване. Да клинично здрав съм, (не)уважаемо жури. Засега\", казва той.\r\nПо думите му членове на журито са коментирали на рапорт и в лични разговори с колеги, че е недопустимо, че си е подал документите за конкурса, защото бил болен. Изпитът, който по регламент е анонимен, е проведен на 31 октомври. Кандидатите били четирима за три места.\r\nЕдин от кандидатите напуснал и не останал да чака резултатите.\r\n\"По време на \"анонимното\" проверяване на писмените работи доц. Пенчев извика поименно един от другите кандидати, за да разчете писмената си работа пред комисията под претекст, че не е достатъчно четлива. След това комисията ни повика всичките останали кандидати и съобщи, че за устен изпит продължава само извиканият да си разчете писмената работа колега, без да се обявят оценките с изтеглените предварително анонимни номера\", разказва Радислав Наков.\n\r\n\"Мога смело да заявя, че през целия си професионален път съм преследвал научното и академичното в медицината наравно с грижата си за пациентите. И имам своите доказателства за това, които никоя комисия, съставена от \"уважавани\" професори не може да ми отнеме. Имам 18 публикации с общ импакт фактор 39.463 и още 31 в реферирани списания (много повече от изискванията да се хабилитираш в МУ-София), носител съм на редица награди, а също така съм част от Управителния съвет на Европейското обединение по гастроентерология (UEG) и директор на Европейското училище за млади гастроентеролози\", заявява младият лекар.\r\nТой смята да търси правата си пред съответните институции.\n\r\n\"А на уважаемото жури ще им кажа едно: Жив съм. Тук съм\", завършва постът му.\n\r\nНаписаното от Радислав Наков е споделено многократно от потребители в социалната мрежа, а коментарите под него изразяват гняв от несправедливото отношение, но и подкрепа към младия лекар.", "date": "2019.11.05", "title": "Битка за справедливост: Защо онкоболен лекар не стана асистент?"}
{"url": "https://www.dnes.bg/sofia/2019/11/05/slynceto-peche-toploto-teche-puskat-parnoto-v-sofiia.428621", "text": "Започва  общото включване на отоплението в столицата, съобщиха от \"Топлофикация София\".\r\nПоетапно ще бъдат включени първо детските градини, учебните и здравните заведения, след това жилищните сгради във всички райони и накрая административните сгради и стопанските потребители. \n\n\n От дружеството напомнят на клиентите си да отворят на максимална степен вентилите на радиаторите си, за да не се налага допълнително обезвъздушаване на отоплителните тела след пускане на отоплението, както и да проверят електронните си уреди за дялово разпределение.\r\nВ случай, че дисплеят им е угаснал, клиентите трябва незабавно да потърсят съдействие от обслужващата ги фирма – топлинен счетоводител.\r\n                    \n                    \n                \n                \n                \n                Важно е преди пускането на отоплението да приключат всички ремонти и да запълнят източените инсталации. Отоплението няма да бъде включено в сградите, в които вътрешната отоплителна инсталация не е запълнена, защото това означава, че в някое жилище ремонтът все още не е приключил.\r\n\"Топлофикация София\" дава възможност на клиентите, които поради някакви причини желаят включване на отоплението в сградата на по-късен етап, да подадат в обслужващия ги топлорайон заявление и подписано за целта решение от общото събрание на етажната собственост.\r\nСпоред нормативната уредба ТЕЦ- трябва да пусне парното при три последователни дни със средноденонощна температура по-ниска от 12°C и прогноза от НИМХ - БАН за трайно застудяване. \n\r\nСпоред синоптиците обаче в следващите дни температурите ще са значително по-високи от обичайните за първото десетдневие на ноември. \n\r\nЩе остане с високи сутрешни температури между 6° и 11°, а дневните ще бъдат над 20°.", "date": "2019.11.05", "title": "Слънцето пече, топлото тече! Пускат парното в София"}
{"url": "https://www.dnes.bg/politika/2019/11/05/slavi-trifonov-nagazi-v-politikata-registrira-proekta-si.428656", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНа политическата сцена у нас официално се появи нов играч. Екипът на Слави Трифонов внесе документи за регистрация на партията си \"Няма такава държава\". Самият Трифонов не присъства на внасянето на подписите при регистрацията на партията. \n\n\nТова се случва точно месец след учредителното събрание на \"Няма такава държава\". Внесените днес подписи са 3700. \n\r\nЕдин от най-приближените до Слави Трифонов - Тошко Йорданов, застана пред журналистите, за да отговори на някои от въпросите.  дали е възможно да има общо политическо бъдеще между \"Няма такава държава\" и Мая Манолова, той отговори:\n                    \n                    \n                \n                \n                \n                \r\n\"Няма да коментирам неща, които може да се случат в бъдеще. Ще ви казваме, като вземем решение да направим нещо. Всичко останало са спекулации. Пред страната и пред нас има проблеми\".\n\r\nПо думите му отдавна у нас няма ляво и дясно разделение. \n\r\nА в срок до един месец Административният съд трябва да вземе решение за регистрацията на партия \"Няма такава държава\". Първите избори, към които се насочва новата партия, са парламентарните през 2021 г.\r\n ", "date": "2019.11.05", "title": "Слави Трифонов нагази в политиката, регистрира проекта си"}
{"url": "https://www.dnes.bg/stranata/2019/11/05/sledizborno-vdigat-danycite-v-gabrovo.428650", "text": "Новоизбраният стар кмет на Габрово и новият състав на Общинския съвет още не са положили клетва, но готвят вдигане на местните данъци от догодина.\n\r\n\r\nСред мотивите им за нарастване на налозите са записани невъзможността на Община Габрово да продължи собствено финансиране по мащабни инвестиции през следващите отчетни периоди, поради ограничения си и недостатъчен Бюджет, за да постигне подобни инвестиции, тъй като разчита основно на външно финансиране, съобщава GabrovoNews.\r\n\r\nЗа плановете на общината става ясно от проект за Наредба за изменение и допълнение на Наредбата за определяне на местните данъци и такси. Планира се увеличение на ставката на данъка за недвижими имоти.\r\n\r\nДруг основен приходоизточник в бюджета на Общината, който също ще бъде увеличен, е данъкът върху превозно средство. Най-потърпевши ще бъдат собствениците на автомобили до 3,5 тона, които са без екологична категория, с Евро 1 и Евро 2.", "date": "2019.11.05", "title": "Следизборно вдигат данъците в Габрово "}
{"url": "https://www.dnes.bg/akoshtete-vqrvaite/2019/11/05/spored-zodiiata-kakvo-shte-vi-napishe-bivsheto-gadje.428635", "text": " Ето какво съобщение би ви изпратило бившето гадже малко след като сте скъсали, според неговата зодия.\r\n - \"Хей, ще правя парти за моя рожден ден този уикенд. Ела, ако имаш време... Хаха, просто се шегувам. Прекалено рано е\"\r\n \r\n- \"Само за твоя информация - последния епизод на любимия ни сериал беше направо страхотен\"\r\n \r\n- \"Хей, спиш ли?\"\r\n \r\n - \"Чух, че вече имаш ново гадже. Честито!\"\r\n\r\n", "date": "2019.11.05", "title": "Според зодията: Какво ще ви напише бившето гадже?"}
{"url": "https://www.dnes.bg/zvezdi/2019/11/05/keit-bekinseil-po-bikini-v-instagram.428631", "text": " Чаровната актриса Кейт Бекинсейл зарадва почитателите си с провокативна снимка. Тя позира топлес, само по бикини, и публикува изображението в социалната мрежа Instagram.\r\nКейт е седнала на стол, покрива бюста си с ръце, а двама мъже се грижат за външния ѝ вид - единият я гримира, а другият ѝ прави прическа. 46-годишната актриса събра много харесвания и положителни коментари за снимката.\r\n\"Ти си невероятна по всеки възможен начин\", \"Хората в интернет полудяха заради тази снимка\", пишат фенове.\r\n \r\nСкоро звездата уведоми феновете си, че е наред след страшните пожари, които обхванаха Калифорния. Наложило се е Кейт да се евакуира от дома си там.\r\n \r\nТя постна снимка на пламъците и написа:\r\n \r\n\"В безопасност сме. Благодаря на всички, които се отзоваха. Изпращам любов и надежда на всички хора, които излязоха от къщите си в 3 през нощта... и най-вече на Дейвид и Дороти, които можеше и да не си спомнят по средата на нощта, че не мога да шофирам, но си спомниха. Както и на всички, които ми предложиха подслон, макар да знаят, че вървя в комплект с четири животни, между тях - котка с епилепсия. Вие сте ангели, хора. Толкова съм ви благодарна!\".\r\n \r\n", "date": "2019.11.05", "title": "Кейт Бекинсейл - по бикини в Instagram"}
{"url": "https://www.dnes.bg/stranata/2019/11/05/myj-s-psihichni-otkloneniia-prichinil-pojara-v-dimitrovgrad.428640", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Мъжът, причинил пожара в Димитровград, е с психични отклонения. Многократно са правени  опити да бъде настанен в специализиран дом, но той отказвал, съобщи Bulgaria ON AIR.\r\nПожарът наложи евакуация в общинското общежитие за социално слаби в  града. Всички 23-ма обитатели са били изведени от сградата. Трима души  са били обгазени, но няма опасност за живота им. \n\n\r\nПожарът избухнал около 4.30 ч. тази сутрин. Започнал е от стая на  първия етаж. Охранителят първи  забелязал пламъците и подал сигнал.\r\nОгънят е бил потушен бързо, благодарение на адекватната намеса на противопожарните екипи.\r\n\r\nОгънят е нанесъл значителни материални щети на сградата. Още утре в нея ще започне ремонт.", "date": "2019.11.05", "title": "Мъж с психични отклонения причинил пожара в Димитровград"}
{"url": "https://www.dnes.bg/obshtestvo/2019/11/05/kampaniia-za-donorstvo-1151-bylgari-chakat-svoia-shans-za-jivot.428620", "text": "50 хиляди донорски карти ще бъдат разпространени в рамките на започващата национална информационна кампания за донорството и трансплантациите.\r\nДонорството е онзи хуманен акт, който по своята същност няма аналог, а трансплантациите са уникално постижение на медицината, каза министърът на здравеопазването Кирил Ананиев пред журналисти.\r\nЗа трансплантация на някакъв орган към юни 2019 година чакат 1151  българи, като над 1000 са за бъбречна трансплантация. От началото на  годината са направени 32 трансплантации от трупен донор и 12 - от жив  донор, съобщи министърът, цитиран от БТА.\r\nКартите ще се разпространяват чрез Българския Червен кръст и регионалните здравни инспекции. Те не са задължителни и нямат юридическа стойност. Изразената в тях воля би била ориентир само за близките на приносителя на картата.\r\n                    \n                    \n                \n                \n                \n                Въпреки това при настъпване на мозъчна смърт даването на съгласие от страна на близките остава задължително изискване.\r\nВ брошура, прикрепена към картата, е описано подробно какво е донорство, мозъчна смърт, законови изисквания и др.\r\nВ рамките на информационната кампания искаме хората да се замислят за ролята на донорството, искаме посланията ни да достигнат до семействата, училищата и университетите, каза още Ананиев.\r\nИнициативата ще продължи до 5 декември, когато ще се направи отчет на кампанията.\r\n ", "date": "2019.11.05", "title": "Кампания за донорство: 1151 българи чакат своя шанс за живот"}
{"url": "https://www.dnes.bg/rusia/2019/11/05/20-ot-rusnacite-iskat-iska-decata-im-da-sa-razuznavachi.428646", "text": "Близо 20 на сто от участвали в анкета жители на Русия биха искали децата или внуците им да станат разузнавачи. Това става ясно от публикувани днес данни от проучване на центъра ВЦИОМ, предаде ТАСС.\n\r\nРуските въоръжени сили честват днес Деня на военния разузнавач, установен с президентски указ през 2006 г., посочва агенцията, цитирана от БТА.\n\r\nРезултатът от допитването сочи, че професията разузнавач е на почит в Русия. Уважението към нейните представители в обществото достига според оценки на участниците 4,32 точки от 5 възможни, доходите и трудовото възнаграждение са оценени с 4,10 точки, влиятелността - с 4,02 точки.\n\r\nНай-известният в Русия филм за разузнавачи е \"Седемнайсет мига от пролетта\", посочен от 43 процента запитани, на втора позиция с едва 5 процента е \"Щит и меч\", а филмите за Джеймс Бонд например са споменали само 2 на сто. Близо 30 процента не са успели да си припомнят нито един шпионски филм.\n                    \n                    \n                \n                \n                \n                \r\nКато най-известни представители на професията участниците са посочили съветския разузнавач Рихард Зорге (15 на сто), Максим Исаев (Щирлиц) - героя в \"Седемнайсет мига от пролетта\" (8 на сто), Николай Кузнецов - разузнавач и партизанин в окупираните от нацистки войски съветски територии (5 процента), а на четвърто място - президента Владимир Путин, бивш офицер от КГБ (4 на сто от запитаните). Около 69 на сто не са могли да назоват нито един разузнавач.", "date": "2019.11.05", "title": "20% от руснаците искат иска децата им да са разузнавачи"}
{"url": "https://www.dnes.bg/index/2019/11/05/delhi-e-zadushavan-ot-tih-ubiec-a-vlastite-bezdeistvat.428634", "text": "Ако ви парят очите, гърлото ви е запушено, боли ви глава и не виждате ясно сградата от другата страна на улицата, най-вероятно сте в Делхи или неговите предградия през ноември.\r\n\"Усещам тежест в гърдите, не мога да дишам, три пъти прекарах пневмония през последните четири години - винаги през този сезон\", казва Судха Тилак, жителка на предградието на индийската столица Гургаон.\r\nНейният лекар я посъветвал да отиде на почивка. \"Сега е времето когато имаме толкова много спешна работа, когато са годишните изпити в училищата. Как да напуснем града?\", казва тя.\r\nТилак работи в издателска къща и нейният син, който е ученик, се готви за годишните си изпити, също както много деца живеещи в Националния столичен район, или НСР, както наричат Делхи с предградията му, пишат от БТА.\r\n                \n                \n                В петък столичните власти обявиха извънредно положение заради опасност за здравето, след като нивата на замърсяване се повишиха до опасни стойности - повтарящ се всяка година през октомври и ноември феномен.\r\nУчилищата са затворени за няколко дни, строителните дейности и използването на дизелови генератори бяха спрени, и е въведена схема за ограничаване на автомобилното движение по улиците за две седмици.\r\n\"Училищата ни са затворени, казват ни да не излизаме навън. Това ли трябва да ни вдъхне увереност?\", пита Тарша Свами, 16-годишна ученичка, която се готви за годишните си изпити в Нойда, в югозападните предградия на Делхи.\r\nСвами бе приета в болница преди три години през ноември с дихателни проблеми. \"Нищо не се е променило\", казва тя и допълва: \"Това е извънредно положение и ни трябват спешни мерки. Не може повече да отлагаме решаването на проблема\".\r\nНивата на изхвърляните във въздуха частици по-малки от 2,5 микрометра, или РМ2,5 (фини прахови частици), достигнаха стойности от 671 микрограма на кубичен метър вчера в Нойда. Това е малко по-добре отколкото в неделя, когато индексът за качеството на въздуха достигна най-лошите си показатели в района от близо три години.\r\nСветовната здравна организация (СЗО) препоръчва хората да не се излагат на РМ2,5 със стойности над 25 микрограма на кубичен метър за повече от 24 часа, тъй като фините прахови частици могат да проникнат дълбоко в белите дробове и дори в кръвта.\r\nТам където живее Тилак в Гургаон, нивото на РМ2,5 бе 502 микрограма, което също е в опасната категория, пишат от БТА.\r\n\"Държим вратите и прозорците затворени. Миризмите от готвенето изпълват къщата. Отваряме прозорците и отровният въздух отвън влиза вътре. Става като газова камера \", казва Тилак.\r\n\"Ритъмът на живот е тотално нарушен. Трябва да осъзнаем, че това е извънредна ситуация като наводненията в Керала и е от жизненоважно значение да се поправи това, за да не продължи да се случва всяка година\", добави тя.\r\nПроблемът на засяга само Делхи, а и големи райони в Северна Индия.\r\nАвтомобилните и индустриални вредни емисии, прахта от строителството, горенете на боклук, сезонното изгаряне на стърнища и промяната на ветровете - всичко това допринася за високите нива на замърсяване.\r\nПравителството предприе някои инициативи за борба с влошаващото се качество на въздуха, но нито една от тях не се оказа достатъчно успешна.\r\n\"Те говорят за планове за действие, \"ще направим това или онова\". Времето за приказки отдавна е свършило\", казва Свами.\r\nВ неделя, когато Делхи и големи части от Северна Индия се потопиха в най-гъстата токсична мъгла от години, министърът на околната среда Пракаш Джавадекар посъветва индийците с послание в Туитър да започват деня си с музика.\r\nВ събота министърът на здравеопазването Харш Вардхан пък посъветва гражданите да ядат моркови, които според него могат да помогнат при здравословни проблеми, свързани със замърсяването.\r\n\"Качеството на въздуха в Делхи е в критично състояние и се нуждаем от устойчиво решение, вместо да обсъждаме едно и също нещо всяка година\", казва Рандип Гулерия, директор на базирания в Делхи Общоиндийски институт за медицинска науки.\r\nОтделенията за сърдечносъдови и респираторни заболявания в болниците на Делхи регистрират рязко увеличение на броя пациенти през октомври и ноември, според информации в медиите.\r\nГулерия казва, че замърсяването на въздуха е \"тих убиец\", а изследвания са установили пряка връзка между него и смъртните случаи, причинени от сърдечносъдови и респираторни заболявания.\r\n\"Трябва да стигнем до корените на проблема и това трябва да е колективно решение, включващо администрацията, фермерите и строителния бранш\", казва Тилак.\r\n\"Това засяга здравето, работата и благополучието ни. Защо да плащаме толкова висока цена? Хората, които трябва да се обединят за да променят нещата, изглежда не го разбират\", допълва тя", "date": "2019.11.05", "title": "Делхи е задушаван от \"тих убиец\", а властите бездействат "}
{"url": "https://www.dnes.bg/index/2019/11/05/iadem-vnosni-kartofi-domati-na-1-kg-iznesen-zarzavat-7-kg-import.428655", "text": "На 1 килограм изнесен български плод или зеленчук внасяме 7 кила чужда продукция. Това сочат последните данни на националната статистика, сочи анализ на Министерството на земеделието, храните и горите за периода януари-юли 2019 г., информира \"АгроТелеграф\".\n\r\nЗа седемте месеца на годината в страната са внесени 172,6 хил. тона пресни зеленчуци. В същото време са изнесени 24 894 тона родна продукция.\r\nСпрямо същия период на миналата година износът се срива с над 30 процента. И така сме изгубили външен пазар за над 11 000 тона български зарзават. Вносът е приблизително на същото ниво като миналата година.\n\r\nПодобна е ситуацията и при плодовете. Там съотношението износ-внос също е приблизително едно към седем. От януари до юли сме внесли 208 513 тона пресни плодове. А изнесената от страната продукция възлиза на скромните 28 942 тона. При това се оказва, че износът на плодове всъщност представлява основно реекспорт на продукти, които не се произвеждат в България. Така например около половината от износа на пресни плодове включва реекспорт на 14,7 хил. тона цитруси. Този реекспорт през 2019-а обаче се срива с над 20 процента. \n                \n                \n                \r\nИзнесените от страната цитруси чуждо производство са с 3,8 хил. тона по-малко. Това в крайна сметка е основната причина за отчитането на срив с близо 11 процента на изнесените от България плодове. Същевременно, внесената у нас продукция се увеличава с почти 12%. През първите седем месеца на годината чуждите плодове, които са заляли пазара ни, са с 21 670 тона повече, спрямо същия период на миналата година, сочат статистическите данни.\r\n \r\nКартофите са основно внос, зелето е предимно българско. Крушите са изключително вносни, български ябълки се намират, но са малко, а гроздето е 50 на 50. Така описа ситуацията към момента Слави Трифонов, от Националния съюз на градинарите.\n\r\nПри черешите сме добре, но ситуацията се влошава. От качествените за прясна консумация голяма част се изнася, основно за Румъния. В интензивния сезон, около средата на юни, експортираме по 100 тона на ден. Освен за Румъния изнасяме за Европа и Арабските страни, уточнява Слави Трифонов, който е един от големите черешопроизводители.\r\n \r\nОсновният ни конкурент и при този плод е Гърция. Допреди три години гърците вземали превес само при ранните сортове. После нещата се обръщали в полза на родната продукция. Сега обаче Гърция през целия период прави експорт, казва Трифонов.\n\r\nПо думите му, търговци на едро на Слатина внасят череши от съседите и ги пишат български. Отиваме на тържището сутринта, където основните вносители вече разтоварват два-три тира, описа ситуацията той. Според него положението в супермаркетите е една идея по-добре отколкото на борсите. Гърците имат по-високи субсидии и затова могат да си позволят по-ниски цени. Нашата череша е от 3 лева нагоре, като тук се включват и разходи като сортиране, калибриране, охлаждане и пакетиране, които са съществени, уточни Трифонов.\r\n \r\nСред пресните зеленчуци, най-значително намаление на годишна база като количество се наблюдава при доставките на домати – с 5,6 хил. тона (9,9%), краставици и корнишони – с 2,1 хил. тона (12,3%) и пиперки – с 2,1 хил. тона (12,7%). Съществено спадат и внесените количества гъби, зеле и моркови - с между 5,3% и 14,6%. От друга страна, вносът на лук и шалот нараства с 6,6 хил. тона (46,2%), а този на картофи - с 3,9 хил. тона (14,4%).\r\n \r\nНай-голям принос за ръста на вноса на пресни плодове през първите седем месеца на 2019 г. имат доставките на ябълки, които се увеличават над два пъти на годишна база, до 41,6 хил. тона. \n\r\nОсновен дял от общия внос на пресни плодове продължават да заемат цитрусовите плодове и бананите с общо 98,7 хил. тона - с 3,6 хил. тона повече спрямо седемте месеца на 2018 г. Сред останалите плодове, внасяни в по-големи количества по това време на годината, повишение се наблюдава при импорта на киви (с 12,4%), ягоди (с 57,8%), череши (с 63,7%) и сливи (с над два пъти), а намаление – при този на дини (с 9%), праскови (с 22%), грозде (с 25%), круши (с 35,9%) и вишни (с 62,8%).\n\r\nНамалението на общия експорт на пресни зеленчуци е основно вследствие на спад на реализираните извън страната бобови зеленчуци – с 10,8 хил. тона (70,8%) и сладка царевица – с 2,3 хил. тона (92,5%). Свиват се и изнесените количества пиперки, тикви и домати – в рамките на 9,8% - 16,7%. От друга страна, експортът на краставици и корнишони нараства с 22,8% на годишна база, до 5,4 хил. тона, а този на гъби, зеле, картофи и лук и шалот - от 15,6% до почти осем пъти (най-значително при лука).\n\r\nПонижение спрямо същия период на миналата година се отчита при износа на дини (8%), черупкови плодове (с 25,2%) и праскови (47,8%). Същевременно, износът на ябълки нараства над четири пъти на годишна база, а този на ягоди, череши и кайсии – от 21,1% до 58,2%.", "date": "2019.11.05", "title": "Ядем вносни картофи, домати... На 1 кг изнесен зарзават – 7 кг импорт"}
