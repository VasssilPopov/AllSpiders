{"url": "https://www.dnes.bg/politika/2018/12/15/desi-radeva-za-vtori-mandat-na-rumen-radev-ne-mi-se-iska-i-pyrvi.396654", "text": "Съпругата на президента Десислава Радева призна в телевизионно интервю, че предпочита Румен Радев да няма втори мандат като държавен глава.\n\n\n\n\n\n\r\n\"На мен не ми се иска. Ако щеш ми вярвай, по средата на мандата не ми се иска и първи. Наскоро си говорехме и му казах: Ако знаех какво ще е, нямаше да се съглася. В случая не е важно какво искам аз, а той и дали обществото ще има нужда от него за още един мандат.\", каза Радева пред Мартин Карбовски в предаването му по bTV.\n\r\nТя коментира, че има предимства в това да бъде съпруга на президента, но има повече недостатъци.\n\r\n\"Предимства да си съпруга на президента има, защото се срещам с интересни хора. Посещавам наистина забележителни места - на първи януари бях на ежегодния Новогодишен концерт на Виенската филхармония. Получих автограф от Рикардо Мути. Бях в Болшой театър - една от мечтите ми. Недостатъците обаче са повече от предимствата, защото си губиш свободата, анонимността\", каза тя.\n                    \n                    \n                \r\nРадева призна и че като семейство Радеви са щастливи, но не знае дали са щастливи като президент и съпругата на президента.\n\r\n\"Щастливи сме като Румен и Десислава Радеви, не знам дали сме щастливи като президент и съпругата на президента, защото тази негова позиция доста изкривява отношенията в семейството. Вече нямаме време да седнем да говорим. По време на предизборната му кампания го подкрепях през цялото време\", каза тя.\n\r\nДесислава Радева призна и че през последните две години, откакто е в тази нова роля, е станала по-тъжна.\n\r\n\"Хората отвикнаха с женско присъствие до президента. За жалост последните 5 години не го видяхме. Получих страшно много критики, че имам кабинет в президентството, да, имам. Такива кабинети са имали и другите съпруги на президентите. Охрана от НСО - да, имам. Такива охрани са имали и другите президентши. На мен в момента ми се налага да променям нагласите на хората, което е много трудно\", добави тя.\n\r\nТя коментира и случая през февруари, когато служители на жандармерията спряха за проверка автомобила на НСО, в който тя се вози. По думите й не е ясно какво е предизвикало проверката, а темата била представена провокативно в медиите.\n\r\nРадева обясни и че няма помощници в резиденция \"Калина\", в която живее президентското семейство. Тя настоя и че за всички нейни тоалети, прически и грим се плаща от семейния бюджет, който пък се формирал единствено от заплатата на президента.\n\r\nЗа себе си Радева разказа, че е един нормален човек, обикновена жена, майка и съпруга. \n\r\nВ София дошла 1989 година, искала да кандидатства журналистика, но се отказала от мечтата си.\n\r\n\"Майка ми ми намери работа в единствената в България рибоконсервна фабрика. На 19 години всичко ми миришеше на риба, животът ми миришеше на риба. Циганите ме учеха да играя кючек. След много учене една циганка ми каза: \"Нищо няма да стане от теб\", разкри Радева.\n\r\n\"Със Слави Трифонов се познаваме от 90-та година от Студентски град. Доведе го моята съквартирантка, която се връщаше от купон. В 3 през нощта Слави започна да свири на виола в стаята. Впоследствие исках да емигрирам от България, а той беше човекът, който ме убеждаваше да не емигрирам\", разказа още първата дама.\n\r\nС Румен Радев пък се познавали вече от 31 години. \n\r\n\"Работех като манекенка и с Румен се запознахме на едно мое ревю. Беше 8-ми декември. Той явно е бил впечатлен от мен, отишъл е в агенцията, в която работех, да ме търси, разбрал е къде уча. Намери ме пред училище и ми каза \"Дължиш ми един танц\", разказа още тя.\n\r\nДесислава Радева обаче призна, че голямата любов на Румен Радев са изтребителите.", "date": "2018.12.15", "title": "Деси Радева за втори мандат на Румен Радев: Не ми се иска и първи!"}
{"url": "https://www.dnes.bg/notifikacii/2018/12/15/poroshenko-obiavi-syzdavaneto-na-avtokefalna-cyrkva.396647", "text": "Украинският президент Петро Порошенко обяви днес създаването на автокефална православна църква в Украйна, предаде ТАСС, цитирана от БТА.\n\n\n\n\r\n\"Поздравявам всички със създаването на автокефална поместна православна църква на Украйна, учредена току-що в (църквата) \"Света София\", посочи Порошенко, обръщайки се към присъстващите на площада пред църквата след приключването на обединителния събор.\r\n\"Този свещен ден ще влезе в историята като денят на създаването на обединена автокефална църква в Украйна. Ден на нашата окончателна независимост от Русия\", допълни президентът, цитиран от Франс прес.\r\nУчастниците в днешния обединителен църковен събор в Киев избраха начело на поместната украинска православна църква митрополит Епифаний от Киевската патриаршия, съобщи ТАСС.", "date": "2018.12.15", "title": "Порошенко обяви създаването на автокефална църква"}
{"url": "https://www.dnes.bg/obshtestvo/2018/12/15/chestnost-myj-nameri-portmone-s-mnogo-pari-i-go-vyrna.396648", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМъж, израснал в дом за сираци, намери портмоне с голяма сума пари и документи и го върна на собственика му. \r\n29-годишният Илия Савов намерил портмонето на тротоар в близост до магазин в Смолян. След като видял, че е пълно с пари, и за момент не помислил да го задържи, а влязъл в близкия магазин, за да потърси собственика му.\r\nВ този момент в търговския обект влязла и жената, собственик на портфейла, разказва Bulgaria ON AIR.\r\nИлия е израснал в дом за сираци в Широка лъка. И преди е намирал пари и документи и винаги ги е връщал.", "date": "2018.12.15", "title": "Честност! Мъж намери портмоне с много пари и го върна"}
{"url": "https://www.dnes.bg/notifikacii/2018/12/15/ukrainski-iztrebitel-se-razbi-zagina-pilotyt.396649", "text": "Изтребител \"Су-27\" се разби днес при опит за кацане в база в Украйна, при което загина пилотът, предадоха Асошиейтед прес и Ройтерс, като се позоваха на армията.\r\n\"Обстоятелствата и причините за инцидента се разследват\", заявиха украинските въоръжени сили.\r\nСпоред армията самолетът се е разбил при рутинен полет в северната Житомирска област.\r\nИзтребителите \"Су-27\" са проектирани от Съветския съюз и продължават да се произвеждат от Русия. Те имат един или двама пилоти в зависимост от модела. Засега не е ясно какъв модел е бил разбилият се самолет.\r\nУкрайна загуби двуместен \"Су-27\" при учения със САЩ през октомври. Тогава загинаха двамата пилоти - украинец и американец.", "date": "2018.12.15", "title": "Украински изтребител се разби, загина пилотът"}
{"url": "https://www.dnes.bg/balkani/2018/12/15/shte-se-razcepi-li-kosovo-shte-ima-li-novi-etnicheski-granici-v-regiona.396625", "text": "В Прищина беше дадено началото на Косовската армия. Белград заплашва с военни действия, а Москва предупреждава, че това може да доведе до \"най-сериозни последствия за Балканите\". \n\r\nОт ноември насам Косово облага вноса от Сърбия с мита от 100 процента. Мярката е следствие от действията на властите в Белград, които малко преди това осуетиха приемането на Косово в Интерпол. Взаимните обвинения и претенции са само увертюра към едно опасно изостряне на кризата между сърби и косовари. А ЕС отложи и дългоочакваната от косоварите либерализация на визовия режим – факт, който допълнително усили тяхното разочарование и недоволство. \n\r\nНа 14 декември парламентът в Прищина даде зелена светлина за създаването на собствена, косовска армия. Нещата вървят от лошо към още по-лошо. В същото време местни политици създават свършени факти, за да подтикнат решаването на косовския въпрос, но не по начина, желан от европейските посредници.  \n\n\n\n\n                    \n                    \n                \r\nСлед години на застой в \"замразения\" косовски конфликт, през 2018 г. за първи път открито беше повдигнат въпросът за размяната на територии и преместването на граници – така бе нарушено едно абсолютно табу в досегашната европейската политика. \n\r\nСръбският президент Александър Вучич и косовският му колега Хашим Тачи лично инициираха този дебат и дори вече преговаряха помежду си. Идеята: населените предимно със сърби области в Северно Косово да бъдат придадени към Сърбия, а районите с албанско мнозинство в Южна Сърбия да преминат към Косово. \n\r\n\n\r\nНо никой вече не обсъжда тези планове официално, след като една среща в Брюксел, проведена през лятото, приключи със скандал, а сръбският президент си тръгна от нея видимо разгневен. Малко по-късно той отново поде старата песен: \"Косово е част от Сърбия\". Правителството в Косово на свой ред отказа да подкрепи идеята за размяна на територии, а премиерът Рамуш Харадинай, който е бивш сподвижник на Тичи от времето на войната в Косово, мобилизира политиката и обществеността за отпор срещу подобна възможност, пише .\n\r\nНезависимо от многобройните предупреждения на европейски политици - най-вече от Германия - да не се чертаят нови етнически граници в региона, темата изобщо не е отпаднала от дневния ред. Редовно се появяват съобщения, че Вучич и Тачи продължавали да преговарят, се казва още в анализа на Аделхайд Файлке.\n\r\nВ същото време чувствително отслабва влиянието на ЕС, който дълги години ръководеше диалога между Белград и Прищина: на Брюксел почти не са му останали възможности да стимулира двете балкански държави, нито пък да ги заплашва с нещо по-сериозно. В началото на годината бе загатнато, че Сърбия може да бъде приета в ЕС през 2025 година, но сега вече никой не желае да се ангажира с конкретна дата. \n\r\nА в Косово, чиято независимост все още не е призната от 5 страни-членки на ЕС, постепенно се изпари еуфорията по Европа, след като Брюксел за пореден път отложи либерализирането на визовия режим за косоварите.\n\r\n\n\r\nВсичко това кара хората в Косово да изпитват дълбоко разочарование. А сред тях почти няма човек без близки, роднини или познати в Германия или някоя друга страна-членка на ЕС. Цялата страна на практика оцелява благодарение на миграцията. \n\r\nЕдинственият изход: паспорт, който осигурява свободно придвижване. С такъв косоварите могат да се снабдят напр. в южната си съседка Албания. Още преди години ЕС премахна визите за албанските граждани, а албанският премиер Еди Рама им беше обещал паспорти в случай, че ЕС отново откаже да либерализира визовия режим за косовските граждани. \n\r\nИ още нещо може да предложи Албания на северната си съседка: икономически връзки. На фона на досегашната икономическа зависимост на Косово от Сърбия, това е съществена алтернатива за Прищина. Но след като Белград блокира приема на Косово в Интерпол, Прищина вдигна митата за сръбските стоки, а вносът на практика замря. Въпреки предупрежденията на международните посредници, правителството на Косово държи на решението си и така блокира напълно търговията със Сърбия, която досега беше жизнено необходима за Косово. \n\r\n\n\r\nБроени дни след като Косово наложи мита на сръбските стоки, в косовския град Печ се състоя едно необичайно събитие: под мотото \"Един народ, един език, една мечта\" на 26 ноември си дадоха среща правителствата на Косово и на Албания. На нея двата кабинета начертаха дългосрочни политически, икономически и културни цели: да вървят заедно напред към Европа. Това бе патетичното, но и недвусмислено послание от тази среща, а на семейната снимка се вижда и двуглавият албански орел – символ, който е твърде омразен на сърбите.\n\r\nТази прегръдка с Албания внася нова динамика в региона, защото Косово може да отхвърли почти изцяло (до)сегашната си зависимост от Сърбия - не само политически, но и икономически. Потърпевши ще се окажат сърбите в Северно Косово, които са откъснати от Сърбия, но пък отказват да се интегрират в структурите на косовската държава. Така етническото разделение вътре в Косово се задълбочава.\n\r\nНе е изключено събитията от последните няколко седмици да доведат до фактическото разделение на Косово, а по-късно - и до създаването на конфедерация между Албания и част от Косово. Местни анализатори и политици вече открито обсъждат този сценарий, който за Сърбия би представлявал истинска травма. Защото Белград не го е грижа толкова за \"бедняшката колиба\" Косово, колкото за един исторически символ, който е неотменима част от сръбската историческа памет - едно по-скоро емоционално, отколкото рационално поведение.\n\r\nНо и военната реторика се вписва в тази напрегната ситуация: Сърбия заплашва с война, ако Косово основе своя армия (което е факт от вчера, бел. ред.) и изпрати военни подразделения в Северно Косово. Според сръбската министър-председателка Ана Бърнабич, Белград може да предприеме действия в защита на сръбското население в Северно Косово - въпреки присъствието в страната на 4000 войници от КФОР, които се грижат за мира и границите в региона. \n\r\n\"Надявам се, че все пак няма да ни се наложи да използваме армията си\", казва сръбската министър-председателка Ана Бърнабич. Това, на практика, би означавало изпълнение на политическия план на Вучич и Тачи. \n\r\nПо-мащабна военна конфронтация в региона обаче е малко вероятна, тъй като Косово е под пряката закрила на САЩ, които разполагат в региона с една от най-големите си военни бази извън САЩ - \"Бондстийл\".\n\r\nТревожни са обаче сигналите от Москва. Кремъл обяви, че последиците от създаването на косовска армия могат да доведат до \"най-тежките последици не само за сръбското население в региона, но и като цяло за сигурността на Балканите\".\r\n", "date": "2018.12.15", "title": "Ще се разцепи ли Косово? Ще има ли нови етнически граници в региона?"}
{"url": "https://www.dnes.bg/index/2018/12/15/sindrom-na-visokomerieto-maniiata-za-velichie-kakva-e-diagnozata.396632", "text": "Харизма, чар, способност да вдъхновява, убедителност, широка визия, готовност за поемане на рискове, грандиозни стремежи и огромно самочувствие - това са качества, които свързваме с успешните лидери. \n\r\nИ все пак има друга страна на този профил, защото тези качества могат да бъдат белязани от грандиозен провал, заради необислена импулсивност, безразсъдство и често невнимание. Това може да доведе до катастрофално лидерство и да причини щети в голям мащаб. \n\r\nУвеличаващата се неспособност за вземане на разумни решения се възприема от широката общественост като нещо повече от \"просто да сгрешиш\". \n\r\nЕдна обща нишка, обвързваща тези елементи заедно, е синдромът на високомерието или преувеличената гордост, преобладаващото самочувствие и презрение към другите. \n                \n                \r\nКак можем да мислим позитивно за лидер, който грубо нарушава властта, ощетявайки живота на другите? Някои го виждат като просто екстремната проява по спектър на нарцисизма. Други просто класифицират синдрома като непосредствена опасност, но и като разбираем аспект на онези, които \"играят\" с властта.\n\r\nЕдин голям въпрос: Възможно ли е лекарите и психиатрите да помогнат при идентифицирането на характеристиките на хора със синдрома и да допринесат за създаването на законодателство, с което да се ограничат негативните обществени последици, които могат да възникнат от него? \n\r\nПърво, част от характеристиките на синдрома на високомерието се смятат за част от адаптивното поведение, когато са налице с по-малка интензивност. Най-илюстративният пример е импулсивността, която може да бъде адаптивно качество в определен контекст. Необходимо е по-подробно проучване на жадни за власт лидери, за да се види дали това е просто импулсивност или решение, базирано на по-емоционална и изолирана култура, а това е много трудно, тъй като те са малко на брой и потайни в своите действия.\n\r\nВярва се, че екстремното високомерие е придобито заболяване и следователно се различава от повечето разстройства на личността, които традиционно се възприемат като устойчиви през цялата възраст. \n\r\nСпособността за вземане на бързи решения, понякога на базата на малко доказателства, е от особено значение - може би е жизнено необходимо в лидерството. Така по-плахият човек няма да може да издържи процеса на обществен контрол, нападения от опоненти без някаква форма на самоугощение и велико убеждение в собствената си мисия и значение. \n\r\nУстановено е, че синдромът най-добре се проявява от хора, които не са имали депресивно заболяване, или пък някаква форма на биполярно разстройство. От друга страна външните събития могат да повлияят на вариацията както в интензитета, така и във времето на началото на проявата му.\n\r\nДиктаторите са особено предразположени към високомерие, защото има твърде малко ограничения за тяхното поведение... ако изобщо има такива.\n\r\nВисокомерието на Сталин например не е толкова белязано, нито прогресивно, колкото това на Хитлер. Що се отнася до Мусолини и Мао, и двамата са били високомерни, но вероятно и всеки от тях е имал и биполярно разстройство. За Саддам Хюсеин също има доказателства, че е имал биполярно разстройство.\n\r\nИзбирането на високопоставен представител за демократичен лидер е важно събитие. Последващата победа на избори увеличава вероятността за проява на синдрома на високомерието. Изправянето пред кризисна ситуация като навлизаща или действителна война или изправяне пред потенциална финансова катастрофа, може да доведе до още по-голямо предизвикателство и трудности с още по-големи обществени последици. \n\r\nЗа разлика от повечето разстройства на личността, които се появяват в ранна възраст, можем да видим, че синдромът на високомерието се развива само след като властта е била задържана за определен период от време и поради това се проявява във всяка възраст. \n\r\nПървоначално са предложени 14 симптома, съставляващи \"високомерния\" синдром. Сега са съкратени, а широкия им афинитет е набелязан към критериите на DSM IV за нарцистично личностно разстройство, антисоциално разстройство и хистологично личностно разстройство. \r\nНозологията на психиатричните заболявания зависи от традиционните критерии за поставяне на диагнози в биомедицинска рамка. Съществуват обаче и други основания - психологически или социологически, които могат да бъдат приложени. \n\r\nВалидността за психиатрично заболяване включва оценка на пет фази: (i) клинично описание; (ii) лабораторни изследвания; (iii) дефиниране на границите по отношение на други нарушения; (iv) последващо проучване; и (v) семейно положение. Трябва да се признае обаче, че съществуват сериозни ограничения при строго прилагане на такива критерии за синдрома на високомерието, като се има предвид, че толкова малко хора упражняват реална власт във всяко общество и че честотата сред тези \"изложени на риск\" е ниска. \n\r\nНай-голямото значение и въздействие на синдрома, обаче, произтича от голямата вреда, която може да бъде причинена от малък брой хора на голяма част от населението. \n\r\nВ крайна сметка синдромът на вискокомерието може да бъде формулиран като модел на поведение в човек, който: (i) вижда света като място за самовъзхщение, чрез използване на властта; (ii) следва тенденция за извършване на действия главно за подобряване на личния имидж; (iii) показва непропорционална загриженост между имиджа и представянето; (iv) проявява месианска ревност и самовъзхвала в речта; (v) \"слива\" идеите си с нация или организация; (vi) използва кралското \"ние\" в разговор; (vii) показва прекомерно самочувствие; (viii) очевидно има презрение към другите; (ix) показва отчетност само пред по-висша сила (история или Бог); (х) показва непоклатимото убеждение, че той ще бъде оправдан в съда; (xi) губи контакт с реалността; (xii) прибягва до безпокойство, безразсъдство и импулсивни действия; (xiii) позволява на моралната правда да избегне разглеждане на практичност, цена или резултат; и (xiv) показва некомпетентност с незачитане на принципите на политиката.\n\r\nПри дефинирането на клиничните особености на всяко разстройство се изисква повече от просто изброяване на симптомите. В случая на синдром на високомерието са необходими редица критерии, сред които определен период от време на власт, която обикновено варира от 1 до 9 години. \n\r\nДа се характеризира биологично е много трудно. Това е същността на лидерите, които имат синдрома - те са резистентни на самата идея, че могат да бъдат болни, защото това е признак на слабост. По-скоро те са склонни да прикриват \"заболяванията\" си и така е малко вероятно да се представят доброволно на каквото и да било клинично или научно изследване. \n\r\nТрябва да се отбележи също, че лидерите са склонни да използват модни лекарства, подобряващи производителността. Двама държавни глави, Еден и Кенеди дори са били на амфетамини през 50-те и 60-те години. В 21-ви век главните лидери вероятно ще бъдат сред първите, които използват новата категория т.нар. \"подобрители на познавателната способност\". \n\r\nМного невролози вярват, че подобни лекарства, ако се използват правилно, могат да бъдат безвредни. \n\r\nДали синдромът на хибрис по същество е същият като нарцистичното личностно разстройство, негов подтип или отделен субект? Все още е трудно да разберем!", "date": "2018.12.15", "title": "Синдром на високомерието – манията за величие! Каква е диагнозата?"}
{"url": "https://www.dnes.bg/notifikacii/2018/12/15/sylzotvoren-gaz-i-vodni-orydiia-sreshtu-jyltite-jiletki-v-parij.396650", "text": "Полицията използва сълзотворен газ и водни оръдия за разпръсване на протестиращите от движението на \"жълтите жилетки\" на булевард \"Шан-з-Елизе\" в Париж, предадоха Асошиейтед прес и ТАСС.\n\n\n\n\r\nДнес беше петият пореден уикенд от демонстрациите. Сегашните, предимно мирни протести, бяха значително по-малки от предходните демонстрации, при някои от които имаше вандализъм и плячкосване.\n\r\nНяколко хиляди души протестираха през деня на \"Шан-з-Елизе\" в студеното и дъждовно време. Следобед се стигна до ограничени сблъсъци между демонстрантите и полицията. Органите на реда задържаха 120 човека, от които 86 бяха пратени за постоянно в ареста.\n                \n                \r\nПротестиращите дадоха да се разбере, че искат да поддържат натиска, въпреки че броят им беше доста по-малък, отколкото предишните седмици.\n\r\nДемонстрациите срещу високата цена на живота започнаха в средата на ноември. Тази седмица френският президент Еманюел Макрон направи отстъпки за удовлетворяване на исканията на протестиращите. Но някои от демонстрантите по улиците на Париж заявиха, че президентът продължава да не ги разбира.", "date": "2018.12.15", "title": "Сълзотворен газ и водни оръдия срещу \"жълтите жилетки\" в Париж"}
{"url": "https://www.dnes.bg/notifikacii/2018/12/15/goliam-pojar-v-edin-ot-nai-populiarnite-britanski-zooparkove.396652", "text": "Един от най-популярните британски зоопаркове беше евакуиран днес заради разразил се пожар, предадоха световните агенции.\r\nВсички посетители бяха изведени невредими от зоологическата градина на Честър в графство Чешър, в Северозападна Англия.\r\nПламъците са избухнали първо в къта на зоопарка, наподобяващ хабитатите в мусонните гори. Причините за пожара все още са неясни. \r\nЗаради огнената стихия някои животни бяха преместени на безопасни места. Персоналът на зоопарка заедно с пожарникари се опитват да овладеят пожара.\r\nЗоопаркът отвори врати през 1931 г. и в него има около 15 000 животни от 500 различни вида, около половината от които са застрашени. Зоопаркът участва и подкрепя 70 проекта за опазване на дивата природа в страната и в чужбина.", "date": "2018.12.15", "title": "Голям пожар в един от най-популярните британски зоопаркове"}
{"url": "https://www.dnes.bg/zvezdi/2018/12/15/heili-bolduin-ne-vodeh-normalen-jivot.396554", "text": "Хейли Болдуин залага на стилна и елегантна визия на корицата на новия брой на Vogue Arabia за декември 2018.\n\r\nМоделът, която вече смени фамилията и официално не е Болдуин, а Бийбър, краси две корици на елитното издание.\n\r\nНа първата корица съпругата на Джъстин Бийбър позира в близък кадър в черно-бяла стилистика, а основен акцент е поставен върху годежния ѝ пръстен.\n\r\nЗа втората корица виждаме блондинката във визия, вдъхновена от ретро рок блясъка в красотата.\n\r\nВ изданието Хейли ни разкрива подробности за своето детство и живота си.\n\r\n\"Имах нормално детство и тийнейджърски години. Не ме разпознаваха, докато не станах на 19 години.“, разкрива Хейли пред списанието.\n                    \n                    \n                \r\n\"Има някои \"нормални\" неща, които не съм правила никога – като да ходя в университет, но смятам, че успях да се науча да имам график, да не закъснявам и да нося отговорност, защото започнах да работя едва на 17\", разказва тя.\n\r\nВ придружаващата фотосесия Хейли носи изделия на модни къщи като Tom Ford, Balmain и Marc Jacobs, а вие можете да разгледате визиите в галерията на ", "date": "2018.12.15", "title": "Хейли Болдуин: Не водех нормален живот!"}
{"url": "https://www.dnes.bg/notifikacii/2018/12/15/ispanskite-slujbi-spasiha-migranti-plavashti-na-guma.396653", "text": "Испанските служби за спасяване по море съобщиха, че са помогнали в залива Алхесирас на двама непълнолетни мигранти, прекосили Гибралтарския проток върху гума от камион, предадоха Франс прес и Асошиейтед прес. Предполага се, че спасените са от Мароко, посочва АП.\n\r\nТази сутрин от Мароко са се обадили в испанския спасителен център и са съобщили за двама непълнолетни, плаващи върху гума от камион в залива Алхесирас, заяви пред АФП говорител на спасителния център. \n\r\nВеднага е бил мобилизиран спасителен кораб и са били предупредени всички кораби в района. От един ферибот се обадили, че са ги забелязали, допълни говорителят.\n\r\nОт 1 януари до 12 декември 2018 година 743 мигранти са загинали в опит да стигнат до Испания през Средиземно море, което е три пъти повече в сравнение със същия период на 2017 година, по данни на Международната организация по миграцията (МОМ).\n                \n                \r\nТози морски миграционен път не е с най-много човешки жертви - през 2018 година 1306 души са загинали в опит да стигнат до Италия и Малта - но той е най-често използван, като пристигналите тази година в Испания са над 55 200, според МОМ.", "date": "2018.12.15", "title": "Испанските служби спасиха мигранти, плаващи на гума"}
{"url": "https://www.dnes.bg/politika/2018/12/15/radev-bylgariia-stava-regionalen-lider-tehnologiia-energetika.396638", "text": "Държавният глава Румен Радев е разговарял на \"Дондуков\" 2 със заместник-държавния секретар на САЩ Джон Съливан, който е на посещение в България. В срещата е участвал и посланик Ерик Рубин. Във фокуса на разговорите са били стратегическото партньорство между България и САЩ, както и развитието на двустранното сътрудничество, съобщиха от прессекретариата на президента.\r\nПрезидентът Радев е изразил интереса на страната ни към разширяване на икономическия обмен и увеличаване на инвестициите от САЩ в сфери с висока добавена стойност и информационните технологии. По думите му България се утвърждава като регионален технологичен лидер и привлича все повече експерти и технологични компании от региона и Европа.\r\n                    \n                    \n                Президентът посочил също така, че страната ни има амбицията да се развива като регионален енергиен център в Югоизточна Европа. Реалната диверсификация с изграждането на интерконектори с нашите съседи, заедно с директните доставки на енергийни ресурси, повишават сигурността и водят до намаляване на цените, с което съответстват на националните интереси на България и на Европейския съюз, посочил още Румен Радев.\r\nОбсъдена е била и възможността за разширяването на двустранното сътрудничество в разработването на перспективни енергийни източници.\r\nДжон Съливан е дал висока оценка на двустранното сътрудничество в сферата на отбраната и сигурността и на приноса на българските военнослужещи в НАТО.\r\nПрезидентът отбелязал значителния международен интерес към процеса на модернизация на Българската армия, в който участват и САЩ. Държавният глава подчертал, че страната ни се стреми към стратегическо партньорство с бъдещия доставчик, обмен на програми за обучение и търси най-изгодното предложение на основата на равнопоставеност, конкурентност и прозрачност, при спазване на критериите, определени от Министерството на отбраната и Народното събрание.", "date": "2018.12.15", "title": "Радев: България става регионален лидер - технология, енергетика.."}
{"url": "https://www.dnes.bg/eu/2018/12/15/21-zadyrjani-predi-protesta-na-jyltite-jiletki-v-parij.396639", "text": "Парижката полиция съобщи, че 21 души са задържани във френската столица преди протестите на \"жълтите жилетки\" днес, предаде Асошиейтед прес.\r\nХиляди полицаи и други представители на силите за сигурност са разположени в Париж за пета поредна седмица на демонстрации, като правителството призова за спокойствие след насилието при предходните протести.\r\nПолицията в Париж уточни, че са били задържани 21 души. Сили за сигурност, екипирани за борба с уличните безредици, са разположени около централните жп гари и по \"Шанз-Елизе\", където магазините са затворени, а витрините са закрити с дъски в очакване на протестите. Хиляди хора се събират по широкия булевард, съобщава БТА.\r\nМалко преди обед се стигна до леко спречкване между полицията и протестиращите на \"Шанз-Елизе\". Конфликтът бързо бе прекратен, след като силите на реда използваха лютив газ, за да разпръснат тълпата, а протестиращите тръгнаха към Триумфалната арка.\r\n ", "date": "2018.12.15", "title": "21 задържани преди протеста на \"жълтите жилетки\" в Париж"}
{"url": "https://www.dnes.bg/akoshtete-vqrvaite/2018/12/15/sega-ne-tyrsia-vryzka-kakvo-znachat-nai-chestite-jenski-izrazi.396585", "text": "Какво искат жените? Въпрос, който мъжете си задават от векове. Обикновено представителите на силния пол се смятат за логични, дамите за по-емоционални. Може би тези различия в начина на мислене създават комуникационните проблеми помежду ни.\r\nЖените винаги намират начин да покажат какво им харесва или пък не, от какво се нуждаят. Само трябва да се вникне в смисъла на техните думи. Вижте как се превеждат едни от най-често използваните женски изрази.\r\n\r\nПревод: „Честна съм с теб. Не искам да имам връзка с теб.“ Когато казваме, че не искаме да имаме връзка, имаме предвид, че все още се възстановяваме от предишна връзка или просто не ви харесваме.\r\n                    \n                    \n                \r\nПревод: „Не съм много добре. Опитах се да ти обясня, но ти не разбираш.“\r\n\r\nПревод: „Няма да призная и да приема поражението.“\r\nКак прекаленото анализиране на връзката всъщност я погубва?\r\n\r\nПревод: „Никога не си ми харесвал достатъчно, за да променя решението си. Не ме привличаш сексуално, но не искам да навредя на чувствата ти.“ \r\n", "date": "2018.12.15", "title": "Сега не търся връзка... Какво значат най-честите женски изрази?"}
{"url": "https://www.dnes.bg/health/2018/12/15/sanofi-poluchi-nagradata-socialno-otgovorna-kompaniia-v-zdraveopazvaneto-na-bylgarskata-pediatrichna-asociaciia.396235", "text": "Sanofi България получи престижното отличие на Българската педиатрична асоциация за социално отговорна компания в областта на детското здравеопазване. Наградата беше връчена на официална церемония в присъствието на председателя на Комисията по здравеопазване към 44-то Народно събрание Д-р Даниела Дариткова, над 300 медици, общественци и представители на неправителствени организации и на бизнеса.\n\r\n\"Наградата е поредното признание за социално отговорната политика на Sanofi. Ние сме приели за наш дълг освен разработването на иновативни лекарства, така и инвестирането в редица социални кампании, които повишават здравната култура на българското общество и са насочени към превенция на социално-значими заболявания\", сподели при приемането на наградата Петя Жекова \"Маркетинг мениджър\" на Sanofi Pasteur за България и Македония.\n                    \n                    \n                \r\nSanofi България организира ежегодно няколко социално отговорни кампании насочени към редица рискови групи.  \n\r\nВече седем поредни години компанията реализира инициативата \"Открито за диабета\", чиято цел е информиране на обществото за диабета, превенция, ранна диагностика и правилно лечение на заболяването. Само през последните няколко месеца над 850 българи от цялата страна са се възползвали от безплатните изследвания на кръвна захар и гликиран хемоглобин, които компанията организира в малки и по-големи населени места из цялата страна. И тази година посланик на \"Открито за диабета\" бе Ивет Лалова, която припомни с поредица от активации колко важен е хранителният режим за правилния контрол над заболяването и превенцията му. Затова чрез инициативата бяха призовани ресторантьорите да посочват под всяко ястие в менюто си именно какво е съотношението в грамове на въглехидрати, мазнини и белтъци.\n\r\nПрез 2017 г. Sanofi Pasteur представи първата в България четиривалентна противогрипна ваксина, като организира и мащабната информационна кампания \"Открито за ваксините\". Стъпвайки на научно доказани факти и надеждни статистически данни, кампанията запозна обществото ни със сериозните здравни последствия от грипа и ефективната превенция чрез ваксинация.\n\r\nКато здравен партньор на хората живеещи редки болести, множествена склероза, онкологични и имунни забалявания, Sanofi Genzyme, разработва и реализира образователни програми за лекари и пациенти в партньорство с пациентските организации и здравните власти. Тяхната цел е повишаването на разпознаваемостта на редките болести, така че пациентите с тези заболявания да могат навременно да бъдат диагностицирани и да получат адекватно лечение.\n\r\nSanofi е глобална биофармацевтична компания, отдадена да помага на хората и да облекчава техните здравословни предизвикателства. Компанията е едновременно до хората, страдащи от редки заболявания, както и до милионите пациенти с дългогодишни хронични заболявания. С повече от 100 000 служители в 100 държави Sanofi трансформира научните иновации в здравни решения по света.\n\r\nКомпанията  заема 5-о място  по продажби в България и се нарежда на 4-о място сред иновативните компании в страната. В България Sanofi се стреми да повиши качеството на живот на българите, осигурявайки достъп до иновативни здравни терапии и предлагайки диверсифицирано портфолио от фармацевтични продукти.\r\n ", "date": "2018.12.15", "title": "Sanofi получи наградата \"Социално отговорна компания\" в здравеопазването на Българската педиатрична асоциация "}
{"url": "https://www.dnes.bg/balkani/2018/12/15/pochina-vnezapno-kmetyt-na-ohrid-na-48-godini.396641", "text": "Кметът на Охрид Йован Стояноски почина внезапно тази сутрин на 48-годишна възраст, предаде агенция МИА.\r\nСпоред първите информации причина за смъртта е сърдечен удар. На Стояноски му прилошало и в критично състояние бил приет във Вътрешното отделение на болницата в Охрид. Опитите за реанимация били напразни, предаде БТА.\r\nЙован Стефаноски беше професор във факултета по туризъм и ресторантьорство в Охрид. Той бе кмет на Охрид от 20 октомври миналата година след победа в първия кръг на местните избори.\r\nТой бе роден на 7 август 1970 г. в Охрид.\r\n ", "date": "2018.12.15", "title": "Почина внезапно кметът на Охрид на 48 години"}
{"url": "https://www.dnes.bg/kino/2018/12/15/izkushenieto-eva-griin-briunetkata-sys-zeleni-ochi.396553", "text": "Ева Грийн се появява в пълния си блясък на корицата на италианското издание на Vanity Fair за декември 2018 година.\r\nАктрисата влиза в образа на стилната съвременна жена, която обича модата и знае как да изразява индивидуалността си с нея.\r\nБрюнетката със зелени очи е заснета от професионалния обектив на Джонас Бреснан и позира за корица в рокля на Saint Laurent и бижута на Bulgari.\r\nРазбира се, като всяка жена, която живее и диша с висшата мода, Ева Грийн позира за останалата част от фотосесията с последните изделия на модни къщи като Chanel, Alexander McQueen и други.\r\nКреативното позициониране става посредством огледален ефект от вода и дори специално разпънат червен шал, кореспондиращ с червена дълга рокля.\r\nЦялата фотосесия за списанието можете да видите в галерията на ", "date": "2018.12.15", "title": "Изкушението: Ева Грийн – брюнетката със зелени очи!"}
{"url": "https://www.dnes.bg/balkani/2018/12/15/cipras-niama-vryshtane-nazad-za-gyrciia-i-makedoniia.396631", "text": "За Македония и Гърция няма връщане назад, заяви гръцкият министър-председател Алексис Ципрас на конференция на управляващата партия СИРИЗА в северния град Солун, пише гръцкото електронно издание “Greek Reporter“.\r\nНа конференцията Ципрас говори за Преспанския договор, представяйки го като стъпка напред в отношенията между народите на Балканите. В същото време, той похвали Солун заради \"хармоничното съжителство на различни култури и традиции, тежката история и големите демократични битки\".\r\n\"Няма да позволим той да се превърне в град на крайната десница и на омразата, защото Солун, Македония и Гърция нямат връщане назад\", подчерта той, цитиран от \"Фокус\".\r\n                    \n                    \n                Той заяви, че \"Солун днес реагира на тъмнината, омразата, национализма и експлоатацията на патриотизма \", добавяйки, че \"демократичния народ в Македония днес изпраща послание на съпротива, свобода, демокрация\", визирайки Северна Гърция.\r\nЦипрас продължи: \"Ние няма да позволим на политиците, които ограбиха нашата родина и я изправиха на ръба на фалита, днес да инсценират патриотизъм и да вървят ръка за ръка с неонацистите на \"Златна зора“! \"\r\nСнощи гръцката полиция използва сълзотворен газ, за да разпръсне антиправителствените демонстранти, събрали се в града, за да протестират срещу споразумението с Република Македония за нейното име, предаде Асошиейтед прес.\r\nУчастниците в протеста провокираха плътния полицейски кордон в Солун, където премиерът левичар Алексис Ципрас говореше пред свои привърженици.\r\nСпоразумението предвижда бившата югославска република да се преименува на Република Северна Македония, в замяна на което Гърция ще оттегли възраженията си срещу нейното присъединяване към НАТО и, евентуално, към Европейския съюз.\r\nПротивниците на сделката в Гърция, сред които и консервативната опозиция, твърдят, че тя няма да опази гръцкото наследство на древните македонци и ще представлява потенциална заплаха за териториалната цялост на страната.\r\n ", "date": "2018.12.15", "title": "Ципрас: Няма връщане назад за Гърция и Македония!"}
{"url": "https://www.dnes.bg/notifikacii/2018/12/15/10-te-polzi-za-zdraveto-ot-konsumaciiata-na-guava.396583", "text": "Гуава е сочен, много сладък и вкусен тропически плод. Има приблизително крушовидна форма, жълт или кафяв цвят в зряло състояние, а сърцевината му е розово-червена. В нея има малки ядливи семенца, които не пречат на консумацията ѝ.\r\nСмята се, че родината на гуава е Мексико или Централна Америка, но е много популярна и в азиатските страни, особено след като са установени ползите за здравето от гуава. Ето кои са те:\r\n\r\nЕстественото богато съдържание на витамин С в гуавата, което е 4 пъти по-високо от това в портокалите, помага за стимулиране на имунната система. Антиоксидантите не само помагат за добър имунитет, но и се борят с възпаленията, стареенето и формирането на туморни клетки в тялото.\r\n                \n                \r\nКонсумацията на гуава може да помогне на диагностицирани с диабет по-лесно да контролират нивата на глюкозата и инсулина в кръвта си. Също така е полезна и в превенцията на диабет тип 2 и 1.\r\n\r\nБлагодарение на много богатото наличие на витамин А в състава си, гуава е много важен плод за здрави очи. Редовното похапване на вкусния екзотичен плод помага за предотвратяване на катаракта, дегенерация на макулата и прави цялостното здраве на очите по-добро.\r\n", "date": "2018.12.15", "title": "10-те ползи за здравето от консумацията на гуава"}
{"url": "https://www.dnes.bg/usa/2018/12/15/poslanie-na-trymp-kym-borisov-bylgariia-e-znachim-partnior.396634", "text": "Министър-председателят Бойко Борисов се срещна със заместник-държавния секретар на САЩ Джон Съливан. \n\r\nВъв фокуса на разговорите им - сигурността, енергетиката, инвестициите и двустранните отношения.\n\r\nПремиерът Борисов отново увери, че България напълно изпълнява поетите ангажименти към НАТО и препотвърди повишаването на разходите за отбрана на 2% от БВП до 2024 г., както и за отделяне на повече инвестиции във въоръжение и оборудване. \n\r\nЗаместник-държавният секретар на САЩ Джон Съливан подчерта, че България е стабилен и предвидим партньор в рамките на Алианса и на двустранна основа. Съливан предаде на премиера Борисов послание от американския президент Доналд Тръмп за значимостта за САЩ на приятелските и партньорски двустранни отношения с България, и високата оценка за тях.\n                    \n                    \n                \r\nАкцент в срещата между Бойко Борисов и Джон Съливан бе още енергийната сигурност и сътрудничеството между двете страни в тази област. Министър-председателят запозна Съливан с напредъка по интерконектора между България и Гърция, с амбициите на страната ни да съхрани ролята си в преноса и търговията с газ, както и с проекта \"Белене\". \n\r\n\"България води политика, насочена към гарантиране на енергийната сигурност както за страната, така и за ЕС\", заяви премиерът Бойко Борисов. Той посочи, че работим активно за енергийна диверсификация и по проектите за газови връзки със съседните страни. \n\r\n\r\n ", "date": "2018.12.15", "title": "Послание на Тръмп към Борисов: България е значим партньор!"}
{"url": "https://www.dnes.bg/rusia/2018/12/15/provejda-se-obedinitelen-sybor-na-ukrainskata-cyrkva.396635", "text": "В киевския храм \"Света София\" започна днес обединителния църковен събор на украинското православие, съобщи Киевската патриаршия, цитирана от ТАСС.\r\nВ него участват \"църковната йерархия, свещеници и миряни\", се казва в съобщението. Преди началото на събора в храма пристигна и президентът на Украйна Петро Порошенко.\n\n\n\r\nТози църковен събор трябва да изпълни историческото решение на ползващата се с голям авторитет в православния свят Константинополска патриаршия, която разреши през октомври на Украйна да има своя собствена Църква след 322 години под духовната опека на могъщия си съсед, посочи Франс прес.\r\n                    \n                    \n                Това решение, разбира се, предизвика гнева на Руската православна църква, която го нарече \"схизма\" и скъса връзките си с Константинопол.\r\nУкраинските власти смятат този църковен събор, организиран навръх петата годишнина от избухването на безпрецедентната криза между Киев и Москва, за въпрос областта на \"националната сигурност\".\r\nПрез март 2014 г. Русия анексира украинския Кримски полуостров, след като в Киев дойдоха на власт прозападни управници. Последва конфликт в източната проруска сепаратистка част на страната, който отне живота на над 10 000 души, припомня БТА.\r\n ", "date": "2018.12.15", "title": "Провежда се Обединителен събор на украинската църква"}
{"url": "https://www.dnes.bg/notifikacii/2018/12/15/meiuedyr-nai-bogatiiat-sportist-za-2018-g-sproed-forbes.396636", "text": "Най-богатият спортист за 2018 г. според списание Forbes е боксьорът Флойд Мейуедър. В рамките на 12 минути боксьорът успя да спечели 285 млн. долара. Сумата надвишава богатството на Роналдо и Меси. \n\n\n\r\nСерина Уилямс пък се оказа единствената спортистка в класацията топ 100 на списанието за най-влиятелните жени в света, съобщава Bulgaria ON AIR. \r\n ", "date": "2018.12.15", "title": "Мейуедър - най-богатият спортист за 2018 г. спроед Forbes"}
{"url": "https://www.dnes.bg/akoshtete-vqrvaite/2018/12/15/iaponska-svatba-s-chalga-andrea-dostigna-dalechniia-iztok.396633", "text": "\r\nВидеоклип с японци, танцуващи на песен на българската попфолк певица Андреа, прикова погледите на българи в социалните мрежи.\r\nНа видеото се вижда как на японска сватба младоженецът и част от гостите танцуват и весело се забавляват на песента \"Неблагодарен\" на българската фолк дива.\r\nВидеото събра редица коментари, усмиващи решението да се избере подобна песен за японска сватба.\r\nДруги се чудеха откъде са намерили тази песен.\r\nТрети пък изразиха одобрение, заради това, че хората видимо се забавляват, докато слушат и танцуват на песента.", "date": "2018.12.15", "title": "Японска сватба с... чалга! Андреа достигна Далечния изток"}
{"url": "https://www.dnes.bg/politika/2018/12/15/karakachanov-za-prosto-liubov-ne-ste-onepravdani-tova-e-izboryt-vi.396627", "text": "90% от българското обществото не подкрепя билбордовете с гей двойките, който се появиха у нас, заяви вицепремиерът Красимир Каракачанов и министър на отбраната.\r\nПо думите му реклама на тези неща не е необходима, защото никой не е тръгнал да преследва тези хора.\r\n\"Недей да обясняваш, че си онеправдан, ти си избрал да си хомосексуалист. Недей да убеждаваш другите, че е по-добрият избор\", коментира той пред Нова тв.\n\n\n\r\nТой е категоричен, че обществото не приема подобна реклама и попита \"защо дразнят хората?\"!\r\n\"Да не ми обясняват, че по случайност съм хетеросексуален, аз нормално съм такъв\", обясни Каракачанов.\r\n                    \n                    \n                Той коментира и съмненията за корупция в армията.\r\n\"Не можеш да оставиш армията гладна и тука няма нарушение от страна на  Министерството на отбраната“, така Каракачанов коментира зародилия се  скандал за 3-те години без сключен договор за доставка на хранителни  продукти на армията.\r\nСпоред него проблемът е създаден от няколко фирми,  които искат винаги да печелят държавните поръчки. \"За мен най-чистият  вариант е да се направи нова обществена поръчка“, обясни той. Иска обаче  да бъде разбита по сектори или по региони, за да могат да се включат  повече фирми.\r\nКаракачанов отрича обвиненията за корупционна схема. Министърът обясни, че подопечното му ведомство решава да прекрати процедурата. Експертите смятат, че най-добрият вариант при така създалата се ситуация е да се проведе нова обществена поръчка, която да бъде разбита на лотове, за да няма война между фирмите.\n\r\nКаракачанов коментира и темата за средствата, отпуснати от Министерския съвет на Министерството на отбраната. Парите щели да се използват за ремонти на сграден фонд и наличната военна техника.\n\r\n\"371 млн. лева бяха предвидени за проектите за модернизация на армията през 2018 г. Но тъй като няма сключени договори, тези пари ще се използват за друго, защото, така или иначе, са гласувани за МО”, заяви министърът.\n\r\nТой бе категоричен, че армията ни се нуждае от нова техника, но нямало как 8 самолета да бъдат доставени за 24 часа.\n\r\n\"Освен това, ако днес сключим договор, пилотите ще могат да се качат на самолетите след три години, защото все още не са подготвени”, подчерта Каракачанов. И допълни, че все още не е ясно какви точно машини ще купи страната ни.\n\r\nПо темата за изказванията му, свързани с Македония, които разбуниха духовете в обществото, вицепремиерът заяви, че \"чашата му е преляла\".\n\r\n\"Не съм съгласен България да прави компромиси със своята история. Ако това нещо не спре, аз ще гласувам против членството на Македония в НАТО”, категоричен бе Каракачанов.", "date": "2018.12.15", "title": "Каракачанов за \"просто любов\": Не сте онеправдани! Това е изборът ви"}
{"url": "https://www.dnes.bg/notifikacii/2018/12/15/tefterche-i-10-bona-otkriti-krai-trupa-na-shefa-na-kat-kazanlyk.396637", "text": "И тефтер е открит край трупа на началника на \"Пътна полиция\" в Казанлък Тодор Николов. Тепърва ще се установява съдържанието му, стана ясно от изявление на районния прокурор на Казанлък Таня Димитрова след повторен оглед на местопроизшестието, съобщава БТА.\r\nТефтерът се е намирал до разпръснати в пачки близо 10 000 лева, незаконен револвер в калъф и кутии с боеприпаси на брега на крайпътния канал. \n\n\n\r\nПо думите й това е доказателство за наличието на корупционни практики, въпреки че в прокуратурата не са постъпвали данни за корупционни практики в \"Пътна полиция\" в Казанлък.\r\nСлед близо две денонощия издирване Николов беше намерен в личния си автомобил с огнестрелна рана в слепоочието и служебния пистолет \"Макаров\" в ръката си на пътя между селата Бузовград и Горно Черковище, близо до стената на язовир \"Копринка\".\r\n                \n                Трупът е бил заключен в колата, и в нея е намерен само един от трите мобилни телефона. Другите два телефона и днес не бяха открити.\r\nНовината за трагичната развръзка е от 13.00 часа, вчера. Назначени са различни експертизи, които да установят причината за фаталния край на полицая. Основната версия, по която работи разследването, е склоняване към самоубийство.\r\n ", "date": "2018.12.15", "title": "Тефтерче и 10 бона открити край трупа на шефа на КАТ-Казанлък"}
{"url": "https://www.dnes.bg/politika/2018/12/15/ilhan-kiuchuk-da-se-syzdade-evro-fbr-za-borba-s-terorizma.396640", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"От много време говорим, че трябва да има европейско ФБР, в което страните да споделят информация във връзка с тероризма и радикализацията,\" каза след атаката в Страсбург евродепутатът Илхан Кючук, зам-председател на АЛДЕ и член на Комисията по външни работи в ЕП.\r\n\"ФБР е много ефективно в САЩ,\" допълни той и уточни пред Bulgaria ON AIR, че темата за европейско ФБР се обсъжда от доста време.\r\n\"Всичко, което зависи от Европейския парламент, ние го гласуваме и даваме категорично мнозинство, но някак си в Съвета (б.р където заседават страните-членки на ЕС), този въпрос не намира голяма подкрепа,\" смята евродепутатът.\r\n                    \n                    \n                Целия разговор с евродепутатите Илхан Кючук и Андрей Ковачев по темата, както и разговор с лидера на ПЕС Сергей Станишев за България и Шенген, и за това има ли напрежение между него и Корнелия Нинова можете да видите в предаването \"Брюксел 1\" на днес от 17.30 часа.", "date": "2018.12.15", "title": "Илхан Кючук: Да се създаде евро ФБР за борба с тероризма"}
{"url": "https://www.dnes.bg/sofia/2018/12/15/nagla-krajba-oglejda-se-grabva-elencheto-i-trygva.396642", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Стотици потребители в социалните мрежи се възмутиха заради нагла кражба в столицата. \r\nМъж задигна голяма фигурка на еленчето Рудолф пред офис сграда в квартал \"Лозенец\", предава Bulgaria ON AIR.\r\nПотребител е качил снимки и видеоклип от кражбата във Facebook и моли за помощ за разпознаването на крадеца.", "date": "2018.12.15", "title": "Нагла кражба: Оглежда се, грабва еленчето и тръгва!"}
{"url": "https://www.dnes.bg/obshtestvo/2018/12/15/v-pismoto-na-malkata-zara-do-diado-koleda-iskam-samo-da-prohodia.396643", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        В навечерието на най-светлия християнски празник, 6-годишната Велизара написа писмо до Дядо Коледа. Тя не иска подаръци. Моли белобрадия старец да проходи. \n\r\nСлед претърпени 10 операции в България, лекари от Сърбия дават шанс за подобрение на малката Зара, която е с тежката диагноза - прогресивно вътрешна хидроцефалия. 45 000 евро са средства непосилни за семейството ѝ, предава .\n\r\n\"Скъпи Дядо Коледа, пиша ти това писмо, защото имам желание за тази Коледа. Надявам се, че някой ден ще мога да стоя самостоятелно на собствените ми крачета, да опознавам света със собствените си очи и да мога да кажа на мама колко много я обичам“, това е само част от писмото на 6-годишната Зара.\n                    \n                    \n                \r\nВелизара преминава през 10 операции в България, а отскоро лекари от Нови Сад ѝ дават шанс за подобрение чрез трансплантация на костен мозък със стволови клетки.\n\r\nВ София, както и в други градове са поставени кутии за дарения. Във Facebook страницата \"Запази усмивката на Зара“ всеки, който желае, може да намери повече информация и дарителска сметка.\r\n ", "date": "2018.12.15", "title": "В писмото на малката Зара до Дядо Коледа: Искам само да проходя!"}
{"url": "https://www.dnes.bg/notifikacii/2018/12/15/bylgarski-izkustveni-elhi-po-ploshtadite-v-evropa-che-i-v-kitai.396644", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Изкуствени елхи, произведени в България, заливат китайския пазар. Единственият у нас завод за изработване на коледни дръвчета се намира в град Раковски и функционира от 2004 година. \n\r\nОсвен елхи за дома, в базата се правят и гигантски елхи, които могат да се видят по Коледа на площадите, както и в големите търговски обекти - не само у нас, но и в чужбина.\n\r\nТрадицията по коледните празници е във всеки български дом да бъде поставена и украсена елхата. През последните години изкуствените дръвчета изместват естествените, което дава повод на производителите да мислят по-иновативно и да правят декоративните елхи да изглеждат максимално естествени, предава .\n                \n                \r\nЙонко Земярски е един от собствениците на единствения у нас завод за производство на изкуствени коледни дръвчета. В началото бизнесът му е започнал с производство на фолия за канцеларски цели, а след това и фолия за елхи. От 2004 година той и екипът му започват своята първа линия коледни дръвчета.\n\r\nЕдно от най-големите до момента коледни дръвчета е било изработено за площада в сръбската столица Белград. Продажбата на тази продукция обаче не се ограничава само с европейския пазар, разказва Йонко Земярски.\n\r\nИзработването на елхите с гигантски размери отнема средно около 3 дни, а малките размери, които се слагат във всеки дом, се правят за около 3 минути. \n\r\nОт 13 години Александър се занимава с изработката на елхите. Разказва, че за него работата е удоволствие, макар самият технологичен процес да е доста сложен.", "date": "2018.12.15", "title": "Български изкуствени елхи - по площадите в Европа, че и в Китай"}
{"url": "https://www.dnes.bg/politika/2018/12/15/iotova-nacionalizmyt-ne-e-lekarstvo-za-nikoi-problem.396645", "text": "\"Ксенофобията и национализмът днес шестват в речите на политиците в цял свят. Но омразата и национализмът не са лекарство за никой проблем. Те няма да преборят неравенството и липсата на справедливост в обществото ни. Само слабите лидери управляват със страховете на хората.\" Това е заявила вицепрезидентът Илияна Йотова на възпоменателния събор по повод 75-ата годишнина от разстрела на шестте ястребинчета, цитирана от прессекретариата на президента.\n\r\nТя припомнила думите на 7-годишния Стойне: \"Не ме убивайте, аз съм малък\", и подчертала трагичното безсмислие на смъртта на 18 невинни души, сред които 6 деца.\n\r\nВицепрезидентът определила като недостойни опитите за пренаписване на историята. \n                    \n                    \n                \r\n\"Последните години самозвани научни работници, общественици, политици казват, че няма защо да се помнят тези дати от българската история и да присъстват в учебниците на децата ни. Уроците на историята са тежки, но горко на тези, които не ги помнят и не ги предават на поколенията\", отбелязала Илияна Йотова.\n\r\nВицепрезидентът посочила още, че е наш дълг да разказваме за тази трагедия на децата си, за да ги предпазим от опасностите в този страшен свят, в който човешките ценности нямат значение.\n\r\n\"Ще предаваме на поколенията историята, за да се чувстваме силни като народ, който всеки път въстава срещу несправедливостта, срещу разделението и омразата, която трайно се настани в обществото ни. В един народ, оцелял над 13 века, няма място за разделение\", заявила Илияна Йотова.", "date": "2018.12.15", "title": "Йотова: Национализмът не е лекарство за никой проблем"}
{"url": "https://www.dnes.bg/notifikacii/2018/12/15/sled-problema-sys-samoleta-na-merkel-nov-eyrbys.396646", "text": "Министерството на отбраната на Германия планира да поиска от държавния бюджет най-малко 200 милиона евро за покупката на нов самолет Еърбъс (Airbus) и за повишаване на броя на сътрудниците си, които обслужват полетите на правителството. Това пише днес германското издание \"Билд\", цитирано от ТАСС.\n\n\n\r\nСпоред вестника такова решение е било взето след проблема с правителствения самолет при пътуването на канцлера Ангела Меркел за срещата на върха на Г-20 в Аржентина.\n\r\n\"Досадно беше, че канцлерът закъсня за срещата на Г-20\", каза министърът на отбраната Урсула фон дер Лайен, цитирана от \"Билд\". \r\n\"За да не се повтаря това, ще увеличим състава на екипажите и ще проучим въпроса за придобиването на един или два нови самолета за дълги пътувания\", допълни тя.\n                \n                \r\nИзданието посочва, че Урсула фон дер Лайен е представила тези планове на правителственото заседание в сряда. Разглежда се възможността да се закупи самолет А330 или А350. Цената на един такъв самолет е между 200 и 300 милиона евро.\n\r\nНа 29 ноември заради технически проблем с правителствения самолет Меркел беше принудена да прекъсне полета си до Аржентина. \r\nСамолетът с Меркел летя само около час, когато над Холандия екипажът взе решение да се върне в Германия. Правителственият Еърбъс А-340 \"Конрад Аденауер\" благополучно кацна в Кьолн.\n\r\nМеркел продължи пътуването си за Буенос Айрес на следващия ден. Германската делегация в намален състав замина от Кьолн за Мадрид със самолет на германските ВВС и оттам продължи за Буенос Айрес с редовен полет. \n\r\nМеркел закъсня за срещата с около 12 часа.", "date": "2018.12.15", "title": "След проблема със самолета на Меркел - нов Еърбъс"}
{"url": "https://www.dnes.bg/obshtestvo/2018/12/15/za-dve-sedmici-vyv-vma-treta-transplantaciia-na-cheren-drob.396630", "text": "Трета трансплантация на черен дроб извършиха в рамките на две седмици специалисти от Военномедицинска академия, съобщиха от пресцентъра на лечебното заведение.\r\nРеципиентът е 31-годишен мъж, а донорът - жена на 54 години. Сложната интервенция е била извършена в късния следобед вчера. \n\r\nПо-рано през деня, въпреки сложните метеорологични условия, екипи на ВМА и на УМБАЛ \"Александровска\" са били транспортирани със самолет C-27J \"Spartan\" от транспортна авиогрупа Враждебна на Военновъздушните сили до УМБАЛ \"Света Марина\" - Варна, където е била извършена експлантацията на органите.\r\nПациентът е в добро състояние, заявил проф. д-р Никола Владов, ръководител на Клиника по чернодробно-панкреатична и трансплантационна хирургия, цитиран от пресцентъра на ВМА.\r\n                    \n                    \n                Ръководството на болницата изказва своята изключителна благодарност към близките на донора, които въпреки трудния за тях момент, са разрешили експлантацията на органите.\r\nЕкипът на ВМА благодари и на колегите си от варненската болница за доброто сътрудничество, както и на екипите на Военновъздушните сили за бързата и своевременна реакция във всяка донорска ситуация, се казва още в съобщението от болницата.\r\n(БТА)", "date": "2018.12.15", "title": "За две седмици във ВМА: Трета трансплантация на черен дроб"}
{"url": "https://www.dnes.bg/usa/2018/12/15/300-000-ot-razpilenite-krai-niu-djyrsi-banknoti-gi-niama.396620", "text": "Над 500 000 долара изпаднали от брониран камион на магистрала в североизточния американски щат Ню Джърси. Близо 300 000 от тях все още не са намерени, предаде Асошиейтед прес, като се позова на местната полиция.\n\r\nДва сака с пари изпаднали от камиона в четвъртък. Единият съдържа 370 000 долара, а другият - 140 000.\r\nПарите изхвърчали през отворена задна врата, която имала механичен проблем.\r\nМного шофьори спрели и се втурнали да събират долари. В резултат се стигнало до две катастрофи.\r\nХора събрали и върнали 216 000 долара. Останалите 294 000 за момента липсват.", "date": "2018.12.15", "title": "$300 000 от разпилените край Ню Джърси банкноти ги няма!"}
{"url": "https://www.dnes.bg/cars/2018/12/15/bydeshteto-komfortna-kutiia-na-kolela-kameri-i-kup-djadji.396588", "text": "\n\r\nВ света на седаните, SUV-вете, минивановете и другите сегменти на автомобилната технология, Bosch са напът да представят нова категория, най-скоро. За целта обаче автономната технология трябва значително да навлезе на пазара.\r\nКолата няма нужда от шофьор – движи се сама. Тиха е и се задвижва се от електричество. На форма е като правоъгълна кутия. Има четири места и минималистичен дизайн. Огромни прозорци ще предоставят на пътниците гледка към света отвън, а няколко екрана ще ги забавляват по време на дългите пътувания.\r\nИзползвайки wi-fi, всеки ще може да свърже смартофона си към телевизорчетата, да гледа филм или просто да следи откъде минава автомобила и колко още му остава до крайната дестинация.\r\n                    \n                    \n                Колата ще се използва както за кратки пътувания през града, така и за по-дълги дестинации.\r\nBosch ще представи автомобила в началото на януари в Лас Вегас на 2019 Consumer Electronics Show.\r\nВ началото, автономната машина ще се използва като такси – автомобилът ще открива своя поръчител със специална технология сканираща лицето или смартфонът на този, който го е повикал. Така никой не може да ви открадне превоза към дома късно вечер.\r\nКамерите ще следят и дали някой не е забравил нещо в колата. Ако засекат предмет, който принадлежи на пасажера, аларми ще привличат неговото внимание за да си го вземе. Същите тези камери могат да различават дъвка от разлято кафе и ще следят дали автомобилът трябва да бъде почистен.\r\nТъй като шофьор няма, специална технология ще трябва да следи всичко по пътя и състоянието на автомобила.\r\nМакар че на широката публика тези коли ще бъдат представени съвсем скоро, първите от тях ще започнат да се движат по пътищата ни едва след близо десетилетие.", "date": "2018.12.15", "title": "Бъдещето: Комфортна кутия на колела, камери и куп джаджи"}
{"url": "https://www.dnes.bg/eu/2018/12/15/britanski-ministri-planyt-za-brexit-e-myrtyv.396613", "text": "Повечето от водещите британски министри смятат плана на премиера Тереза Мей за Брекзита за мъртъв и обсъждат различни варианти, включително нов референдум по въпроса, пише в. \"Таймс\", цитиран от Ройтерс.\r\nВчера Мей изрази надежда да получи допълнителни гаранции за своя план от европейските лидери, въпреки че посещението й в Брюксел не даде резултат.\r\nПо всяка вероятност британският премиер ще получи противоположни искания от министри другата седмица, отбелязва \"Таймс\".\r\nЕдна група, в която влизат министрите на труда и на финансите, Амбър Ръд и Филип Хамънд, е склонна да подкрепи, макар и с неохота, организирането на нов референдум, ако всички други опции бъдат изчерпани.\r\n                    \n                    \n                Друг лагер, част от който са министрите на околната среда и на вътрешните работи, Майкъл Гоув и Саджид Джавид, е против второ допитване. Гоув по-конкретно се обявява за по-близки отношения с Европейския съюз в стил Норвегия след Брекзита.\r\nДруги министри, включително този на външните работи Джереми Хънт, искат Великобритания да поеме риска да напусне ЕС без споразумение.\r\nПланът, който Тереза Мей договори с лидерите на съюза миналия месец, среща съпротивата на много депутати от Консервативната партия на премиера, които се опасяват, че той може да остави страната в орбитата на ЕС. Мей казва, че отхвърлянето на нейния план ще предизвика риск от развод без споразумение или изобщо от пропадане на Брекзита.\r\n(БТА)\r\n ", "date": "2018.12.15", "title": "Британски министри: Планът за Brexit е мъртъв!"}
{"url": "https://www.dnes.bg/science/2018/12/15/zaradi-zatoplianeto-parnoto-v-istoriiata-klimatici-vyv-vseki-dom.396615", "text": "След 60 години София ще има климата на американския град Филаделфия,  Пловдив – на град Толиара, Мадагаскар, Русе ще е близнак на Тараз в  Казахстан, Варна ще има същото време, каквото е сега в Бертуа, Камерун, а  Бургас ще се превърне в Бриджтаун, Барбадос.\r\nТова се очаква, ако светът не успее да озапти глобалното затопляне. За да се спрат климатичните  промени, трябва да се намали температурата с повече от 2 градуса. \n\r\nОще по-драстични ще са промените, ако температурите се покачат с прогнозираните 4,2 градуса по Целзий, сочи доклад на Междуправителствения панел за климатични промени  (IPCC), познат още и като Климатичен съвет. В него участват учени от над  100 държави.\n                    \n                    \n                \r\nТогава София през 2080 година ще се превърне във филипинския град Себу,  Пловдив ще има климат като този на град Димокро в африканската страна  Кот д'Ивоар, Бургас ще е втори Орландо (Флорида, САЩ), Варна -Порт ъв Спейн в Тринидад и Тобаго, а Русе ще е близнак на нигерийската столица  Абуджа.\r\nПокачването на температурите ще доведе до драстични промени и в количеството дъждове, както и в растителния свят. Ще се промени вегетационният период, при който растенията се развиват под земята. Енергийните нужди също ще са други – в България почти няма да има отоплителен сезон, За сметка на това ще трябва да се охлаждаме с климатици през по-голяма част от времето. \n\r\nЗа климатичните си модели IPCC приема препоръчителните температури, при които се включва отопление или охлаждащ уред. Смята се, че при външна температура от 15 градуса имаме ден за отопление, а при температура над 18,3 градуса – за охлаждане.\n\r\nКлиматичните модели на градове близнаци са все пак математически изчисления и могат да варират според външните фактори. Но е сигурно, че ако не сведем затоплянето до покачване с максимум 1,5 градуса, промени ще настъпят, пище \r\nЗа да ги избегнем, се налагат драстични промени във всички области на човешкия живот – използването на енергия, транспорта, индустрията, строенето на сгради, застрояването в града или в селото.\r\nНапример при затопляне от само 1,5 градуса световният океан ще вдигне нивото си с 10 сантиметра по-малко, отколкото при затопляне с 2 градуса. Това означава, че 10 милиона души по-малко ще бъдат застрашени от климатични катастрофи като наводнения, бури или повишаване на солеността на почвата.\n\r\nПри вдигане на температурата с 1,5 градуса Северният ледовит океан ще остава без лед през лятото веднъж на 100 години. При вдигане с 2 градуса – на всеки 10. При модел затопляне с 1,5 градуса ще изчезнат 70 до 90 процента от кораловите рифове, при 2 градуса – всички. Затова и за придържане към ангажимент затоплянето да се сведе под 1,5 градуса натискат всички малки островни държави.\n\r\nСпоред IPCC, за да се постигне това, трябва да се намали изхвърлянето на емисии въглероден диоксид с 45% до 2030 г., а до 2050-а те трябва да паднат до 0. Европейската комисия се ангажира да превърне ЕС в първата икономика, която е “неутрална климатично”.\n\r\nСпоред плана емисиите на парникови газове след тази дата ще трябва да бъдат компенсирани чрез засаждане на дървета или чрез погребване на газовете под земята. Според учените пречките за постигане на тези цели не са технологични, а са изцяло в полето на политиката.\n\r\nКак се променя климатът в България? Според доклади на БАН в страната ни от края на 70-те години се наблюдава тенденция към затопляне. Почти всички години след 1989 г. са с положителни аномалии на средната годишна температура на въздуха спрямо климатичната норма на базисния период 1961 – 1990 г.\n\r\nЗа периода 1971-2011 г. средната приземна температура на въздуха в страната ни се е увеличила с 1,5°С. 13-те най-топли години - от 1989 до 2011, са настъпили през 15-те години между 1997 и 2011 г., което е показателно за запазване на тенденцията към затопляне. Освен това се променя и броят на месеците, в които е прекалено топло или прекалено студено.\n\r\nИма години с по 6 топли, има и такива с по 6 студени месеца. Голямото разнообразие в средните януарски и юлски температури също се отразява на температурните амплитуди. За Северна България те са около 24-26°С, за Южна - около 22-24°С, за Черноморското крайбрежие - 20-21°С, а за планинските райони - до 20°С. Тези аномалии не остават незабелязани от природата, но още няма изследвания как се отразяват на природата у нас.\n\r\nВисоки цени на бензина, които да спират хората от прекомерно каране на автомобили – това е една от идеите, които обсъждаха политиците на последния климатичен форум в Катовице, Полша.\n\r\n“Заради събитията във Франция обаче, където хората излязоха по улиците заради въвеждането на екоданък върху бензина, тази идея изглежда все по-трудна за осъществяване”, казва икономистът Лорънс Гаудър от университета “Станфорд”. Политиците настояват за по-високи цени не само на бензина, но и на въглищата и тока, за да провокират по този начин пестеливото им ползване и преминаването към алтернативни източници. Климатичните промени в дългосрочен план ще излязат много по-скъпо на хората от въвеждането на данъци и спирането на затоплянето, аргументират се те.\n\r\nДвижението на “жълтите жилетки” във Франция обаче отговори на тези предложения с думите: “Трудно е да мислим за края на света, като не можем да изкараме дори месеца”.\r\n ", "date": "2018.12.15", "title": "Заради затоплянето: Парното в историята, климатици – във всеки дом!"}
{"url": "https://www.dnes.bg/obshtestvo/2018/12/15/predi-rojdestvo-probutvat-ni-uvehnali-jivi-elhichki.396614", "text": "Дни преди Рождество в някои магазини и по пазарите започнаха да се предлагат живи коледни дръвчета, които обаче на практика са поувехнали. Почти във всички случаи става дума за вносни растения.\n\r\nСпоред специалист продаваните големи елхи и борчета са с минимални количества почва в корените си и това намалява шанса им да оцелеят след празниците, като бъдат засадени. Най-важното е надземната част на растението да съответства на обема на почвата в саксията. По думите му сега се продават коледни дръвчета с височина от 1,50 м, а корените им са в саксия с обем едва от 5 литра, като целта е да се спестява от транспортни разходи. Така шансът им да оцелеят е много малък.\r\n\"За смърч или ела в саксия с височина от около 1 метър саксията трябва да бъде с вместимост от поне 25 л. Само при това положение шансът за оцеляване е над 80%. Във въпросните по-обемни саксии дръвчето може да расте повече време, но не по-дълго от 2 до 3 години“, казва лесовъд. Той съветва живата елхичка да бъде държана не повече от 14-15 дни, защото на топло в помещението се увеличава отделянето на влага.\n                    \n                    \n                \r\nИ тази година се акцентира на предлагането на живи дръвчета в саксии. Най-търсени били от 0,70 до 1,50 м, защото са по-удобни за жилищата.\n\r\nОколо 17 хиляди коледни дръвчета са предложили на пазара от предприятието в Смолян, като 13 000 от тях са отсечени, а останалите - в саксии. Сред най-търсените са смърчът и елата. Смърчът е по-кичест, а елата малко по-рехава. На елата обаче, докато е на топло, по-трудно й капят игличките, а смърчът след десетия ден започва да жълтее и да окапва. Масовият потребител обаче не прави разлика между дървесните видове и приема всичко за коледна елха.\r\nЖивите елхи в зависимост от възрастта им и саксията се продават на цена от 4 до 22 лв. Със заповед на земеделския министър цената по тарифа \"на корен“, на която се продават от държавните предприятия отсечените коледни дръвчета до 1 м, е 3 лв., от 1 до 2 м е 3,50 лв. Над 2 метра цената е 3,50 плюс 3 лв. за всеки метър нагоре.\r\nПо информация, предоставена на \"Монитор\" от Изпълнителната агенция по горите (ИАГ), през тази година държавните горски предприятия и ловните стопанства могат да предложат за нуждите на пазара, в зависимост от търсенето, общо 30 139 отсечени коледни дръвчета, а тези в саксия са почти 13 500.\r\n ", "date": "2018.12.15", "title": "Преди Рождество: Пробутват ни увехнали живи елхички"}
{"url": "https://www.dnes.bg/index/2018/12/15/receptata-dnes-svinski-djolan-v-glinen-tajin.396559", "text": "Необходими продукти:\r\n2 задни свински джолана\r\n2 глави стар лук\r\n2 големи моркова\r\n250 г пресни печурки\r\n6-7 скилидки чесън\r\n100 г пушена сланина\r\nсол\r\nчервен пипер\r\n2 дафинови листа\r\n100 мл червено вино\r\n100 мл олио(за кетоварианта олио от гроздови семки)\r\nНачин на приготвяне вижте в ", "date": "2018.12.15", "title": "Рецептата Dnes: Свински джолан в глинен тажин "}
{"url": "https://www.dnes.bg/sofia/2018/12/15/smyrt-v-loven-park-10-ot-pusnatite-fazani-myrtvi.396619", "text": "Поне 10 от пуснатите фазани в столичния Ловен парк вече са мъртви. За това сигнализира Любомира Кривошиева от сдружение \"Диви животни\".\r\nВ четвъртък кметът Йорданка Фандъкова, експертът от Националното-ловно рибарско сдружение Стилиян Герасков и група деца пуснаха 120 птици. Общината има опит в пускането на свобода на птици, заяви кметът на символичната церемония в Ловния парк.\r\nОчакванията бяха, че столичани ще се радват не само на тези фазани, но и  на поколението им. Вместо това обаче живеещите в района започнаха да  подават сигнали за умрели птици. Хората, които намират труповете им в района, са сигнализирали на Любомира Кривошиева от сдружение Диви Животни. Ето и нейният разказ пред \"Дарик\":\r\n                    \n                    \n                \"Нямам идея кой може да продиктува такова безумно решение, защото това са живи същества и не може просто да отидеш и да ги хвърлиш в един парк, където в момента няма условия за тях. Те нямат дори къде да се скрият. Паркът е доста урбанизиран, хората непрекъснато си разхождат домашните любимци, пълно е с кучета. Няма храсталаци, в които да се скрият животните. Те са абсолютно дезориентирани. Това са животни, гледани в плен до този момент и просто в един момент ги хващат и ги занасят някъде и ги пускат. Поне за момента има над 10 умрели животни, има бягащи птици по поляните около парка, дезориентирани, блъскат се по прозорци на сгради наоколо\", каза Кривошиева.\r\n \r\nОт Столичната община обясниха, че са се доверили на експертите. Инженер Стилиян Герасков от Националното-ловно рибарско сдружение е експертът, който вчера участва в пускането на птиците, инициирано от сдружението.\r\n \r\n\"И в най-смелите си сънища не съм вярвал, че 120 фазана ще оцелеят до следващата година. Ние правим всичко възможно да оцелеят максимума от тях, а пък догодина, ако по-голямата част от тях дадат поколение, ще е супер. Те ще са се адаптирали там. Това, че са умрели няколко фазана и са били намерени, това е по-скоро нормално за момента. Аз в погледа на децата видях голяма радост, когато пускаха фазаните\", обясни Герасков.\r\nНито от Общината, нито от Националното-ловно рибарско сдружение смятат да предприемат мерки за спасяване на останалите живи фазани. От сдружение \"Диви животни\" пък уточняват, че залавянето им е трудно, тъй като те летят, а и в тези условия са изключително дезориентирани. А, оказва се, няма и орган, който да може да сакнционира когото и да било за умрелите птици.", "date": "2018.12.15", "title": "Смърт в Ловен парк! 10 от пуснатите фазани – мъртви"}
{"url": "https://www.dnes.bg/obshtestvo/2018/12/15/liuben-dilov-grajdaninyt-na-kosmosa.396584", "text": "В събота ще си говорим за един български писател, преводач и публицист, който е основоположник на родната научна фантастика в литературата. Автор на над 40 романа, повести и сборници с разкази, издадени на повече от 30 езика.\r\nКнигите му са преведени на всички европейски езици, на японски и китайски в над три милионен тираж. Признат е за един от основоположниците на фантастиката в българската литература. Носител е на орден \"Кирил и Методий\" и на наградата \"Карел Чапек\" за културен принос, а през 1989 г. основава литературната награда за българска фантастика „Гравикон”.\r\nДа, правилно се досетихте, ще си говорим за Любен Дилов с неговия син Любен Дилов. Гледайте в събота от 10.30 часа по \n                    \n                    \n                \r\nВ рубриката за нашите деца \"Извънкласно\" ще си говорим за крав мага. Това е израелски метод за самозащита, известен с използването му в елитните части на Мосад, ФБР и подобни. Преведено от иврит означава \"контактен бой\" и е разработен от Имрих ‘Ими’ Лихтенфелд за нуждите на Израелските отбранителни сили.\r\nВ основата му са лесни и прагматични техники. Идеята е техниките да са близки с нашите естествени, инстинктивни реакции. Това не е боен спорт, някои експерти дори не го смятат за бойно изкуство, това е метод за самозащита. Как да научим малките деца да се защитават без агресия, ще ни покаже Асен Манасиев.", "date": "2018.12.15", "title": "Любен Дилов – гражданинът на Космоса"}
{"url": "https://www.dnes.bg/blizak-iztok/2018/12/15/avstraliia-prizna-zapaden-ierusalim-za-stolica-na-izrael.396616", "text": "Австралия ще признае Западен Ерусалим за столица на Израел, но няма да премести посолството си в страната там, докато израелско-палестинският конфликт не бъде уреден по мирен път, обяви днес австралийският премиер Скот Морисън, цитиран от Асошиейтед прес. \n\n\n\r\nМорисън уточни, че Австралия ще признае Източен Ерусалим за столица на държавата Палестина едва когато бъде намерено мирно решение на основата на съвместното съществуване на две държави. Междувременно австралийското посолство в Израел ще си остане в Тел Авив, предаде БТА.\r\nПо-рано новият австралийски премиер е загатвал за възможността страната му да последва спорния пример на Съединените щати и да премести посолството си в Израел от Тел Авив в Ерусалим. Критиците определиха това като циничен опит да спечели гласове за междинните избори през октомври за едно място в парламента от район в Сидни с голямо еврейско население.\r\n ", "date": "2018.12.15", "title": "Австралия призна Западен Йерусалим за столица на Израел"}
{"url": "https://www.dnes.bg/snimka-na-denia/2018/12/15/poledici-dyjd-sniag-i-oblaci-vremeto-dnes.396618", "text": "Днес ще се задържи облачно, със слаби превалявания от дъжд, в северните и планинските райони - от сняг. \n\r\nМаксималните температури ще са от около 0 градуса по Целзий на места в северозападните, до 10-12 градуса в крайните югозападни райони и Южното Черноморие, съобщиха  при Българската академия на науките.\n\r\nВ Северозападна България и на места по поречието на Дунав има условия за поледици. Ще духа слаб югоизточен, в северните и източните райони - умерен източен вятър. Атмосферното налягане е ще се задържи малко по-ниско от средното за месеца.\n                \n                \r\nНад Черноморието ще бъде облачно с валежи от дъжд. Ще духа умерен източен вятър. Максималните температури на въздуха: 8-12 градуса. Температурата на морската вода е 8-9 градуса. Вълнението на морето ще е 3-4 бала.\n\r\nНад планините ще бъде облачно и мъгливо, на места със слаби превалявания от сняг. Ще духа умерен до силен юг-югозападен вятър и с него температурите ще се повишават, така че валежите от сняг в по-ниските части ще преминават в дъжд. Максималната температура на височина 1200 метра ще е около 5 градуса, на 2000 метра - около минус 1 градус.", "date": "2018.12.15", "title": "Поледици, дъжд, сняг и облаци – времето днес!"}
{"url": "https://www.dnes.bg/notifikacii/2018/12/15/pravoslavieto-v-bitka-za-hiliadoletni-vizantiiski-rykopisi.396617", "text": "Лидери на Православната църква, сред които Вселенският патриарх Вартоломей, съдят Принстънския университет да им върне хилядолетни византийски ръкописи, откраднати от българска чета по време на Първата световна война, пише \"Ню Йорк таймс\".\n\r\nТрите ръкописа с цветни рисунки са на повече от 1000 години. Едновременно свещени текстове и произведения на изкуството, те били дарени на Принстън през 1942 г. от член на настоятелството и бивш възпитаник на учебното заведение, който ги бил купил от германска аукционна къща 20 години по-рано.\n\r\nВъв федерален съдебен иск, заведен в четвъртък в американския щат Ню Джърси, ищците, сред които Вселенският патриарх Вартоломей, твърдят, че ръкописите са били откраднати, и настояват за тяхното връщане.\r\n                \n                През 1917 г. българска чета щурмувала манастира \"Света Богородица \"Икосифиниса\" в село Кормища, Северна Гърция, и отнесла редица древни текстове.\n\r\nМанастирът, основан през 5-и век, е един от най-старите в гръцката област Македония. В съдебния иск пише, че преди да бъде плячкосан, той е имал \"забележителна колекция от книги, реликви и ценни византийски ръкописи\".\r\nПредставител на местните власти описал нападението срещу манастира в писмо до гръцката делегация в София четири дни по-късно. В текста, който е на френски език, пише, че \"банда от 60 престъпници\" е влязла с насилие в манастира и е пребила безмилостно двама мъже, за да ги принуди да издадат къде са държани скъпоценните предмети на Светата обител.\r\nСлед това българите натоварили своята плячка на 24 мулета и си тръгнали необезпокоявани.\r\nОткраднатите ръкописи били отнесени в София, където се озовали у търговци, продавачи на книги и аукционни къщи от цяла Централна Европа.\r\n ", "date": "2018.12.15", "title": "Православието в битка за хилядолетни византийски ръкописи"}
{"url": "https://www.dnes.bg/kino/2018/12/15/za-vsiaka-greshka-ima-proshka-nashestvieto-na-varvarite.396530", "text": "Мнозина успяват да погледнат смъртта в очите, но по-рядко се среща да запазиш усмивката си в последните дни от живота. Именно в тази възможност, обаче вярва режисьорът Денис Арканд с филма си \"Нашествията на варварите\".\r\nГлавният му герой е на прага на смъртта. На всичкото отгоре греховете му не са никак малко. Професорът Реми е вкусил от сладостите на живота - виното и жените, но тези изкушения вече са далеч. До него остават само истинските хора, които са държали на него, макар и той да не е оценил. Сред тях са бившата съпруга, сина му, някой и друг забравен приятел.\r\nИ вместо равносметка, Арканд представя края на земния път на човек с иронични забележки, доказвайки, че за всяка грешка се крие прошката. С този филм режисьорът просто продължава историята на \"Падането на американската империя\", заснета през 1986 г.\n                    \n                    \n                \r\n\"Нашествието на варварите\" получава \"Сезар\" за най-добър филм и \"Оскар\" за чуждоезична продукция. Гледайте го на 15-и декември от 23.00 часа по телевизия.", "date": "2018.12.15", "title": "За всяка грешка има прошка: \"Нашествието на варварите\""}
{"url": "https://www.dnes.bg/obshtestvo/2018/12/15/stolichani-buduvat-mychi-gi-siniata-svetlina.396621", "text": "Силното светлинно замърсяване се отразява неблагоприятно на човешкото  здраве, като ни прави по-неспокойни и не дава възможност за достатъчно  пълноценен сън.\r\n\"В София например, в центъра и на другите големи градове всички билбордове и уличните лампи, които в повечето случаи не са поставени по правилен начин, пречат на човешкия сън\", казва Венцислав Димитров от БАН.\r\nТокио е най-осветеният град на планетата и там хроничното безсъние е нещо обичайно. Около 40% от японците спят по-малко от 6 часа на нощ. Дрямката на публично място като ресторант или закусвалня е обичайна гледка за населението на Страната на изгряващото слънце. \n\r\nВ САЩ ситуацията не е много по-различна. Американците спят с 2 часа по-малко, отколкото преди век, и така средната продължителност на съня им е по-малко от 7 часа. Това кара пазарът на сънотворни да расте. За 2016 г. населението на Щатите е похарчило 9,4 млрд. долара за лекарства за сън и се очаква продажбите до 2021 г. да нараснат до 11,9 млрд долара, сочат центровете за контрол на заболяванията в САЩ.\n                    \n                    \n                \r\n\"Лягането със смартфона също може да се счита за някакъв вид светлинно замърсяване. Синята светлина така влияе на мозъка, че пречи на хормона мелатонин да се секретира, а това пък пречи на мозъка да заспи\", разказва Димитров пред \"\". \n\r\nЗа съвременния човек е традиция да се заспива с телефон или таблет в ръце. Синята светлина, която се излъчва от екраните, залъгва мозъка, че е ден, той стои по-дълго буден и по-трудно навлиза във фазите на дълбокия здравословен сън. \n\r\nМелатонинът е хормон, който играе ролята на антиоксидант и липсата му увеличава риска от сърдечносъдови заболявания, депресия и рак. Вече модерните технологии предлагат решение и на този проблем, без да се отучваме от вредните навици. Телефоните, таблетите и компютрите имат нощен режим на екрана. Той прави светлината по-мека, като отстранява синия цвят и засилва червения.\n\r\nНо освен да оставим телефоните настрана преди лягане или да им включим нощния режим, трябва да обърнем внимание и на уличното осветление. \"Когато се конструират уличните лампи, те трябва да сочат надолу. Има много в България, които не са ограничени отгоре и отстрани. Така се получава светлинно замърсяване. Те светят нагоре и не са толкова ефективни\", казва Венцислав Димитров. \n\r\nНай-правилният възможен начин е лампата да има форма на конкус и да осветява само пространството надолу.", "date": "2018.12.15", "title": "Столичани будуват – мъчи ги синята светлина!"}
{"url": "https://www.dnes.bg/usa/2018/12/15/sydiia-zdravnata-reforma-na-obama-protivokonstitucionna.396623", "text": "Американски федерален съдия в щата Тексас обяви за противоконституционна здравната реформа на предишния президент на САЩ, Барак Обама, предадоха световните агенции.\r\nСъдия Рийд О'Конър във Форт Уърт прие довода на коалиция от 20 щати, че промяна в данъчното законодателство от миналата година, която премахва наказанието за липса на здравна застраховка, прави цялата здравна реформа невалидна.\r\nСъдебното решение бе постановено вчера - ден преди изтичането на крайния срок за сключване на здравна застраховка за 2019 г.\r\nРепубликанците отдавна се опитват да отменят здравната реформа на Обама - знаково вътрешнополитическо постижение за бившия президент демократ.\r\nПрезидентът на САЩ Доналд Тръмп приветства съдебното решение, с което реформата, известна като Обамакеър, бе обявена за противоконституционна.\r\n\"Уау, но не изненадващо, Обамакеър току-що бе обявена за противоконституционна от един високоуважаван съдия от Тексас. Чудесна новина за Америка!\", написа Тръмп в Туитър. (БТА)", "date": "2018.12.15", "title": "Съдия: Здравната реформа на Обама - противоконституционна"}
{"url": "https://www.dnes.bg/eu/2018/12/15/velikobritaniia-vse-po-blizo-do-tvyrd-brexit.396622", "text": "Тереза Мей оцеля във вота на недоверие. Но времето изтича и \"твърдият\" Брекзит става все по-вероятен. Изглежда обаче, че Лондон не иска да го проумее, предупреждава Робърт Търнър от английската редакция на . \n\r\n\"Скъпа Великобритания, ти сериозно ли? Имаш ли толкова време? Както изглежда, след няколко седмици ще излезеш неподготвена от ЕС - без споразумение. Което ще бъде истинска катастрофа за теб, каквото и да твърдят хардлайнерите на Брекзита.\n\r\nАко депутатите не приемат нужния закон за \"развода\" с ЕС, или пък отменят параграф 50-и, тогава ти предстои един \"твърд\" Брекзит. Защо тогава пилееш ценно време за вътрешнопартийни битки? Ако Тереза Мей беше загубила вота на недоверие, щеше да изгубиш до шест седмици до излъчването на ново правителство. А ти имаш само още някакви си 14 седмици, преди да напуснеш ЕС на 29 март. Тогава за теб ще настъпи денят \"Х\" - денят на Брекзита\".\n\n\n\n                    \n                    \n                \r\nПо повод на вота на недоверие, британският депутат и горещ привърженик на Брекзита Бърнард Дженкин написа в Туитър: \"Великобритания трябваше да си смени министър-председателя и през май 1940 година, когато страната се намираше в много по-тежка криза. Но щом се налага нещо, ние го правим, и толкова\". \n\r\nНо сега не сме в 1940 година, нито се намираме във Втората световна война. Вече повече от 70 години живеем в мир - благодарение и на европейското единство. И още: Вие сами си надробихте тази попара. Защо тогава искате точно сега да се отървете от Тереза Мей и да разедините още повече и без това силно разединената страна?\n\r\n\r\nАбсолютно ненужните спешни избори от 2017 година костваха ценни месеци, които можеха да бъдат използвани за усилена работа за изработване на споразумение, вместо да се прахосват за предизборни кампании. Тези избори излъчиха едно още по-нестабилно правителство.\n\r\nПосле Тереза Мей представи първия си проект, т.нар. план \"Chequers\", който стана фундамент за напускането на ЕС. Но много време беше пропиляно - цяла вечност бих казал - за постигането на някакъв напредък и за последвалото отлагане на гласуването.\n\r\nЧак непосредствено преди вота на недоверие Тереза Мей изглежда налучка верния тон: в една много остра своя реч тя предупреди, че една смяна на управлението сега \"ще заложи на карта бъдещето на нашата страна и ще породи несигурност, каквато ние в този момент не можем да си позволим\". И тя има право - само след 6 дни парламентът излиза в коледна ваканция. \n\r\nНека обаче помислим какво би могъл да постигне един нов премиер преди Брекзита. Нито съотношението на силите в парламента щеше да се промени, нито правителството би се сдобило с мнозинство, а броят на депутатите, които са за оставане в ЕС, щеше да си остане същият. \n\r\nНямаше да настъпят и никакви промени по отношение на предпазния механизъм за Ирландия (срещу връщането на физическата граница между Ирландия и Северна Ирландия), т.нар. Backstop, ако начело на правителството бе застанал един страстен привърженик на Брекзита. Споразумението от Белфаст не предвижда, нито пък ЕС иска такава твърда граница на острова и, ако имаше време, този въпрос трябваше отдавна да е решен вече. \n\r\n\n\r\nНо да видим и какви са реалистичните ти други възможности? Нови парламентарни избори? За тях няма време. Нов Брекзит-референдум? И за него нямаш време. Сделка с ЕС по подобие на модела Канада-Норвегия-Швейцария? Знаеш ли обаче колко време трябва за договарянето на такава сделка?\n\r\nИ точно в това е проблемът: дори да разполагаше с всичкото време на света, всичко това пак нямаше да е постижимо. Онези над 48 бунтовници, които искаха да свалят Тереза Мей, се заблуждават, че един нов премиер би постигнал по-различна сделка за Брекзита.\n\r\nНе, друг резултат няма да има. А Европа казва: стига, достатъчно, дотук. Времето изтича, а ти изглежда не искаш да го проумееш. Има някаква тъжна символика в това, че и прочутият Биг Бен тези дни е замлъкнал - стрелките на часовника му бяха отстранени през април за ремонт, който ще отнеме три години. За ремонта на страната обаче ще трябва повече време.\"\r\n \r\n", "date": "2018.12.15", "title": "Великобритания все по-близо до... \"твърд\" Brexit!"}
{"url": "https://www.dnes.bg/stranata/2018/12/15/blagotvoritelen-prehod-zavyrshil-sys-spasitelna-akciia.396628", "text": "Спешна спасителна акция в планината с завърши със щастлив финал. Преходът без храна и вода в Пирин, предприет в петък от 29-годишен мъж благотворително, прие изненадващ обрат, след като Цветан Найденов подаде сигнал, че не може да продължи, защото е крайно изтощен.\n\r\n\"Ние изпълнихме нашата мисия, което беше най-важното. Първо, успяхме да заснемем страшно много материал. Второ, занесохме важните дрехи и припаси на защитените жилища. Когато видяхме хората усмихнати, много се зарадвахме\", заяви пред Нова тв Цветан.\n\r\nТой е категоричен, че в планината винаги има рискове и никога не знаеш какво те очаква.\n\r\n\"В случая през целия ден валеше сняг. Започна да духа вятър. Появи се мъгла. Знаех точно накъде се движа, но в един момент просто стъпваш и пропадаш до гърдите в сняг. Няма излизане. И прецених, че това е голям риск. През цялото време държахме връзка с Планинска спасителна служба. Тогава усетих, че не мога да продължа\", разказа още Найденов. \r\n                    \n                    \n                Той допълни, че въпреки лошите метеорологични условия, през цялото време е знаел къде се намира.\n\r\nСпасителите пък съветват туристите да не тръгват сами на преход в планината и винаги да носят вода, храна и телефон.", "date": "2018.12.15", "title": "\"Благотворителен\" преход, завършил със... спасителна акция"}
{"url": "https://www.dnes.bg/eu/2018/12/15/i-v-rim-otkriha-izprajneniia-ot-plyhove-v-uchilishtna-stolova.396624", "text": "Италия може и да е страната на добрата храна, но някои италиански ученици получават доста сурови кулинарни уроци, предаде ДПА, като се позова на министърката на здравеопазването Джулия Грило.\r\nПри инспекция в 226 училищни столови в рамките на национална кампания били установени нарушения на санитарните норми и изискванията за безопасност в над една трета от тях, посочи в изявление здравното министерство.\r\nЕдин от най-фрапиращите случаи бил столова, обслужвала две начални училища и една гимназия в Рим, в която били намерени значително количество екскременти от плъхове и други вредители.\r\nИнспекторите открили насекоми в сандвичи, предлагани в училище в Лече, в южната област Пулия, както и множество по-малки нарушения.\r\n                    \n                    \n                Някои хранителни продукти не били правилно етикетирани или съхранявани, или били с изтекъл срок на годност. На някои ученици била предлагана храна с по-ниско качество от тази в предписанията за училищното меню, отбеляза министерството.\r\nВ област Абруцо например настъргано сирене \"Грана падано\" било представяно за по-скъпото \"Пармиджано\", а в друго училище в Пулия \"италианското говеждо\" всъщност било от Полша.\r\n\"Като майка и здравен министър съм скандализирана от мисълта, че е възможно на децата ни да се дава храна с екскременти, с мухъл или със съмнителен произход\", заяви Грило.\r\nПолицията е затворила седем столови, наложила им е глоби за общо 576 000 евро, поискала е да бъде потърсена наказателна отговорност на 14 души и е иззела над 2 тона нередовни продукти, казаха от министерството.\r\n(БТА)", "date": "2018.12.15", "title": "И в Рим откриха: Изпражнения от плъхове в училищна столова"}
{"url": "https://www.dnes.bg/usa/2018/12/15/sledi-ot-azbest-v-bebeshka-pudra-na-johnson-johnson.396626", "text": "Американската компания Джонсън и Джонсън (Johnson & Johnson) e знаела от десетилетия за наличието на следи от азбест в нейна бебешка пудра, сочи разследване на Ройтерс.\r\nАгенцията цитира документи, разпространени във връзка със съдебен процес. Според ищците опасната пудра може да причинява рак на яйчниците.\r\nОт Джонсън и Джонсън оспорват тези твърдения в съда. В изявление компанията нарече обвиненията срещу нея \"едностранчиви, неверни и подстрекателски\". \"Хиляди независими тестове на регулатори и водещите лаборатории в света доказват, че нашата бебешка пудра никога не е съдържала азбест\", се отбелязва в текста, цитиран от БТА.\r\nЗаради обвиненията акциите на Джонсън и Джонсън се сринаха, преживявайки най-големия си спад за един ден от 2002 г. Вчера те загубиха 14, 84 долара, или 10 процента от стойността си, за да паднат до 133 долара в края на работния ден.\r\n ", "date": "2018.12.15", "title": "Следи от азбест в бебешка пудра на Johnson & Johnson"}
{"url": "https://www.dnes.bg/zvezdi/2018/12/15/anistyn-pochti-na-50-brakovete-mi-sa-uspeshni.396551", "text": "Два месеца преди да навърши 50 години холивудската звезда Дженифър Анистън позира за корицата на списание ELLE, демонстрирайки невероятното си тяло.\n\r\nПо-любопитното обаче е, че в интервюто за изданието тя заявява, че смята и двата си провалени брака с Брад Пит и Джъстин Теру за успешни.\n\r\nДженифър споделя искрено: \"Моите бракове са много успешни, поне това е личното ми мнение. Те свършиха, защото това беше избор, който направихме, за да бъдем щастливи. Понякога щастието в брака спира да съществува, въпреки споразумението между двама души.“\n\r\nЗа разлика от много свои колеги, Анистън е взела съзнателното решение да се въздържа от използването на социалните медии. Ето и защо: \"Единственото, което имам и което мога да запазя за себе си, е този малък кръг на святост.“\n                    \n                    \n                \r\nЗвездата от \"Шефове гадняри“ и култовия сериал от 90-те \"Приятели“ наскоро призна в телевизионно шоу, че е била щастлива, когато е видяла скъпия си приятел Джордж Клуни да става баща за първи път и то на близнаци на 56-годишна възраст.\n\r\nДосега Дженифър не успя да се сдобие с дете, но явно все още таи надежда, че това ще се случи. Запитана за перспективата да има деца, Джен намеква, че е възможно да стане майка някой ден: „В днешно време всичко е възможно. Науката и чудесата дават възможност на хората да имат деца на по-късен етап в живота си.“\n\r\nВижте снимките на Дженифър за списанието в галерията на", "date": "2018.12.15", "title": "Анистън почти на 50: Браковете ми са успешни!"}
{"url": "https://www.dnes.bg/eu/2018/12/15/jyltite-jiletki-otnovo-sa-na-shanz-elize.396629", "text": "Първите \"жълти жилетки\" започнаха да се събират тази сутрин за пета поредна събота в района парижкия бул. \"Шанз-Елизе\", за да протестират, съобщи Франс прес.\n\r\n\"Предния път бяхме тук заради данъците, този път е заради институциите: искаме повече пряка демокрация\", заяви 28-годишен демонстрант на име Жереми, който е дошъл от град Рен да протестира в столицата. \n\n\n\n\r\nШестима души бяха задържани тази сутрин в Париж преди началото на протеста на \"жълтите жилетки\". Това съобщи телевизия Бе Еф Ем, като се позова на данни на полицията, предаде ТАСС.\n\r\nВ града са мобилизирани 8000 души от органите на реда, подкрепени от 14 бронирани машини на жандармерията. Сили за борба с безредиците бяха разположени тази сутрин около централните железопътни гари и по протежение на бул. \"Шанз-Елизе\". В цялата страна са мобилизирани 69 000 служители на полицията за очакваните днес демонстрации.\n                    \n                    \n                \r\nПротестите срещу увеличаването на цените на горивата, на данъците и като цяло срещу поскъпването на живота започнаха на 17 ноември. Оттогава всяка събота те прерастват в масови безредици в Париж. Тази социална криза започва да тежи все повече на икономиката, чийто растеж, който и без това е слаб във Франция, ще бъде още по-малък от прогнозите, отбеляза АФП. /БТА/", "date": "2018.12.15", "title": "\"Жълтите жилетки\" отново са на \"Шанз-Елизе\"!"}
