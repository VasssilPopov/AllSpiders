{"url": "https://www.dnes.bg/football/2019/03/30/cska-vse-po-blizo-do-ludogorec-nadigra-cherno-more.406121", "text": "ЦСКА надигра Черно море с 1:0 в двубой от първия кръг на плейофите в Първа лига, игран на стадион \"Българска армия\".\n\r\nЗрителите станаха свидетели на здрав мач, но попаденията през първото полувреме липсваха, въпреки добрите възможности пред двата отбора. През втората част \"червените\" вдигнага оборотите и заслужено стигнаха до гол, благодарение на Али Соу, който се разписа от дузпа.\n\r\nТака ЦСКА успя да се възползва от равенството на лидера Лудогорец срещу Берое (0:0) по-рано днес. \"Армейците\" вече са с актив от 60 точки, с 3 по-малко от разградчани. Черно море пък е на 6-ото място с 42 пункта.\n\r\nДомакините поеха инициативата още след първия съдийски сигнал и първи стигнаха до интересно положение в 12-ата минута. Али Соу отне топката от Петър Витанов и опита удар на метър от границата на наказателното поле. Иван Дюлгеров обаче улови топката.\n                    \n                    \n                \r\nВ 16-ата минута Соу преодоля двама противникови играчи и подаде към Тиаго Родригес, който се намираше в наказателното поле. Халфът опита силен удар, който мина над вратата на Дюлгеров.\n\r\nДве минути по-късно \"моряците\" бяха близо до гола. Мартин Минчев проби отдясно и пусна остро подаване дълбоко в пеналтерията. Топката срещна до непокрития Фенуш. Алжирецът стреля, но Витауас Черниаускас показа рефлекс и спаси.\n\r\nВ 32-ата минута отново младият национал създаде работа на \"червената\" защита. Минчев пое топката отдясно на наказателното поле, справи се с Ангел Лясков и шутира от границата на наказателното поле. Черниаускас обаче отново бе на мястото си.\n\r\nВ 42-ата минута Черно море пропуснаха нова добра възможност. Топката стигна до Мехди Фенуш, който от своя страна намери Жоржиньо. Бразилецът опита диагонален удар, но Черниаускас за пореден път спаси. Така първото полувреме приключи без голове.\n\r\nПрез втората част двата отбора продължиха да търсят гола. В 51-ата минута Енрике Рафаел подаде отляво. Рубен Пинто отправи изстрел, който обаче бе уловен от Иван Дюлгеров.\n\r\nВ 66-ата минута Али Соу пропиля отлична възможност. Нападателят се освободи майсторски в наказателното поле и стреля от малък ъгъл от около три метра, но Дюлгеров спаси.\n\r\nТри минути по-късно \"червените\" пропуснаха нова възможност. Енрике преодоля защитника Стефан Станчев и опита мощен диагонален удар, който обаче се удари в напречната греда.\n\r\nВ 82-ата минута домакините получиха правото да изпълнят дузпа, след като Пламен Димов повали на земята Енрике и съдията Стефан Апостолов посочи бялата точка. Али Соу се нагърби с отговорността и прати безмилостно топката във вратата.\r\n \r\nОще спортни новини четете на", "date": "2019.03.30", "title": "ЦСКА все по-близо до Лудогорец. Надигра Черно море"}
{"url": "https://www.dnes.bg/eu/2019/03/30/za-20-ta-poredna-sybota-jyltite-jiletki-vilneiat-vyv-franciia.406109", "text": "За 20-та поредна събота улиците на френските градове пожълтеняха. Този път \"Жълтите жилетки\" излязоха на протест за да изразят подкрепата си за активист, ранен в сблъсъци с полицията и за да  покажат, че продължават да са мобилизирани срещу икономическата политика  на правителството, предаде Асошиейтед прес, цитарн от БТА. \n\r\nПротестиращите бяха солидарни с Женвиев Льоге, 73-годишна антиглобалистка, която получи рана на главата  по време на протестите в Ница миналата събота. Прокуратурата в Ница  заяви, че тя била съборена на земята от полицай.\r\n\"Ние всички сме Женвиев\", гласеше разпространен в интернет призив за днешните протести.\r\n                    \n                    \n                Хиляди \"жълти жилетки\" преминаха мирно по улиците на Париж, от северните квартали до площад \"Трокадеро\" край Айфеловата кула. Във френската столица властите засилиха мерките за сигурност и протестите бяха забранени в района на булевард \"Шанз Елизе\", сцена на предишни размирици по време на демонстрации на \"жълтите жилетки\". Полицията съобщи, че 25 души са били задържани, а 20 са били глобени за участие в неразрешен протест.\r\nВ южния град Авиньон избухнаха сблъсъци, когато полицията принуди демонстрантите да напуснат тесните улички на средновековния градски център.\r\nВ Бордо, югозападна Франция, полицията използва сълзотворен газ след като група демонстранти запалиха купчина строителни отпадъци и се опитаха да преодолеят полицейските заграждения. Протестите бяха забранени в центъра на града, където през изминалите седмици често избухваше насилие.\r\nВ ранния следобед френското министерство на вътрешните работи съобщи, че в протестите в цялата страна са участвали 5600 души, 1800 от които в Париж. Тази цифра е по-ниска в сравнение с обявените миналата събота по същото време 8300 участници, предаде Франс прес.", "date": "2019.03.30", "title": "За 20-та поредна събота \"Жълтите жилетки\" вилнеят във Франция"}
{"url": "https://www.dnes.bg/zvezdi/2019/03/30/rouzi-hyntingtyn-uaitli-i-banskite-za-liatoto.406044", "text": "Наближава лятото, с него идва морската почивка, а представянето на тенденциите и всичко необходимо за перфектното ни модно представяне на плажа се разкрива точно в този период от годината.\r\n \r\nСега е моментът, в който модните къщи се надпреварват да представят новите актуални тенденции, най-често с помощта на някой от известните супермодели.\r\n \r\nТака Роузи Хънтингтън-Уайтли застава като рекламно лице за колекцията бански костюми за пролет-лято 2019 на Marks & Spencer.\r\n \r\nБританският модел работи с марката вече няколко сезона по колекциите бельо, бански и грим.\r\n \r\nЗа 2019 година, блондинката се фокусира върху тенденциите за плажа, които се характеризират с дръзки и смели принтове, полка точки, флорални елементи и любимите за лятото абстрактни дизайни и геометрични и асиметрични форми.\r\n \r\nЗа да сме сигурни как би стоял един бански на фона на морски ширини и горещ пясък, красавицата позира в целите модели и тези от две части именно на екзотичен плаж.\r\n\r\n\r\n ", "date": "2019.03.30", "title": "Роузи Хънтингтън-Уайтли и банските за лятото"}
{"url": "https://www.dnes.bg/notifikacii/2019/03/30/papa-francisk-prizova-za-po-dobro-otnoshenie-kym-migrantite.406113", "text": "Мигрантите трябва да се възприемат като личности, а не цифри и да се  признават правата и достойнството им във всекидневния живот и при  вземането на политически решения, заяви Франциск в началото на двудневното си посещение в Мароко, предаде БТА. Той призова да се промени отношението към хората, които търсят подслон в други държави. \n\r\n\"Вие знаете за моята голяма загриженост за често  мрачната съдба на такива хора, повечето от които не биха напуснали  страните си, ако не са били принудени\", добави той.\r\nТози проблем \"няма да бъде решен чрез издигане на бариери,  подхранване на страх от другите или отказ да се помогне на тези, които  законно се стремят към по-добър живот за себе си и семействата си\",  подчерта Франциск.\r\nПапата призова Мароко да продължи да приема мигранти и да им  предлага защита, предаде Асошиейтед прес. Той изрази надежда, че  страната ще продължи да бъде модел за човечност, добър прием и защита на  мигрантите, стремящи се към по-добър живот.\r\n                \n                В африканската страна има около 100 000 мигранти и правозащитни  организации съобщават за случаи на злоупотреби, припомня ДПА.\r\nОчаква се по-късно Франциск да се срещне с мигранти в център за  подслоняване, управляван от католическо благотворително дружество.\r\nОсвен това папата призова за развиване на диалога между християни и  мюсюлмани. \"Бих искал да подчертая отново нашата нужда от  сътрудничество, за да дадем нов тласък на изграждането на свят на  по-голяма солидарност, отличаващ се с честни, смели и необходими усилия  за развиването на диалог, който уважава богатството и различието на  всеки народ и на всеки индивид\", подчерта Франциск. \"Всички ние сме  призвани да посрещнем това предизвикателство, особено в сегашния момент,  когато има риск нашите различия и липса на познания едни за други да  бъдат експлоатирани като повод за конфликт и разделение\", предупреди той  на церемонията,.\r\n\"Ние вярваме, че Бог е създал човешките същества равни по права,  задължения и достойнство и Той ги призовава да се отнасят едни към други  като към братя и сестри и да разпространяват ценностите на добротата,  любовта и мира\", добави Франциск, призовавайки за търпелив, обмислен,  честен и откровен диалог, който да помогне да се намерят решения на  проблема с глобалното затопляне и премахването на бедността.\r\nВ реч на същата церемония крал Мохамед Шести защити религиозната  толерантност. \"В качеството ми на крал на Мароко и Предводител на  правоверните, на мен е поверено да гарантирам свободата да се упражняват  всички небесни религии\", подчерта той.\r\nВ Мароко има малки християнски и еврейски общности, но мнозинството  жители са мюсюлмани. По оценки на Ватикана католиците са около 23 000.\r\nОчаква се утре папата да отслужи литургия на стадиона в Рабат.", "date": "2019.03.30", "title": "Папа Франциск призова за по-добро отношение към мигрантите "}
{"url": "https://www.dnes.bg/mish-mash/2019/03/30/noshtnite-veshtici-jenite-koito-plashat-do-smyrt-nacistkite-voinici.405819", "text": "\n\r\nТе носили прекалено широки униформи, боядисвали устните си с моливи и рисували цветя по иначе остарелите си самолети. Ако ги видиш със собствените си очи, би се изсмял. Но тези смели съветски жени смразявали сърцата на нацистите.\r\nНарекли ги \"Нощните вещици“, но не им трябвало магия, за да се справят с германците.\r\nВсичко започнало, когато на съветските жени им писнало да седят в домовете си и да играят ролята на „подкрепа“ за мъжете, които се биели във Втората световна война. Много от тях искали също да са част от действието, да помагат на страната си да извоюва победа. За това започнали да пращат писма на майор Мария Раскова, пилот в Съветските въздушни сили.\r\n                    \n                    \n                Тя взела желанието им присърце и се обърнала с молба към Сталин – да създаде изцяло женски въздушен полк. Той се съгласил и на 8 октомври 1941 година било дадено началото на 588-ми нощен бомбардировъчен полк.\r\nБлизо 400 жени на възраст от 17 до 26 години се появили пред майор Мария Раскова, готови да бъдат обучени в тайните на пилотирането. Те получили мъжки униформи, които са им толкова големи, че трябва да тъпчат ботушите си с парцали, за да не падат от краката им. А самолетите им дори не са пригодени за борба – те нямат радар, нито радио. Нямат парашути или уреди за стрелба, само линия, карта, компас и молив. А машините са толкова малки, че събират само два снаряда.\r\nНо въпреки това, до края на войната, \"Нощните вещици“ изпълняват успешно 23 000 мисии, пускайки над 3000 тона бомби и 26 000 запалителни снаряда.\r\nСамолетите им нямали никаква защита, били направени от шперплат, а вечер в тях ставало толкова студено, че пилотите им били застрашени от измръзване. В тежките съветски зими дори докосването на замръзналия самолет можело да ти коства кожата на ръката. Освен това машините били толкова бавни, че се движели наполовина на скоростта на падащ парашутист.\r\nНо тези недостатъци всъщност се превърнали в предимство за жените пилоти. Прякорът на полка Nachthexen или \"Нощни вещици“ им бил даден от германците, защото техниката им на летене напомняла на метла. Освен това те били като призраци – нацистките радари не можели да засекат малките самолети. А единственият сигнал за тяхното приближаване бил звукът от шперплата.\r\nВещиците винаги летели в група от три самолета. Първите два примамвали вниманието на германците и отклонявали огъня от третата мишина. След това процедурата се повтаряла, докато всички самолети не спуснели и двете си бомби изпод крилата си.\r\nПрез тези четири години германците се страхували дори да запалят цигара през нощта, за да не бъдат забелязани от обикалящите Вещици. 588-ми полк дочули за прякора си, но вместо с обида, те го приели с гордост.\r\nНо страхът на нацистката армия не спрял до там. Те били толкова уплашени от уменията на жените, че разпространили слухове, които твърдели, че съветските учени са изобретили лекарство, което давало на пилотите котешко нощно виждане. А всеки германец, който успявал да свали самолет на Нощна вещица, светкавично получавал медал. Във войната загиват 32 жени.\r\nВъпреки добрите резултати, мъжете в армията не харесвали факта, че \"малки момиченца“ се борят на фронтовата линия. Това, според тях, била категорично „мъжка работа“. Но полка на майор Мария Раскова е най-награждаваната бойна единица, съставена от жени в съветските военновъздушни сили, а 23 от тях са удостоени със званието \"Герой на Съветския съюз“.  За жалост самата Раскова е една от загиналите на фронтовата линия.\r\nСамо няколко месеца след края на войната полкът с нарисувани цветя по самолетите бил разпуснат.\r\nНощните вещици така и не участвали в парада по случай победата в Москва. А причината? Самолетите им били... прекалено бавни. \r\n ", "date": "2019.03.30", "title": "\"Нощните вещици\" – жените, които плашат до смърт нацистките войници "}
{"url": "https://www.dnes.bg/index/2019/03/30/gori-lednici-moreta-nasa-pokaza-kak-te-izchezvat-zaradi-choveka.406111", "text": "\n\r\nНищо не може да ни накара да вземе мерки срещу глобалното затопляне така, както биха го направили снимки, които ни показват колко лошо сме сорили на планетата. За това от NASA публикуват сателитни кадри на Земята и ефекта, който човечеството има върху нея в последните десетилетия.\r\nВсяка година човешкият вид лишава планетата от над 70 милиона декара гори. Площи с размерите на 27 футболни игрища биват изсичани всяка минута, а вековните ледници в най-студените точки на Земята се топят с рекордни темпове под напора на покачващите се температури. Често говорим за подобни статистики, но е трудно да си ги визуализираме в реални картини, най-вече заради невероятните мащаби, за които става дума. \n                \n                \r\nГори, морета и ледници - всичко се стопява благодарение на немърливостта на човечеството.\r\nОт 1880 г. досега средната световна температура се е повишила с около 1 градус. Според учените от НАСА основна причина за затоплянето на планетата са емисиите от въглероден двуокис и други парникови газове в атмосферата, причинени от човешката дейност.", "date": "2019.03.30", "title": "Гори, ледници, морета – НАСА показа как те изчезват заради човека"}
{"url": "https://www.dnes.bg/akoshtete-vqrvaite/2019/03/30/liubopitni-fakti-za-usmivkata.406020", "text": "Усмивката е нашата визитна картичка. Тя е една от най-характерните особености на лицето. Една усмивка може да каже много повече, отколкото предполагате. Но какво не знаем за нея? Ще ви запознаем с няколко интересни факта за усмивката, които може би не знаете.\r\n\r\nВъпреки че си мислите, че е обратното – когато човек е в добро настроение и весел се усмихва, не е съвсем така. Ако се усмихвате, когато сте в лошо настроение и на главата ви се трупат куп проблеми, ще се почувствате по-добре. Съществува нервна връзка между мускулите на устата и лицето и мозъчните центрове, контролиращи настроението.\r\n\r\n                    \n                    \n                Колкото повече поводи за усмивки имате, толкова повече нивата на стрес в организма падат. Смехът намалява кръвното налягане, нивата на стресовите хормони на надбъбречната жлеза, забавя пулса и прави усвояването на хранителните вещества по-добро.\r\n\r\nНе избягвайте смеха, само за да не ви излязат бръчки. Усмивката е вид тренировка за лицевите мускули, която ги стяга и оформя. Това ще ви помогне да запазите младостта на кожата за по-дълго.\r\n", "date": "2019.03.30", "title": "Любопитни факти за усмивката "}
{"url": "https://www.dnes.bg/world/2019/03/30/opitaha-se-da-ubiiat-viceprezidenta-na-afganistan-za-vtori-pyt-toi-ocelia.406118", "text": "Нападатели се опитаха да убият афганистанският вицепрезидент Абдул Рашид Достум, предаде БТА. Това е второто покушение срещу него след връщането му от изгнание миналата година. \r\nАбдул Рашид Достум е останал невредим, но един от бодигардите му загина, съобщава Ройтерс.\r\nНападателите са направили засада на автомобилната колона, в която вицепрезидентът пътуваше от град Мазар-и-Шариф, намиращ се в провинция Балх, към провинция Джаузджан, съобщи говорител на неговата партия. При атаката бяха ранени още двама телохранители.\r\nДостум знаел, че се планира нападение, но въпреки това взел решението да пътува.\r\nТалибаните поеха отговорността за опита за убийство. Техният говорител Забихула Муджахид заяви, че при атаката са били убити четирима охранители и ранени шестима.\r\nОпитът за покушение беше извършен осем месеца след като Достум избегна нападение с бомба на летището в Кабул, извършено от атентатор самоубиец. Отговорността за него пое Ислямска държава, припомня Ройтерс.\r\n ", "date": "2019.03.30", "title": "Опитаха се да убият вицепрезидента на Афганистан. За втори път той оцеля"}
{"url": "https://www.dnes.bg/akoshtete-vqrvaite/2019/03/30/5-neshta-koito-vi-karat-da-se-chuvstvate-umoreni-ot-sutrinta.406022", "text": "Най-накрая сте успели да си легнете по-рано от обикновено. Наспали сте се, събудили сте се даже без алармата и пак имате усещането, че през вас е минал влак още отрано сутринта. Как е възможно това? Какво още трябва да направите, за да се почувствате най-после свежи и енергични?\r\nМоже би грешите някъде в ежедневието си. Допускате грешки, които косвено се намесват в енергийните ни нива и ни карат да се чувстваме смазани от умора без явна причина.\r\n\r\n\r\nРазхвърляното бюро създава психологическо напрежение и умора, за които не подозираме. Можем да се убеждаваме, че в хаоса намираме всичко по-добре и работим по-креативно, но мозъкът ви не мисли така. Разхвърляната обстановка пред очите ви, в която тънете цял ден в комбинация със заседналия начин на живот изпива енергийните нива и ви кара да изпитвате затруднения в качествената почивка.\r\n                    \n                    \n                \r\nХраненето на постоянни къси интервали поддържа нивата на енергията стабилни, което ви прави бодри през целия ден. Резките спадове в нивата на кръвната захар предизвикват и резки изблици на глад, което се отразява зле на запасите на енергия.\r\nОпитайте да хапвате по малко през 2-3 часа. Това ще ви накара да се чувствате сити, пълни с повече енергия, а и ще помогне на талията ви. \r\n", "date": "2019.03.30", "title": "5 неща, които ви карат да се чувствате уморени от сутринта "}
{"url": "https://www.dnes.bg/stranata/2019/03/30/57-godishen-shofior-izdyhna-zad-volana-vriaza-se-v-spirka.406108", "text": "Шофьор на автобус в Пловдив се врязал в спирка, съобщава агенция \"Фокус\". За щастие нито в автобуса, нито на спирката е имало хора.\r\nСпоред информация на полицията, 57-годишният мъж е починал зад волана, най-вероятно в следствие на сърдечен удар.\r\nСигналът е подаден около 17.20 ч. При ляв завой по ЦБО, идвайки от Сточна гара, автобус без пътници преминал в насрещната лента и се блъснал край спирката пред ПУ \"Паисий Хилендарски\". \r\nНяма пострадали хора. Екипи на Центъра за спешна медицинска помощ и \"Пътна полиция\" са констатирали смъртта на 57-годишния водач, на когото най-вероятно е прилошало поради здравословен проблем. Местопроизшествието е запазено. Водачите да преминават с повишено внимание.", "date": "2019.03.30", "title": "57-годишен шофьор издъхна зад волана. Вряза се в спирка"}
{"url": "https://www.dnes.bg/akoshtete-vqrvaite/2019/03/30/s-koi-zodii-se-obshtuva-nai-lesno.406040", "text": "\r\nПредставителите на зодия Овен най-много обичат да общуват с енергичните Лъвове и Стрелци. Те определено не се отегчават, когато са заедно, защото са на една вълна и често преследват сходни цели. Отношенията им с интелектуалните Близнаци и Водолеи също се развиват добре. Особено ако работят заедно в един и същи екип. Също така астролозите съветват Овните да търсят приятелство или поне добро познанство с разумни и мъдри хора, каквито са Телците. Те могат да им помагат в трудни ситуации и да успокоят бурния им нрав.\r\n\r\n\r\n \r\nНа Телеца му е приятно да бъде в компанията на \"братовчедите\" земни знаци - Козирог и Дева, с които има сходни. Най-важното е, че имат общи интереси и теми. Когато имат трудни моменти пък приятелят, който може винаги да им помогне е Риби. Затова е хубаво да ги имате в обкръжението си. Приятел Овен пък знае как да ви мотивира за успех на професионалното поприще.\r\n \r\n\r\n \r\nБлизнаците винаги ще оценяват познанството си с Водолеи и Везни. Заедно те със сигурност ще пътуват много и никога няма да скучаят. Също така благоприятно е приятелството на този знак с темпераментните и ярки Овни. В този съюз, разбира се, Овен ще води, но Близнаците ще се научат от него на решителност и ще станат по-уверени. Има възможност за добра комуникация и с Лъвовете. Но само ако и двамата са в един социален кръг и между тях няма конкуренция.\r\n \r\n                    \n                    \n                 \r\n", "date": "2019.03.30", "title": "С кои зодии се общува най-лесно?"}
{"url": "https://www.dnes.bg/notifikacii/2019/03/30/golemi-shteti-v-makedoniia-pojari-goriat-v-12-mestnosti.406107", "text": "На 12 места в Македония горят пожари, няколко къщи бяха унищожени в Охрид и в село до Струга, съобщава македонският телевизионен канал “Телма“, цитиран от агенция \"Фокус\".\r\nВ района на Скопие гори местност \"Люботенски бачила“, където горят сухи треви и дъбова гора на голяма площ, а огънят се насочва към местността \"Башинец“, като теренът е непристъпен и се гаси със самолети. В Битолско огънят е обхванал около 50 хектара сухи треви и ниска растителност в близост до селата Прелюбие и Покървеник.\r\nСложна е обстановката в Национален парк \"Галичица“ в района на Преспанското езеро, като горят около 70 хектара гори и сухи треви.\r\n                \n                В тетовския регион пожари са прекъснали електроснабдяването на няколко села. В охридския район пожар гори в близост до село Рамне, в стружкото село Октиси са изгорели две къщи.\r\nПожари горят и в общините Македонски брод, Велес, Щип, Македонска Каменица и Делчево, както и в района на Куманово.\r\nВиновен за пожара в Охрид е невнимателен фермер, който изгори две къщи, а още две изгориха в стружкото село Октиси, заедно с няколко хектара гори. В Дебча огънят погълна електрически стълб и голяма частна собственост.\r\nТръстиката покрай Охридското езеро гори непрекъснато повече от месец. Най-често пожарите започват от неправилно запален огън на открито, но поради сушата и вятъра той се разпространява бързо и неконтролируемо , а виновните за тези пожари бягат. Щетите са огромни.\r\n ", "date": "2019.03.30", "title": "Големи щети в Македония – пожари горят в 12 местности"}
{"url": "https://www.dnes.bg/index/2019/03/30/izborite-v-turciia-po-vreme-na-kriza-na-jivot-i-smyrt.406110", "text": "Първи избори по време на криза\n\r\nБез съмнение Реджеп Тайип Ердоган и неговата Партия на справедливостта и развитието (ПСР) дойдоха на власт през 2002 година, защото избирателите искаха да дадат урок на утвърдените партии. Причина за това беше тежката икономическа криза, която започна през 2001 година. Ердоган обеща промяна. И оттогава насам неговата партия печели всички избори. - в повечето случаи с абсолютно мнозинство, пишат от \n                \n                \r\nМестните избори тази неделя обаче могат да се превърнат в повратна точка. Когато през миналата година започнаха икономическите проблеми, не само опозицията обвини Ердоган за влошаването на стопанската ситуация. Част от избирателите на ПСР вижда причината за това в неправилната политика на Ердоган. Само за една година турската лира загуби около 40 процента от стойността си спрямо долара. В същото време инфлацията се удвои и в момента е 20 процента, а икономическият ръст спада. Безработицата в момента е 11 на сто - казано иначе, около 3,5 милиона души в страната са без работа. Това е най-високото ниво на безработица от почти десет години. И вместо да предприема някакви разумни мерки, правителството на Ердоган обвинява \"западните сили\" за кризата, които упражнявали икономически натиск върху Турция. Турският президент постоянно се кълне, че след изборите кризата ще бъде овладяна. Икономистите обаче смятат, че сегашните проблеми са само върхът на айсберга, и че ще става по-лошо.  \n\r\n\"На живот и смърт\"\r\nТурците никога не са се вълнували особено от местни избори. Това обаче не важи за гласуването тази неделя. Президентът Ердоган се опитва да отклони вниманието от икономическите проблеми на страната и да го насочи в друга посока: той повтаря, че Турция имала да решава къде-къде по-големи проблеми. По думите му, въпросът бил \"на живот и смърт\". Ставало въпрос за оцеляването на страната, и ако управляващата партия загуби, страната щяла да колабира, уверява Ердоган.\n\r\nВ същото време той сатанизира опозицията и ѝ приписва \"тероризъм\". Има вече осъдени членове на прокюрдската партия за \"подкрепа на тероризма\" - обвинени са в колаборационизъм със забранената Кюрдска работническа партия ПКК. Очевидно това дава основание на Ердоган да обвинява в \"тероризъм\" цялата опозиция заедно с нейните привърженици. Но понеже той беше много остро критикуван за тази си позиция, президентът я посмекчи малко, изключвайки привържениците на опозицията от кръга на заподозрените. Което обаче не променя много нещата, защото над самата опозиция продължава да тегне обвинението за \"тероризъм\".\n\r\nЗалогът - големите турски градове\n\r\nПоследните допитвания  сочат, че ПСР може да загуби властта си в големите метрополии като Истанбул и Анкара. Евентуална загуба на Истанбул, където Ердоган започна политическата си кариера, ще бъде сигнал, че ПСР залязва, казват наблюдателите. Кандидатурата на бившия премиер Бинали Йълдъръм за кметския пост в Истанбул показва какво голямо значение има турският мегаполис за Ердоган и неговата партия.\n\r\nОчакванията в турската столица Анкара са по-различни. Борбата между двамата кандидати на ПСР и Републиканската народна партия /РНП/ ще бъде изключително оспорвана. През последните дни стана ясно, че кандидатът на РНП Мансур Яваш засега изпреварва сегашния кмет от ПСР. Ако управляващите загубят тези два важни града, това ще бъде много сериозен знак както за президента Ердоган, така и за опозицията, и ще има силен отзвук в цяла Турция.\n\r\nЗаплахите на Ердоган\r\nТри седмици преди местните избори започна разследване срещу кандидата за кметския пост в Анкара Мансур Яваш от РНП. Според анализаторите, това е знак колко много Ердоган се страхува да не загуби изборите в турската столица. Въпреки че няма никакви доказателства срещу кандидата на опозицията, определено Ердоган е решен да дискредитира Яваш, казват много наблюдатели. Турският президент използва същия метод и в източен Анадол - там той обвини демократично избраните народни представители в \"тероризъм\", след това заведе дела срещу тях, вкара ги в затвора и постави на тяхно място верни на ПСР хора. Въпреки че прокуратурата все още не е повдигнала официално обвинение срещу Мансур Яваш, нищо чудно в случай на победа той също да се окаже в затвора, вместо в кметството на Анкара.\n\r\nПодобна тактика използва правителството в 97 от общо 110-те града и общини в източната и югоизточната част на страната. Кметовете от прокюрдската партия бяха обвинени в \"подкрепа на терористичната организация ПКК и на тяхно място бяха инсталирани верни на правителството кметове. Все още в затворите се намират 40 кметове от прокюрдската партия.\n\r\nЛакмус за новото обществено устройство\n\r\nТова са първите местни избори в страната, откакто Турция е президентска република. Голямата цел на Ердоган преди една година беше да победи на президентските избори, за да постигне мечтата си за еднолично управление. Тази победа обаче беше извоювана с много крехка преднина от само 51 процента от гласовете. Сега социолозите прогнозират тежки загуби за ПСР, което ще бъде сигнал за това, че хората в Турция не приемат новата президентска система, така както желаят Ердоган и неговата партия. Опозицията пък няма да има друга възможност да убеди избирателите преди следващите парламентарни и президентски избори през 2023 година. В този смисъл местните избори в неделя са лакмус за Ердоган и неговата политика.\r\n", "date": "2019.03.30", "title": "Изборите в Турция по време на криза – на живот и смърт"}
{"url": "https://www.dnes.bg/mish-mash/2019/03/30/istoriiata-na-posledniia-nedovyrshen-film-na-merilin-monro.406030", "text": "\"Скъпи Джордж, моля те, прости ми! Не беше по мое желание, но трябваше да го направя. Искам отново да работя с теб!“.\r\nТази телеграма изпраща Мерилин Монро на режисьора Джордж Кюкор. Само преди дни тя е била главната му звезда във филма Something’s Got to Give, но е уволнена, а продукцията така и не е завършена. От нея остават само няколко сцени и много противоречиви истории. \n\r\n\"Изчакайте минутка. Съжалявам, съжалявам... съжалявам“, Мерилин Монро стои в прекрасна синя рокля пред камерата. Отново е объркала репликите си. Това, което не знае е, че след един месец ще бъде уволнена, а след три – мъртва.\r\n                    \n                    \n                За начина на работа на платинената красавица знаели всички. Когато участвала в \"Някои го предпочитат горещо“, режисьорът Били Уайлдър трябвало да крие картончета с репликите на Монро в реквизита, които тя да чете. Въпреки това, след като приключил снимките, той признал, че никой друг не би вдъхнал живот на ролята на Шугър Ковалчик така, както Мерилин.\r\nНо когато е избрана да участва в Something’s Got to Give, Монро не е била на снимачната площадка от повече от година. През това време е започнала да взима все повече наркотици. Претърпява операция за ендометриоза, отстраняват жлъчния й мехур, а също така влиза и в клиника за депресия. Нито физическото, нито психическото здраве на красавицата е добро. Станала е толкова слаба, че почти ще се \"счупи\". От нея не се очаква да играе, а просто да изглежда перфектно. И според продуцента Хенри Уайнстийн, \"тя се справя идеално“.\r\nНо всъщност Монро не е готова за такова натоварване. Тя почти не се поява  на снимачната площадка. Като извинение праща бележки от лекар. Оплаква се от синузит, висока температура, вируси.\r\n\"Истината е, че тя просто се страхуваше от камерата“, казва Уайнстийн, който си спомня, как Мерилин повръща преди да отиде на снимки. Често я открива и в безсъзнание.\r\n\"Осъзнах, че тя е по-нестабилна, отколкото си мислех. Когато й казах, че според мен не може да продължи да снима, тя ми отговори: \"Не, не! Всичко ще е наред. Ще се справя“, разказва продуцентът.\r\nНикой от екипа не изпитвал и грам симпатия към Монро. За тях тя била просто \"болна жена“. Обвинявали я в това, че не й пука за никого, че се опитва да унищожи себе си и всичко покрай нея.\r\nНо малкото кадри, останали от Something’s Got to Give разкриват съвсем друга Мерилин. Тя е сдържана, сериозна, отчаяно иска да се справи със задачата. Когато сбърка, се извинява в продължение на минути. А когато режисьорът с часове не може да накара кучето, което участва в сцената, да изпълни своя номер, тя просто стои и търпеливо чака. Мила е и с 5-годишното момиченце, което играе нейна дъщеря. Когато Кюкор грубо крещи на детенцето да млъкне, Монро я успокоява.\r\nНо нещата рязко се влошили още повече. На 19 май 1962 година Монро била прекалено болна, за да се появи на снимачната площадка повече от седмица. Въпреки това отлита към Ню Йорк за онзи легендарен рожден на президента Кенеди. И въпреки че е получила позволение да присъства много преди работата по филма да започне, Кюкор побеснял. Само няколко дни след 36-я си рожден ден, Монро била уволнена и съдена от FOX за 750 хил. долара.\r\nВината обаче не е изцяло на платинената красавица. По същото време студиото снима Cleopatra с Елизабет Тейлър, която иска 1 млн. долара заплата, отказва да се появи преди обяд на снимачната площадка и бави може би най-скъпия проект на FOX. Компанията се притеснила от евентуален фалит и за това се опитала да се предпази, премахвайки Монро.\r\nНяколко седмици по-късно обаче я наемат отново, защото партньорът й на екрана отказва да играе с други актриси.\r\n\"Подписал съм договор за филм с Мерилин Монро и ако тя не участва, си тръгвам и аз“, казва Мартин. Студиото връща красавицата, всички са доволни, а снимките трябва да започнат през октомври същата година.\r\nНо на пети август, Монро е открита мъртва в апартамента си. Актрисата е взела свръх доза, поне според официалната аутопсия. Мнозина твърдят, че е убита.\r\nПроектът Something’s Got to Give е изоставен. Кадрите от него се появяват едва 40 години след смъртта на Мерлин и то съвсем случайно.\r\nСамо няколко дни преди да умре, красавицата дава интервю за Life Magazine, което завършва така: \"Попитах я, много от приятелите й ли застанаха зад гърба й, когато FOX започна да я съди. Последва дълга тишина. Тя ме погледна с болка и просто каза “Не.“", "date": "2019.03.30", "title": "Историята на последния недовършен филм на Мерилин Монро"}
{"url": "https://www.dnes.bg/football/2019/03/30/ludogorec-zacikli-sreshtu-beroe-v-razgrad.406112", "text": "Отборите на Лудогорец и Берое дадоха старт на първия кръг на първата шестица с нулево равенство. След серия от негативни резултати, отборът на Томаш изигра много правилно тактически мача и заслужено си тръгна с точка. В отбора на старозагорци изпъкнаха Александър Василев и Александър Цветков, а с няколко ключови намеси се отличи и вратарят Душан Перниш.\n\r\nИменно за тях беше и първото положение. В 11-ата минута Рафаел Форстър направи груба грешка, но Берое не успя да се възползва. Бранителят спря нескопосано топката, която мина под крака му и се озова право в Мартин Камбуров. Нападателят шутира от чиста позиция право в обсега на Ренан, който изби. \n\r\nПървото положение бе доста слабо, Лудогорец имаше няколко шанса, но далеч от т.нар 100-процентови.\n                    \n                    \n                \r\nВторото полувреме бе далеч по-нтересно. В 49-ата минута Александър Цветков отправи мощен шут от въздуха, но Ренан демонстрира добър рефлекс и изби в корнер.\n\r\nМинута по-късно домакините организираха атака, при която Марселиньо изведе Кешерю на чиста позиция. Нападателят шутира право в тялото на Перниш и така резултатът остана непроменен.\n\r\nОтборът от Разград вдигна оборотите и последваха положения за Марселиньо и Лукоки. Най-чистата ситуация се откри в 77-ата минута, когато Анисе не успя да се разпише с глава от няколко метра, след отлично центриране на Адриан Попа.\n\r\nВ 90-та минута Кешерю поиска дузпа след като Алкан му се качи на гърба, но съдията правилно не посочи бялата точка. В следващата атака пък Марселиньо пропусна да донесе победата на Лудогорец, след като ударът му от малкото наказателно поле излезе в аут.\r\nОще футболни новини", "date": "2019.03.30", "title": "Лудогорец зацикли срещу Берое в Разград"}
{"url": "https://www.dnes.bg/mish-mash/2019/03/30/jivotyt-ni-v-internet-izmeren-v-edna-minuta.406100", "text": "Една минута - време, през което човек не може да свърши напълно почти нищо. Но не и когато скролва безцелно във Facebook или преглежда останалите си социални мрежи. За 60 секунди и няколко мигвания на човешкото око, върху екраните ни се случват поредица от неща, които заедно формират една минута от живота ни в интренет.\r\nКакво толкова се случва за една минута? Според данните  на Visual Capitalist една минута в интернет съдържа 1 млн. логвания във  Facebook, 4,5 млн. гледания на видеа в You Tube, 1,4 млн. „суайпвания“  (движението, което правим с пръст на телефона – бел. ред.) в Tinder и  общо 41,6 млн. изпратени съобщения в WhatsApp и Facebook Messenger.\r\nВ тези 60 секунди се съдържат още  3,8 млн. търсения в  Google, 347,222 скролвания в Instagram и почти един милион долара,  похарчени онлайн.\r\n                    \n                    \n                Visual Capitalist набрал подобни данни и миналата година, но не установил големи промени за ключовите играчи в мрежата през 2019 г. Логванията във Facebook и Google са останали почти непроменени тази година спрямо 2018 г., като Google е добавил още 100 хил. търсения в минута, а Facebook е прибавил по-малко от 30 хил. логвания.\n\r\nДруги платформи обаче имат по-силна минута през 2019 г. спрямо миналата година. Netflix, например, е утроил броя на хората, които гледат съдържанието му, а Instagram почти е удвоил потребителите на платформата си.\r\nОще икономически теми четете в сайта на.", "date": "2019.03.30", "title": "Животът ни в интернет, измерен в една минута "}
{"url": "https://www.dnes.bg/world/2019/03/30/33-palestinci-raneni-pri-sblysyk-s-izraelskata-armiia.406097", "text": "За да отбележат годишнината от началото на серията от демонстрации, наречена Големия поход на завръщането, близо  20 000 палестински демонстранти се събраха на няколко места по границата между Израел и Газа. 33 от тях са били ранени от изралската армия, съобщава Палестинският Червен полумесец, цитиран от БТА.\r\nЧетирима души са ранени с бойни куршуми, двама са ранени с гумени куршуми, 12 са били ударени с димки със сълзотворен газ, а 15 са пострадали от вдишването на сълзотворния газ.\r\nСпоред израелските въоръжени сили обаче, картинката е друга - демонстрантите са хвърляли камъни и са палили гуми. Освен това те са хвърлили няколко гранати и взривни устройства по посока на граничната стена.\r\n\"Израелските въоръжени сили отговарят със средства за разгонване на демонстрантите и стрелят в съответствие със стандартните правила при такива операции\", посочва израелската армия.", "date": "2019.03.30", "title": "33 палестинци ранени при сблъсък с израелската армия"}
{"url": "https://www.dnes.bg/football/2019/03/30/pilotyt-na-sala-bil-daltonist-niamal-razreshenie-da-leti.406094", "text": "Дейвид Иботсън, пилотът на фаталния полет, в който загина Емилиано Сала, е страдал от далтонизъм, съобщава BBC. Поради тази причина, неговият лиценз позволявал той да управлява самолет само през деня.\r\nДа разпознаваш зеления и червения цвят е от значение, особено, когато летиш през нощта. \n\r\nИботсън обаче нарушава забраната да лети вечер и не само качва Сала, но и го прави в силна буря, която обърква пилота.\r\nПълните резултати от разследването на катастрофата ще излязат едва в началото на 2020 година. До тогава властите отказват да коментират дали спекулациите са истина или не. Множество източници обаче потвърждават версията, че Иботсън не е имал право да лети през нощта и дори да превозва пътници.\r\nСамолетът на Сала изчезна от радарите на 21 януари. Той се разби в Ла Манша и бе намерен близо месец по-късно. От останките бе извадено само тялото на Сала. Трупът на Дейвид Иботсън все още не може да бъде намерен.\r\n ", "date": "2019.03.30", "title": "Пилотът на Сала бил далтонист, нямал разрешение да лети"}
{"url": "https://www.dnes.bg/rusia/2019/03/30/rusiia-pokazva-muskuli-s-nov-voenno-transporten-samolet.406098", "text": "Русия се похвали с първия си \"военно-транспортен самолет, създаден от нулата в постсъветския период\", събщава ТАСС, цитирана от агенция \"Фокус\".\r\nАрмията изпита новия модел  \"Ил-112\", чиято цел е да \"помогне за решаването на много проблеми, както в областта на военната логистика, така и в цивилния сектор\", казва Алексей Рогозин, вицепрезидент за транспортна авиация на ПАО \"ОАК\".\r\nТой отбеляза, че \"сега конструкторското бюро Илюшин е изправено пред не по-малко важни и отговорни задачи за провеждане на летателни тестове и подготовка за масовото производство на Ил-112В, което ще се извършва във Воронеж.\"\r\nРогозин подчерта, че всички компоненти и агрегати на самолета са произведени в Русия, повечето от които са създадени от държавната корпорация \" \"Ростех\".", "date": "2019.03.30", "title": "Русия показва мускули с нов военно-транспортен самолет"}
{"url": "https://www.dnes.bg/akoshtete-vqrvaite/2019/03/30/kakvo-vi-ochakva-v-liubovta-prez-april.406018", "text": "Април идва със слънце, малко дъжд и ще ни даде онова време, от което се нуждаем, за да помислим добре по въпросите за любовта. Любовните емоции ще се „събудят“ за много представители на зодиака. Някои ще започнат нови романтични взаимоотношения, други ще подновят стари, а почти никой от зодиака няма да остане без вниманието на противоположния пол. Какво ви очаква в любовта през април, вижте в следващите редове.\r\n\r\nЛюбовният живот през април ще ви постави пред една истина. Истината за вашата връзка, за „празните“ взаимоотношения, в които се намирате. Понякога трябва да се разделим с някого, за да осъзнаем дали наистина ни е бил скъп. Семейните представители на зодията ще бъдат изправени пред повече спорове.\r\n                    \n                    \n                Опитайте се да ги разрешите без повишаване на тона. Ако сте необвързани и търсите нова любов, късметът ще е на ваша страна, само ако бъдете дейни. Флирт и офис романтика не са изключени, но е малко вероятно да се получи нещо по-сериозно. Погледнете на любовта по различен начин.\r\n\r\nАко сега сте имали планове за сватба, преместване в ново жилище, по възможност ги отложете. Не са изключени кавги. Що се отнася до парите, те ще бъдат достатъчни, но въпреки това бъдете разумни. Като цяло за семейните Телци месецът ще бъде спокоен и хармоничен. Тези от вас, които скоро са приключили връзка, ще осъзнаят че промяната е за добро. Дайте си време и новата любов ще ви намери. Като цяло звездите не ви съветват да експериментирате на любовния фронт, помислете добре преди взимането на крайни решения.\r\n", "date": "2019.03.30", "title": "Какво ви очаква в любовта през април? "}
{"url": "https://www.dnes.bg/index/2019/03/30/pyrvanov-obeshta-niama-da-vlizame-v-rejima-na-skandali.406099", "text": "\"Няма да влизаме в режима на скандали, каквито виждаме между двете основите партии и някои други парламентарни формации\", това обеща Георги Първанов, президент на България в периода от 2002 до 2012 г. и основател на ПП АБВ по време на пресконференция, съобщава Агенция \"Фокус\".\r\nНеговата партия е част от \"Коалиция за България“\r\n\"Поздравявам колегите за подписването на споразумението и създаването на коалицията с ясните програмни управленски ангажименти и разбира се за избраното име. В момента, в който се появи името на новата коалиция в публичното пространство, прочетох различни реплики и закачки“, коментира той.\r\n\"За нас тримата (с Румен Петков и Ивайло Калфин) това е сантимент. Преди 20 години ние с г-н Петков, заедно с проф. Кръстьо Петков, Николай Камов, Александър Радославов сме създавали една коалиция, която постави в основите си истински работещи ценности, както социални, така и национални“, каза Първанов. \r\n                \n                Според него обаче днес в българската политика има две тенденции при сформиране на коалиция - едната е на изолационизма и монопола, а другата е на работещите и равнопоставени.\r\n\"Ние ще бъдем източник на много идеи, на един същностен идеен дебат. Няма да влизаме в режима на скандали, каквито виждаме между двете основите партии и някои други парламентарни формации. Нашата нисша е друга, ние ще раждаме идеи, ще отстояваме идеи, защото българската политика има нужда от това“, изтъкна бившият президент.\r\nСпоред Първанов моделът на управление в страната трябва да се смени. \"Ние сме алтернатива на двуполюсния модел на българската политика“, посочи още Първанов. По думите му политиците в страната не се ангажират с това да създават идеи, а скандали. Той отбеляза, че \"Коалиция за България\" остава отворена за включването и на други политически партии в нея.", "date": "2019.03.30", "title": "Първанов обеща: Няма да влизаме в режима на скандали"}
{"url": "https://www.dnes.bg/index/2019/03/30/radan-kynev-shte-e-vodach-na-listata-na-demokratichna-bylgariia.406101", "text": "Обединение \"Демократична България\" обяви своя лидер за за предстоящите избори за Европейски парламент. Водач на листата ще бъде Радан Кънев, съобщи съпредседателят на \"Демократична България\" и лидер на политическа партия \"Да България\" Христо Иванов, цитиран от БТА \r\nТой подчерта, че решението за първите трима в листата за предстоящите евроизбори, е съгласувано от политическия съвет на \"Демократична България\".\r\nВ челото на листата влизат още Стефан Тафров, кандидат на \"Да, България\" и Албена Симеонова, кандидат на \"Зелените\". При представянето Христо Иванов отбеляза, че излъчването на Радан Кънев за водач на листата е много важна политическа задача. \"Ние инвестираме в обединението\", обясни Иванов.", "date": "2019.03.30", "title": "Радан Кънев ще е водач на листата на \"Демократична България\" "}
{"url": "https://www.dnes.bg/index/2019/03/30/avtonomnite-avtomobili-se-okazaha-rasisti.406102", "text": "Все още има много препятствия пред автономните автомобили, преди те да станат част от живота ни. Макар с всеки изминал ден да стават все по-съвършени, никой не би очаквал, че някои от вече използваните автопилотни системи страдат от истински \"расизъм\".\r\nИзследователи от Американския технологичен институт в щата Джорджия забелязват, че някои системи работят много по-зле, ако \"срещнат\" на пътя пешеходци с  тъмна кожа. По време на анализ на видеоматериали, заснети по улиците на  Ню Йорк, стана ясно, че системите реагират по различен начин на  пешеходците от различни раси и най-лошо на тъмнокожите, особено, ако те  са облечени в тъмни дрехи и пресичат пътя в тъмното. По-специално това  се наблюдава при автопилота на моделите на Tesla.\r\n                \n                Междувременно, ако сензорите на безпилотното превозно средство не могат да разберат, че обектът е пешеходец, вероятността от сблъсък между колата с човека се увеличава значително. Причината е, че автомобилният компютър и автопилотът не могат да предскажат по-нататъшното поведение на такова \"препятствие\".\n\r\nИзследователите подчертават обаче, че не всички автопилотни системи страдат от този вид \"расизъм\".\r\nОще интересни факти около автомобилите четете на сайта на .", "date": "2019.03.30", "title": "Автономните автомобили се оказаха... расисти"}
{"url": "https://www.dnes.bg/politika/2019/03/30/korneliia-ne-viarva-namesa-v-zakona-za-veroizpovedaniiata-ima.406103", "text": "Докато Цветан Цветанов обясняваше в Поморие, че намеса в Закона за вероизповеданията няма, Корнелия Нинова бе на посещение в Дивотино, където изрази своите съмнения относно това твърдение.\r\n\"Смятам, че нашите власти прикриват намесата на Турция в решението по Закона за вероизповеданията\", заяви в село лидерът на БСП цитирана от БТА. \n\r\nПо думите й това е резулат от провеждана години наред васална външна политика. Нинова подчерта, че добросъседските отношения са много важни, но външната ни политика има нужда от друг характер, като се отстоява интересът уважително, възпитано, дипломатично и твърдо.\r\nСпоред Нинова истината е най-доброто решение и трябва да се каже имало ли е намеса на Турция и каква е била тя.\r\n                    \n                    \n                \"Щом те отказват да се извинят, значи държат на своята позиция. А най-вярното доказателство за това, че е имало намеса, е самият приет закон. Вижда се какви промени той претърпя в промеждутъка, в който са водени разговори.\r\nЕфектът, който турската страна е търсила, е постигнат. Въпросът е защо ние сме го допуснали като държава\", каза Нинова.\r\n ", "date": "2019.03.30", "title": "Корнелия не вярва: Намеса в Закона за вероизповеданията има"}
{"url": "https://www.dnes.bg/zvezdi/2019/03/30/pak-obvineniia-sreshtu-megan-bila-mnogo-raztochitelna.406029", "text": "Бившият официален представител на британската кралица Елизабет Втора – Дики Арбитър обвини херцогинята на Съсекс Меган Маркъл в разточителство, съобщи Daily Mail. Някогашната звезда от сериала „Костюмари“ е уличена в харчене на много пари по време на отбелязването на събитие, породено от американската традиция. Тогава тя замина чак за САЩ да празнува с близките си baby shower. Този обичай, приет в САЩ е бъдещата майка да се срещне с приятелките си и да ги почерпи, а гостите от своя страна да подарят на нероденото дрешки и играчки, както и всичко необходимо за появата му. Baby shower с херцогинята на Съсекс в чест на детето ѝ от принц Хари се проведе неотдавна в Ню Йорк и се оказа, че за събитието Меган е похарчила 500 000 долара, което според мнението на Арбитър е доста щедро за подобно събитие. Освен това празникът е устроен в САЩ съвсем нарочно. По негово мнение това е било демонстрация на недостатъчен патриотизъм към Великобритания. На събитието са присъствали Амал Клуни, Серина Уилямс, Джесика Мълроуни и още много знаменитости, припомня изданието. Там обаче отсъстваше Приянка Чопра, която бе доста близка с Маркъл. Меган не за първи път получава критики за скъпите си тоалети и многото харчове около себе си. По-рано през март стана ясно, че тя е присъствала на кръщене с принц Хари в палто, каквото е носила Жаклин Кенеди, изработено от Dior през 50-те години. Предполага се, че Маркъл го е купила от луксозен бутик втора употреба във William Vintage. ", "date": "2019.03.30", "title": "Пак обвинения срещу Меган, била много разточителна"}
{"url": "https://www.dnes.bg/index/2019/03/30/kubrat-pred-bild-tazi-jena-ne-e-moi-tip.406104", "text": "\"След боя ще вдигнем купон\", казала Джени Суши на Кубрат Пулев преди мача. Това споделя боксьорът пред най-многотиражния вестник в Европа - германския \"Билд\".\r\nКобрата остана без лиценз за щата Калифорния след като без позволение целуна журналистката Суши.   \n\r\n\"Нямам вина, през кариерата си съм дал десетки хиляди интервюта. Всеки  ме познава като любезен и вежлив човек. Жената дойде при мен при  тегленето на кантара и каза: След боя ще вдигнем купон\", споделя пред  репортера на \"Билд\" Йорг Лубрих Пулев.\r\nОсвен целувката, която е  неоспорима, тъй като е запечатана на множество камери, Джени заяви, че Кубрат я е сграбчил за задните части. На тази случка обаче свидетели няма, а най-добрият ни боксьор категорично отрича това да е истина. \r\n                \n                \"Това не е вярно, а освен това тази жена не е мой тип. Не се страхувам. Имам още видеа, ако се налага\", казва Кобрата.\n\r\nВ защита на Пулев се изказа игГерманският треньор Ули Вегнер. Пред \"Билд\" той каза:\n\r\n\"Бях точно до тях. Беше след мача. Кубрат даде интервю на красивата и любезна дама. Да, и после я целуна. Това бе израз на емоция.\"\r\n76-годишният специалист е категоричен, че Пулев не е хващал Джени за заднте части.", "date": "2019.03.30", "title": "Кубрат пред \"Билд\": Тази жена не е мой тип"}
{"url": "https://www.dnes.bg/index/2019/03/30/prokylnatoto-selo-v-diarbekir-kydeto-jiveiat-nad-20-interseksualni.406009", "text": "\r\nАзис се чувства най-добре, когато е сам със стадото си. Сред овцете и на полето няма нужда да обяснява как така се е родил момиче и се е казвал Асизе. Тук той е просто овчар. \n\r\nПонякога се чувствам  добре сред хората, но много често предпочитам просто да ме оставят на мра. В такива моменти хората ми идват в повече и ми трябва спокойствие. Най-добре ми е тук горе\", споделя Азис пред . \n                \n                \r\nТой живее в село Чакрък, недалеч от турската граница. Според един турски вестник село Чакрък е прокълнато. Там живеят над 20 интерсексуални - хора без определен пол. \n\r\nАзис е един от тях. Той няма ясно изразени външни полови белези. Издаден му е розов паспорт - като на жена, но още от дете той не е искал да бъде момиче. \n\r\n\"Един ден се сбих с едно момче, то ме дръпна за дългите коси и така ме повали на земята. Веднага след това се втурнах към  вкъщи и си отрязах косата. Заради този паспорт страдам и до днес\", казва той. \n\r\nВсичко идва от това, че в тази отдалечена част на Турция браковете между роднини са все още често срещани. Това важи и за село Чакрък, където всички са роднини. \n\r\n21-годишен младеж от селото също е от интересексуалните от Чакрък. Той се е подложил на три операции, за да стане мъж, но изнемогва финансово. \n\r\n\"Сега обаче отново се чувствам пълноценен, защото нали искам да се оженя и да имам деца\", казва той. \n\r\nВ съседното село гледат доста скептично на тези, които са се оперирали. \n\r\n\"Родили са се момичета, а после са станали мъже. Знаеш ли дали един ден няма да премислят?\", пита жител на съседното село. \n\r\nВ най-близкия голям град Диарбекир психоложката Туба Юксел се грижи за интерсексуалните деца. \n\r\n\"Семействата, които идват при мен не могат да се справят с проблема дали да възпитават своето интерсексуално дете като момиче или момче. Гледали са го до петата година като момче, окето играе футбол и после как изведнъж да стане момиче?\", обяснява тя. \n\r\nВ консервативното турско общество тези хора срещат много проблеми. Азис разказва, че когато бил млад се влюбил в момиче от селото, но не след дълго избухнал скандал. Двамата се разделили, а момичето било омъжено за друг. \n\r\n \r\n", "date": "2019.03.30", "title": "Прокълнатото село в Диарбекир, където живеят над 20 интерсексуални"}
{"url": "https://www.dnes.bg/obshtestvo/2019/03/30/bylgariia-po-predpochitana-ot-gyrciia-za-pochivkata-na-turskite-grajdani.406105", "text": "България изпревари Гърция като най-предпочитана туристическа дестинация от турските граждани през 2018 година, съобщава БТА.\r\nСпоред специализирано онлайн издание \"Туризм ажансъ\", общо 843 916 турци са посетили страната ни през миналата година -  увеличение от 4,49 процента спрямо 2017 г., когато в България са дошли  807 645 турци.\n\r\nСлед нас в челната тройка на най-предпочитаните дестинации за почивка на съседите ни се нареждат още Гърция и Грузия.\n\r\nБроят на турците, пътували в чужбина през 2018 г., е бил 8,66 милиона спрямо 9,44 милиона през 2017 г. и 8,06 милиона през 2016 г.\n\r\nГърция е била изместена от България от челната позиция след спад от 15,14 процента в посещенията на турците. Докато през 2017 г. Гърция са посетили 912 262 турци, през 2018 г. техният брой е спаднал на 781 753 души.\n                    \n                    \n                \r\nТрета е Грузия със 777 177 посетители от Турция през 2018 г. - спад от 22,30 на сто спрямо 2017 г.\n\r\nВ предпочитанията на турците следват Германия, Иран, Азербайджан, Украйна и САЩ.", "date": "2019.03.30", "title": "България по-предпочитана от Гърция за почивката на турските граждани"}
{"url": "https://www.dnes.bg/zvezdi/2019/03/30/da-stanesh-maika-sled-40-koi-zvezdi-go-napraviha.406037", "text": "Според специалисти е хубаво човек да роди дете преди да навърши 35 години. Това е свързано най-вече и с възможността на жената да забременее. Но ето няколко звезди, които стават майки на по-късна възраст и са изключително щастливи с децата си. Всяка от тях е родила първото си дете след 40-ата си година.\r\n\r\n \r\nАктрисата става майка за първи път на 40 години. Ражда дъщеря си на 21 септември 2007 г. Кръщава я Валентина Палома Пино и е от съпруга ѝ – милионера Франсоа Анри Пино. В интервю две години след раждането звездата признава, че не тъгува, че е станала майка толкова късно. „Сега съм по-пълноценен човек, отколкото преди 10 години. Тя получи по-добра майка затова, че се роди сега“.\r\n \r\n\r\n \r\nИ Ева Мендес ражда първото си дете на 40 години. След като три години отношенията ѝ с Райън Гослинг вървят в романтична посока, актрисата ражда дъщеря им, която двамата кръщават Есмералда. Две години по-късно се появява и второто им момиченце Амаду. Гослинг неведнъж разказва колко държи на семейството си.\r\n \r\n\r\n \r\nОт брака си с Алек Болдуин актрисата ражда дъщеря им Айлънд. В този момент Ким вече е навършила 41 години. Двамата са съпрузи от 1993 година и се развеждат през 2002 г.\r\n \r\n\r\n \r\nПо-малката сестра на Майкъл Джексън стана известна и с факта, че роди дъщеря си чак на 50 години. Тогава тя бе омъжена за милионера Уисам ал Мана. Въпреки че бременността минава тежко, детето се ражда здраво, а Джанет успя дори да възстанови хубавата си фигура след раждането.\r\n\r\n\r\n ", "date": "2019.03.30", "title": "Да станеш майка след 40 - кои звезди го направиха?"}
{"url": "https://www.dnes.bg/notifikacii/2019/03/30/nasochi-go-nagore-vikal-pilota-na-etiopskiia-boeing-737.406106", "text": "\"Насочи го нагоре! Насочи го нагоре!\", крещял един от пилотите на Boeing 737 от Етиопските авиолинии, който се разби преди три седимици, съобщават от Wall Street Journal.\n\r\nВсе повече и повече детали започват да излизат около катастрофата, която отне живота на 189 души. Според източници на изданието, малко след излитането, само на 137 метра от земята, сеактивирала системата за контрол на полета. Носът на самолета се наклонил напред, а паникьосаният глас на пилота се разнесал по радиото секунди, преди то да изгуби сигнал. \r\nСпоред източниците, близки до разследването, разкритията \"рисуват картина на една катастрофална повреда, която бързо е надделяла над екипажа\".\r\nСлед като експертите потвърдиха, че подобен е бил и проблемът в самолета на Lion Air, който падна миналата година, всички Boeing 737 бяха преземени, а преди няколко дни от компанията производител обявиха, че върху софтуера на машините ще бъдат направени промени. ", "date": "2019.03.30", "title": "\"Насочи го нагоре!\", викал пилота на етиопския Boeing 737"}
{"url": "https://www.dnes.bg/rusia/2019/03/30/zaradi-venecuela-shte-se-izpravi-li-nai-setne-trymp-sreshtu-putin.406012", "text": "Президентът Тръмп се изправя пред решаващо изпитание за своята външна политика и решителност спрямо Венецуела. Неговата администрация заяви съвсем ясно, че Съединените щати вече не смятат Николас Мадуро за президент и публично подкрепи председателя на венецуелското Национално събрание Хуан Гуайдо като временен лидер на страната. Тръмп стигна дотам, че да прикани въоръжените сили на Венецуела да не изпълняват заповедите на Мадуро. Тези декларации са доста по-силни от \"червената линия\", която президентът Барак Обама очерта около сирийския президент Башар ал Асад, пише Фарид Закария, \"Вашингтон пост\".\n\r\nЗасега натискът на Тръмп не действа. Мадуро се е окопал, а венецуелските военни не са го лишили от подкрепата си. Въпреки че санкциите на САЩ са болезнени, те може да допринасят и за създаването на усещане за обсадена крепост, което втвърдява хватката на режима върху страната. Това се случваше в различна степен в Куба, Северна Корея и Иран.\n                    \n                    \n                \r\nВенецуела е сложна, разделена страна, а Мадуро - като наследник на Уго Чавес - има известна подкрепа в бедните и селските райони. Но далеч по-значима роля в укрепването на режима бе явната и голяма помощ на Русия. Сега Москва признава, че е изпратила военен персонал във Венецуела. Два руски военни самолета, пристигнали в края на миналата седмица в страната, докараха стотина войници.\n\n\n\r\nТова е последният от поредицата ходове на Москва в подкрепа на Мадуро. През изминалите няколко години Русия снабдяваше със зърно, оръжия, кредит и пари в брой смазаното от затруднения правителство в Каракас. Оценките за общите инвестиции на Русия във Венецуела варират от 20 до 25 милиарда долара. Сега Русия контролира почти половината от местния клон на базираната в САЩ петролна компания \"Citgo\", която беше главният източник на приходи за държавата. Венецуелските въоръжени сили използват почти изцяло руско оборудване.\n\r\nВенецуелският гамбит изглежда има персонално значение за руския президент Владимир Путин. През последните години, когато венецуелската икономика залиташе и политическата нестабилност се увеличаваше, повечето руски компании напуснаха страната, възприемайки я като прекалено рискова. Но както пише Владимир Рувински в доклад за Центъра \"Уилсън\", руската държавна петролна компания \"Роснефт\" се задържа и даже увеличи подкрепата си за Мадуро. Компанията е ръководена от Игор Сечин, който е в близки отношения с Путин и често е наричан втория най-влиятелен човек в Русия.\n\r\nС други думи Путин безрезервно подкрепя Мадуро. Той прави това отчасти за да помогне на стар съюзник и защото така разширява влиянието на Русия върху световните петролни пазари, но най-вече защото прокарва своите основни външнополитически цели - създаването на световна антиамериканска коалиция от държави, която да може да осуетява намеренията на САЩ и да възвести един по-многополюсен свят. Усилията на Путин сякаш целят да се подиграят със САЩ и неговата Доктрина Монро от 1823 г., която предупреждава чуждестранните сили да стоят настрана от Западното полукълбо.\n\r\nГолемият въпрос пред Вашингтон сега е дали ще позволи на Москва да вземе на подбив още една червена линия на САЩ? Съединените щати и Русия са заели противоположни и несъвместими позиции по този въпрос. И както в случая със Сирия, опасността тук е в това, че ако Вашингтон не подкрепи думите си с дела, след година ще видим един укрепнал режим на Мадуро, подкрепян от руско оръжие и пари.\n\r\nАдминистрацията бе твърда по повод руската намеса във Венецуела. Даже самият Тръмп обяви: \"Русия трябва да излезе\". Но това е необичайно изявление за Тръмп, който почти никога не е критикувал Путин и често е заемал страната на Русия по важни и маловажни въпроси.\n\r\nБившият американски посланик в Москва Майкъл Макфол написа във \"Вашингтон пост\", че Тръмп поддържа забележително последователен модел в подкрепа на външната политика на Путин. Тръмп заплаши да изтегли САЩ от НАТО и обяви изтегляне на американските сили от Сирия. Той публично се разграничи от заключението на собствената си разузнавателна общност, че Москва се е намесвала в изборите през 2016 г., като каза: \"Президентът Путин [. . .] каза, че не е Русия [. . .]. Не виждам причина защо да е така\".\n\r\nМайкъл Макфол изтъкна: \"Даже и по дребни теми, маловажни за американските национални интереси, Тръмп заема страната на Путин. Защо Тръмп защищава инвазията на Съветския съюз в Афганистан? Защо Тръмп се опасява, че черногорците може да разпалят Трета световна война? Това са реплики на Путин. Защо президентът на Съединените щати ги повтаря?\".\n\r\nНикога не съм твърдял за връзка или конспирация между Русия и Тръмп и със писал само, че трябва да видим какви доказателства ще представи специалният следовател Робърт С. Мълър Трети. Но истинската загадка остава: Защо Тръмп не желаеше да се противопоставя на Путин по никакъв начин и по никакъв въпрос? И дали Венецуела ще бъде моментът, в който Тръмп най-сетне ще сложи край на своята политика на умиротворяване? \r\n \r\n(БТА)\r\n ", "date": "2019.03.30", "title": "Заради Венецуела: Ще се изправи ли най-сетне Тръмп срещу Путин?"}
{"url": "https://www.dnes.bg/obshtestvo/2019/03/30/v-zashtita-na-jivotnite-protest-sreshtu-kmetove-i-loshi-priiuti.406096", "text": "Граждани от цялата страна се събраха пред Министерски съвет заедно с домашните си любимци, за да изразят своето недоволство от нехуманно отношение към животните.\r\nСпоред организаторите на протеста, случаите на посегателства към четириногите зачестяват, като главните виновници за това са кметовете на общините, както и хората, които отговарят за условията в приютите.\r\nПримери за издевателства над животни постъпват от цялата страна, а  зоополицията засега трудно успява да реагира на всички сигнали\r\n\"Ние сме с кучета, които са малтретирани и спасени от улицата. Домашен любимец означава ти да си избереш кучето. Ние не ги избираме, ние ги спасяваме. Ние се грижим за тях независимо дали са породисти\", коментира Пламенка Калинкина от Враца пред .\r\nПротестиращите искат задължително чипиране на четириногите, задължителна кастрация на всички дворни кучета и Наказателният кодекс да бъде спазван.", "date": "2019.03.30", "title": "В защита на животните: Протест срещу кметове и лоши приюти"}
{"url": "https://www.dnes.bg/temida/2019/03/30/porshe-drift-ataka-nad-sydiika-sin-na-bivsha-ministyrka-na-syd.406073", "text": "Софийската районна прокуратура внесе обвинителен акт срещу Калоян Арсенов, син на бившия екоминистър в кабинета на Симеон Сакскобургготски Долорес Арсенова.\n\r\nТой ще отговаря за хулиганство на пътя и нанасяне на телесна повреда, съобщиха от Софийската районна прокуратура.\n\nЗаедно с Арсенов е обвинен и аверът му Димитър Андреев, който ще отговаря само за хулиганство.\n\r\nСлучаят се развива през септември 2018 г.. Калоян возел своя авер Димитър в своето мощно \"Порше\" из столичния кварта “Бояна”. Министерският син се забавлявал, като спирал и махал на колите да го заобиколят. После рязко поршето потегляло с пълна газ, \"за да ги скъса\". \n                    \n                    \n                \r\nВ една от гонките попаднали на \"Фолксваген Голф\", каран до мъж, който живеел със съдийка. Получило се задръстване, шофьорът на \"Голф\"-а отишъл при Калоян да ги пита защо кара рисково, а шофьорът с поршето се нахвърлил да го бие. Съдийката снимала с телефона си, а спътникът Димитър я нападнал, изтръгнал го от ръцете й и го хвърлил на земята.\n\r\nТова е второ дело срещу сина на Арсенова, който през 2017 г. бе обвинен, че не съхранява правилно пистолета си \"Глок\". След стрелба в кв. \"Лозенец\" оръжието му бе отнето.", "date": "2019.03.30", "title": "\"Порше\", дрифт, атака над съдийка. Син на бивша министърка на съд"}
{"url": "https://www.dnes.bg/snimka-na-denia/2019/03/30/vremeto-se-zatoplia-gradusite-se-pokachvat.406074", "text": "Днес ще бъде предимно слънчево време, с временни увеличения на облачността, главно над източната половина от страната. \n\r\nТази сутрин температурите са между минус 3 и 3 градуса, възможни са слани в котловините. През деня ще е малко по-топло от вчера с максимални температури между 13° и 18°. \n\r\nНад Черноморието ще бъде предимно слънчево с временни увеличения на облачността. Валежи не се очакват. Максимални температури между 9° и 12°. Температурата на морската вода е 9-11°. \n\r\nНад планините облачността ще е променлива. Ще духа умерен, по високите и открити части – силен североизточен вятър. Дневните температури слабо ще се повишат и максималната на височина 1200 метра ще е около 4°, на 2000 метра около минус 2°.\n                \n                \r\nВ неделя и понеделник над Западна България ще преобладава слънчево време. Над Централна и Източна ще има повече облачност, но вероятността за валежи е малка. Вятърът ще остане североизточен, в източните райони умерен. Температурите слабо ще се повишат и втория ден преобладаващите минимални ще са между 0 и 5 градуса, максималните - 15-20 градуса.", "date": "2019.03.30", "title": "Времето се затопля, градусите се покачват"}
{"url": "https://www.dnes.bg/rusia/2019/03/30/rusiia-shte-obuchava-voenni-piloti-vyv-venecuela.406075", "text": "Русия откри вчера център за обучение на пилоти на военни хеликоптери, съобщи руската държавна компания за оръжеен износ \"Рособоронекспорт\".\n\r\n\"Центърът ще даде възможност на венецуелските пилоти да получат пълно обучение за работата и използването на вертолети Ми-17В-5, Ми-35М и Ми-26Т в максимално близки до реалността условия\", каза говорителят на компанията Вячеслав Давиденко пред агенция Интерфакс.\n\n\nМинистърът на отбраната на Венецуела Владимир Падрино заяви, че \"никой не трябва да се тревожи\" от пристигането на руски военни в южноамериканската страна. \n\r\n\"За кого е тайна, че Венецуела има военно-техническо сътрудничество с Русия от 2001 г.? Никой не трябва да се тревожи. Просто си сътрудничим\", каза Падрино в изявление, излъчено по телевизията.\n                    \n                    \n                \r\nДва руски военни самолета, превозващи военнослужещи и военно оборудване, кацнаха миналата събота на международното летище в Каракас.\n\r\nПо думите на министъра, военновъздушните сили на САЩ са увеличили многократно разузнавателната си дейност по границите на Венецуела, предаде БТА.", "date": "2019.03.30", "title": "Русия ще обучава военни пилоти във Венецуела"}
{"url": "https://www.dnes.bg/sofia/2019/03/30/s-dyh-na-benzin-motoristite-otkrivat-sezona-v-sofiia.406076", "text": "Хиляди мотористи ще открият сезона с шествие в София. По традиция те се събират на пл. \"Александър Невски\" в 10:00 ч., след което колоната ще премине по маршрута ул. \"Оборище\", булевардите \"Васил Левски\", \"Цар Освободител\", \"Цариградско шосе\", \"Алея Яворов\", \"Никола Вапцаров\", \"Черни връх\" и \"България\". \r\nКрайната точка е резиденция \"Бояна\", където организаторите са предвидили атрактивна програма.\r\nСъбитието ще премине при засилени мерки за сигурност.", "date": "2019.03.30", "title": "С дъх на бензин: Мотористите откриват сезона в София"}
{"url": "https://www.dnes.bg/notifikacii/2019/03/30/tervel-skochi-na-djen-sushi-izglejda-li-seksualno-presirana.406077", "text": "Тервел Пулев за пореден път защити брат си Кубрат, който може да попадне под удара на американските закони, след като целуна репортерката Джен Суши. Случката засенчи победата му над румънеца Богдан Дину.\n\n\n\n\nСпортната комисия отне временно лиценза на Пулев и той не може да се боксира на територията на САЩ. Следващото заседание на комисията е на 14 май, а решението може сериозно да засегне неговата кариера. Той трябва да се бие след няколко месеца в Ню Йорк и от това решение зависи дали ще се състои двубоят.\r\nтервел пък пъсна снимки след двубоя миналата седмица, на която се вижда, че Джен никак не е толкова разстроена, колкото обясни след прословутата целувка.  \r\n\"Ако една жена е сексуално пресирана, насилена или застрашена по някакъв начин, от някой в компанията, вероятно не би останала цяла нощ до 6:00 сутринта. Не би стояла в скута на различните мъже на въпросната компания\", написа Тервел под кадъра.", "date": "2019.03.30", "title": "Тервел скочи на Джен Суши: Изглежда ли сексуално пресирана?"}
{"url": "https://www.dnes.bg/eu/2019/03/30/na-ostrova-ostavka-na-mei-i-to-nai-skoro.406078", "text": "Британската министър-председателка Тереза Мей трябва да подаде оставка веднага щом договори временно удължаване на членството на Великобритания в Европейския съюз, пише днес лондонският вестник \"Телеграф\", цитиран от Ройтерс.\n\r\nДепутатите отхвърлиха за трети път плана на Мей за Brexit вчера - в деня, когато Великобритания трябваше да е излязла от ЕС.\n\r\n\"Сега тя трябва да осъзнае - или някой да й каже, че може да преговаря с ЕС за отсрочка на Brexitт, но това е естественият край на пътя. След това тя трябва да се оттегли в името на Brexit, в името на нейната партия и на демокрацията\", пише в редакционна статия \"Телеграф\", традиционно предпочитаният от консерваторите вестник.\n                    \n                    \n                \r\nВ сряда Тереза Мей каза на депутатите консерватори, че ще подаде оставка, ако парламентът одобри постигнатото от нея споразумение за Brexit.\n\r\nВ. \"Дейли мейл\" нарече \"предателство към Brexit\" отказа на депутатите да подкрепят сделката на Мей, добавя Ройтерс. ", "date": "2019.03.30", "title": "На Острова: Оставка на Мей и то най-скоро"}
{"url": "https://www.dnes.bg/politika/2019/03/30/da-skysame-otnosheniia-s-turciia-zaharieva-tova-e-kraina-miarka.406079", "text": "Външният министър Екатерина Захариева смята, че е крайна мярка да се късат дипломатическите отношения с Турция. Тя призна, че има дипломатическо напрежение между двете страни, но в никакъв случай то не предизвикано от българия.\n\r\nПо думите й не само Турция, но и други държави започват да използват религията като част от политиката. Според нея това е много опасно за целия свят и очевидно никой не си дава сметка.\n\n\n\n\n\r\n\"Да се използва религията за политически цели е крайно опасно. Това е личен избор на човек. Нека да мислим, когато говорим\", призова Захариева в ефира на bTV.\n\r\nТя заяви, че най-лесното е Турция да се извини за изказването на турския външен министър Мевлют Чавушоглу, че страната му е повлияла на поправките в Закона за вероизповеданията заради факта, че ние ще продължим да бъдем съседи.\n                    \n                    \n                \r\nДа се късат дипломатическите отношения с Турция обаче е прекалено, защото тя е един от най-големите ни икономически партньори.\n\r\n\"Очевидно е, че не го правят за първи път и вече става системно. Много е лесно и ние да втвърдим тона, но не го правим. Изборите ще минат, но след това отново ще сме съседи и ще искаме да имаме добри съседски отношения\", коментира Захариева.\n\r\nТя припомни, че миналата година отново преди избори имаше изказване на президента Реджеп Ердоган, след което се наложи България да реагира остро.\n\r\n\"Тази година отново има невярно, неприемливо и несъотвестващо на добросъседските отношения изказване. Отново на предизборен митинг в район, където има изселници от България. Очевидно, за да се мотивират мюсюлманските избиратели, които са по-религиозни\", смята външният министър.", "date": "2019.03.30", "title": "Да скъсаме отношения с Турция? Захариева: Това е крайна мярка!"}
{"url": "https://www.dnes.bg/index/2019/03/30/syboten-bis-celuvka-i-edno-zasednalo-sushi-v-gyrloto-na-kobrata.405999", "text": "Нито тя е красавица, нито Пулев е звяр. Но Джен и Кубрат попаднаха в сюжет като в приказката, която след няколко години дори може да бъде и забранена. Към такъв свят сме се устремили... \n\r\nТази седмица около тяхната целувка се завихри истински скандал. Боксьорът целуна репортерката по устата, но в неправилната държава. Защото ако у нас това се приема за някакъв тип геройство, то в Щатите започна разследване. \n\r\nКобрата вече остана без лиценз и право да се боксира в Калифорния, но неприятностите за неговата кариера тепърва могат да станат по-големи. Ще се разбере на 14 май, когато ще има ново заседание на Щатската спортна комисия.\n\r\nДженифър, известна като Кралицата на голото суши, със сигурност не е цвете за мирисане. Тепърва ще излязат и доста компромати за нея.\r\n                \n                Но трябва да сложим ръка на сърцето и да признаем - постъпката на Кубрат е нелепа и непристойна. Независимо дали се познават, независимо дали тя е част от антуража на българската група по партита. Като са си били толкова близки приятели - да беше я целувал извън обхвата на камерата. Всъщност ще трябва да доказва дали я е пипал и по задните части извън ефир...\n\r\nАко някой си мисли, че Джен търси своята петминутна слава - греши. Определено става въпрос за пари. И ще се бори да изтъни банковата сметка на Кобрата. А той вече плаща солено, засега щетите са основно имиджови. Най-вероятно ще се прости и с немалка сума. Но това засяга само него.\n\r\nАмериканското суши обаче приседна яко по реномето на Кобрата. Ще притихнат и патриотичните изцепки колко сме велики българите. \n\r\nЗащото един велик българин не лепва мокри целувки на репортерка. Един велик българин не унижава една жена пред медиите като загатва какви неща правила по тоалетните. Можеше просто да се извини. Но пък така имиджът на мачо ще пострада. И Кубрат и неговия екип предпочетоха да обясняват каква лека жена е Джен Суши. И как едва ли не много жени мечтаели да получат \"целувката на Кобрата\". \n\r\nНо пак забравят - подобни реплики са релевантни само за България. Ако беше някоя родна плеймейтка на мястото на Сушито нямаше да има никакъв скандал, напротив - щеше да има няколкомесечни хвалби. Защото за много \"златотърсачки\" да се отъркат в известен е основна цел в живота им. \n\r\nДокато в Щатите, колкото и да им се присмиваме, законите се спазват. Независимо колко си известен. Затова и през последните години редица холивудски величия сядат на съдебната скамейка. И в най-добрия случай губят само милионните си приходи. \r\nВ САЩ на тема сексуален тормоз и насилие са много чувствителни. Използват го и като начин за изкарване на пари. Затова адвокат дебне на всеки ъгъл. \r\nИ Кубрат ще го усети. Просто трябва да знае къде и кого целува, защото по света не е като в Студентски град.", "date": "2019.03.30", "title": "Съботен бис: Целувка и едно заседнало суши в гърлото на Кобрата"}
{"url": "https://www.dnes.bg/top-novini/2019/03/30/pulevi-i-s-video-sreshtu-sushi-dekolte-tanci-v-skut.406080", "text": "След като пусна кадър след афтърпартито, на което Джен Суши изглежда доста весела за сексуално тормозена жена, тервел пусна и любителско видео от въпросната нощ. От кадрите е видно, че репортерката се раздава във видимо добро настроение и танцува в скута на мъж.\n\nКлипът е заснет в лобито на хотела, където е било партито по случай победата на най-добрия ни боксьор. В клипа се вижда как Кубрат Пулев седи до тях и присъствието му не притеснява репортерката. \n\r\n\"03:00 ч. сутринта, няколко часа след прословутата целувка, Джени Суши в контекста на сексуално тормозената жена!\"\n\r\nНяколко дни след целувката на Кубрат Джени Суши и нейната адвокатка Глория Олред заговориха за сексуално насилия на пресконференция.\r\n \r\n                \n                ", "date": "2019.03.30", "title": "Пулеви и с видео срещу Суши: Деколте, танци в скут..."}
{"url": "https://www.dnes.bg/stranata/2019/03/30/19-godishna-ot-razgrad-zagina-v-tejka-katastrofa.406081", "text": "Момиче на 19 години загуби живота си при тежка катастрофа на пътя Разград - село Недоклан, съобщиха от МВР.\r\nДевойката се е возела на задната седалка на лек автомобил \"Фолксваген Голф\", управляван от 19-годишен от село Мортагоново. На предната седалка се возел друг 19-годишен младеж от Разград. \r\nОколо 20.00 часа вчера, при движение с висока скорост, на десен завой водачът изгубил контрол над колата, тя излязла от пътя и се преобръщала многократно в земеделска нива. \r\nНа място умира момичето, пътникът на предната седалка е със счупена лопатка на дясната ръка. Той и водачът, който е с контузни рани, са настанени в болница без опасност за живота. \r\nНа шофьора е взета кръвна проба за наличие на алкохол. По случая се води досъдебно производство. ", "date": "2019.03.30", "title": "19-годишна от Разград загина в тежка катастрофа"}
{"url": "https://www.dnes.bg/stranata/2019/03/30/nov-ad-na-pytia-dvama-zaginaha-pri-katastrofa-v-slivensko.406082", "text": "Пореден тежък инцидент е станал тази сутрин на пътя между разклона за село Глушник и село Калояново, съобщиха от МВР-Сливен.\r\nСигналът за инцидента е получен в 5:57 часа.\r\nЛек автомобил \"Пежо\", управляван от водач на 28 години, се е движил в посока село Калояново, загубил е управление и е излязъл от пътното платно. В автомобила са пътували четирима. \r\nНа място са починали 28-годишният шофьор и момиче на 20 години. Момче на 26 години е в тежко състояние с опасност за живота. 18-годишно момиче е с леки наранявания без опасност за живота. Всички участници в пътното произшествие са от село Тополчане. ", "date": "2019.03.30", "title": "Нов ад на пътя: Двама загинаха при катастрофа в Сливенско"}
{"url": "https://www.dnes.bg/politika/2019/03/30/vmro-turskite-politici-preminaha-vsiakakvi-granici.406083", "text": "България не е турска провинция, за да ни казва Анкара какви законопроекти да правим и да се намесва във вътрешните ни работи. Това се казва в позиция на Патриотите от ВМРО във връзка с отказа от страна на турския вицепрезидент Фуат Октай да поднесе извинения за думите на колегата си Чавошоглу.\n\r\nПрипомняме, че преди дни външният министър на Южната ни съседка Мевлют Чавушоглу в публична реч в центъра за обществено образование каза: \"Турция беше принудена да се намеси и се наложи България да внесе промени в закона за вероизповеданията\" и допълни още, че Анкара \"ден и нощ работи за интересите на турските общности в чужбина и това e един от приоритетите на външната политика на страната\".\n\n\n\nВеднага ние, Патриотите от ВМРО, реагирахме на тези думи и поискахме спешно външният ни министър Екатерина Захариева да бъде изслушана в Народното събрание, за да стане ясно дали са водени разговори от българска страна и каква точно намеса е оказана. За първи път от 30 години българското правителство в лицето на външния министър Захариева и министър-председателят Бойко Борисов изрази категоричната си позиция срещу казаното от турски политик. За първи път от 30 години българската държава се противопоставя по този начин на политиката на Турция за вмешателство във вътрешните работи на България.\n                    \n                    \n                \r\nСъщо така искаме да припомним и факта, че именно ние, Патриотите от ВМРО, заедно с нашите колеги от Обединени патриоти оказахме сериозна съпротива в пленарната зала при гласуването на законопроекта на ГЕРБ, БСП и ДПС, подписан лично от Цветан Цветанов, Корнелия Нинова и Мустафа Карадайъ. Това е законопроект, написан от ДПС като контра на законопроекта за вероизповеданията на ВМРО, който имаше за цел тоталното пресичане на всякакво външна финансиране и намеса в делата на вероизповеданията, като така щеше да бъде гарантиран техният суверенитет, както и пресечен пътят на радикалния ислям към страната ни.\n\r\nОт ВМРО са категорични, че не е нужен политически популизъм и в този момент даже е опасен за националната сигурност на страната. \n\r\nМястото на депутатите е в парламента, за да отстояват позициите на партиите, чиито избиратели са ги избрали. Популистки са и призивите на Корнелия Нинова ОП да напуснем управлението. Какво цели тя с тях – да вкара страната в политическа криза месеци наред и така да проправи пътя за поредното вредно управление на коалицията БСП – ДПС?\n\r\nЕдинственият начин да пресечем опитите на чужди държави и политически субекти да се намесват в делата на България е да се приемат отхвърлените текстове на ВМРО за категорична забрана за финансиране на вероизповеданията от чужди държави, физически лица, фирми или НПО-та, се казва още в позицията.\n\r\nСпоред Войводите \"нахалството на турските управници този път премина границите на дипломатическото благоприличие\". \n\r\nВ понеделник в 8.30 ч. сутринта ще изразим своя протест пред посолството на Република Турция в България, за да покажем, че България е суверена държава, която сама взема своите решения и не ни е нужно опекунството нито на Анкара, нито на друга столица. Каним всички български граждани, които искат да изразят несъгласието си, да се присъединят, призовават от ВМРО.", "date": "2019.03.30", "title": "ВМРО: Турските политици преминаха всякакви граници"}
{"url": "https://www.dnes.bg/football/2019/03/30/pochina-legendata-na-botev-vraca-emil-marinov.406084", "text": "Бившият футболист и треньор на Ботев Враца Емил Маринов е починал тази нощ на 57-годишна възраст, съобщиха от клуба.\r\nМаринов, който е една от легендите на врачани, изиграва най-силния си мач за Ботев на 11 септември 1985 година, когато вкарва хеттрик за победата над Левски като гост с 6:3 на стадион \"Георги Аспарухов\".\r\nВ кариерата си Емил Маринов има мачове още за отборите на Локомотив Мездра, Академик Свищов и португалските Академика Коимбра и Буеда. Той има и 4 мача за националния отбор на България.\r\nПоклонението ще се проведе утре, 31 март, от 10:00 до 12:00 часа на стадион \"Христо Ботев\" във Враца. Погребението е в 12:30 часа на Новите гробища.", "date": "2019.03.30", "title": "Почина легендата на Ботев Враца Емил Маринов"}
{"url": "https://www.dnes.bg/index/2019/03/30/na-frontovata-liniia-v-iztochna-ukraina-shte-glasuvat-za-mir.406000", "text": "Не са останали много жители в Зайцеве (Зайцево на руски - бел. ред.), село на фронтовата линия, разделяща Украйна, но гласоподаватели като Галина Соболева искат само едно от президентските избори този месец.\n\r\n\"Който ни обещае мир и възстановяване на домовете ни, за него ще гласуваме. Това е всичко, от което имаме нужда\", каза пенсионерката.\n\r\nРазрушенията и пораженията са навсякъде, пет години след избухването на конфликта за Източна Украйна между правителствените войски и подкрепяните от Русия сепаратисти. Близо 13 000 души са загинали, една четвърт от които цивилни, според Мисията за наблюдение на човешките права на ООН в Украйна, пише Ройтерс.\n\r\nВ окопите близо до Зайцеве са разположени войници, а правителствените камиони рискуват да попаднат под огъня на бунтовниците, когато превозват хляб, въглища, дърва за огрев и други стоки по черния път. Служители на държавната \"Ощадбанк\" пътуват с бронирани автомобили до близкия пропускателен пункт, за да позволят на жителите от двете страни на фронтовата линия да изтеглят пари.\n                \n                \r\nНа близо 600 километра от там, в Киев президентът Петро Порошенко направи съпротивата срещу Русия централна тема на трудната политическа битка за преизбирането му. Избирателите, решили да вземат участие във вота за президент на 31 март, казват, че конфликтът е единственият голям въпрос пред страната, но се мъчат да разберат кой най-добре може да го прекрати.\n\n\n\r\nЗайцеве, което се намира в преобладаващо рускоговорящата Донецка област, беше завзето от бунтовниците в първите месеци от конфликта и не можа да гласува на изборите през 2014 г., довели Порошенко на власт. Селото беше отвоювано от правителствените войски през лятото на 2015 г., но мир така и не се установи.\n\r\n\"Засега не виждаме нищо, никакво подобрение досега няма\", каза местната активистка и доброволка в хуманитарна организация Тетяна Дурнева, и добави: \"Боевете не са спирали, вчера беше наистина страшно\".\n\r\nПрез 2014 г., след като протестите на Майдана свалиха от власт проруския президент Виктор Янукович, Русия се намеси и анексира Кримския полуостров. Според Украйна тогава Русия е инспирирала сепаратистки бунтове в областите на Източна Украйна, ескалирали до пълномащабен конфликт. Русия отрича да го е правила.\n\r\nДве самопровъзгласени \"народни републики\", непризнати нито от Киев, нито от Москва, се обособиха в Донецкия и Луганския индустриални райони на Източна Украйна, известни като Донбас.\n\r\nВ град Донецк малцина са тези, които ще гласуват, защото ще трябва да прекосят фронтовата линия, за да се регистрират. Някои от интервюираните казват, че кандидатите са \"хвани единия, удари другия\".\n\r\n\"Те всички ни мразят\", каза Юлия, отказала да назове фамилията си.\"Защо? Защото живяха на наш гръб\", добави тя, визирайки останалите още от времето на комунизма предприятия в областта, много от които сега са закрити. \"Донбас ги е хранил през целия им живот и винаги ние сме били ощетените\", заключи тя.\n\r\nУкрайна, Западът и НАТО обвиняват Русия, че изпраща войски и тежки въоръжения в подкрепа на сепаратистите. Ройтерс също документира участието на руски войски и танкове.\n\r\nМосква отвръща, че оказва само политическа и хуманитарна подкрепа на бунтовниците и твърди, че руските бойци в Украйна са доброволци. Минските споразумения от 2015 г. сложиха край на големите кръвопролития, но постоянно продължават да загиват войници.\n\r\nДвамата главни съперници на Порошенко - бившата премиерка Юлия Тимошенко и комедийният актьор Володимир Зеленски казват, че ще приложат различен подход към мирните преговори, като привлекат САЩ и други страни на масата на преговорите. Но не е ясно дали ще променят статуквото.\n\r\nЖителите на Зайцеве неохотно говорят за изборните си предпочитания, но Зеленски, който е политически дебютант, води в последните социологически проучвания сред онези, които желаят и могат да гласуват в Източна Украйна.\n\r\nНякои семейства са разделени от конфликта, като това на Николай Юшков, 70-годишен пенсионер, който живее в близкото селище Майорск. Синът и дъщеря му живеят на територия под контрола на правителството, а другата му дъщеря в район под контрола на сепаратистите, където избори няма да се състоят.\r\n\"Всеки казва: трябва да седнете и да преговаряте\", каза той, и добави: \"Мир. Нуждаем се от мир\".\n\r\nЕдноетажната къща, която дели с друго семейство, е оцеляла при обстрел, разрушил околните сгради, но се намира само на 600 метра от окопите на сепаратистите. Една от външните стени, разрушена от боевете, е заменена от купчина дърва за огрев.\n\r\nВсеки месец 500-километровата фронтова линия е прекосявана над един милион пъти, най-вече от пенсионери, прекарващи часове в чакане - в студ, жега, дъжд и сняг, защото разчитат на държавната помощ, налична само на контролираната от правителството територия.\n\r\nПравителството и организации като ООН искат да подобрят ситуацията на пропускателните пунктове, като осигуряват отопляеми палатки и тоалетни, предоставят съвети за избягване на мините и оборудват граничните служители с мобилни камери с цел предотвратяване на корупционни практики.\n\r\nСедемдесет и тригодишната Раиса Тараненко, чието семейство живее в къщата на Юшков, споделя желанието му войната да свърши. \"Но не е ясно как ще се развият събитията, не ни остана никаква надежда\", каза тя и добави: \"Всичко става от лошо по-лошо\".\n\r\nПорошенко дойде на власт през 2014 г. с обещанието да спре войната за няколко седмици и един ден да вкара Украйна в НАТО. При управлението му разходите за отбрана нараснаха до 5 процента от БВП, спрямо 3 процента през 2013 г.\r\nВойната все още продължава, но армията сега е по-добре екипирана, а през мандата на правителството на американския президент Доналд Тръмп беше снабдена с ракетни комплекси \"Джавелин\".\n\r\nЗа някои от войниците на фронтовата линия мирът не е достатъчен. Олег, украински подполковник, който не назова фамилията си, каза че големият брой жертви и ранени, както сред военните, така сред и цивилните, е оставил само една възможност: \"Трябва ни само победа\". \r\n \r\n/БТА/", "date": "2019.03.30", "title": "На фронтовата линия в Източна Украйна: Ще гласуват за мир "}
{"url": "https://www.dnes.bg/akoshtete-vqrvaite/2019/03/30/znaiat-vsichko-za-vsichki-top-3-na-nai-liubopitnite-zodii.405633", "text": "Има зодиакални знаци, които непрекъснато се опитват да разберат всичко, което се случва около тях и с близките им. Те постоянно търсят и нова информация по темите, които ги вълнуват, жадни са за знание, искат да научат все повече и повече неща. Ето кои са най-любопитните зодии.\r\n\r\n \r\nТе приемат това свое качество като благословия. Проявяват повече любопитство към минали епохи, старинни и ценни предмети, дрехи и аксесоари, туристически места, отколкото към хора. Затова и правят страхотни подаръци - винаги намират уникални предмети с богата история. За себе си също купуват много интересни неща. Обичат да се информират за случващото се в света.\r\n \r\n\r\n \r\nТелците са любопитни по природа. Дори някои от приятелите им ги смятат за прекалено любопитни. Добри детективи са, знаят как може да разберат нещо тайно или да получат достъп до конфиденциална информация. Разгадават и най-заплетените мистерии. Иначе не намират спокойствие. Обичат да учат езици и да се информират за спорт.\r\n \r\n", "date": "2019.03.30", "title": "Знаят всичко за всички: Топ 3 на най-любопитните зодии"}
{"url": "https://www.dnes.bg/world/2019/03/30/arestuvaha-myj-sprial-vlakove-na-londonska-gara.406085", "text": "Британската полиция арестува днес мъж за възпрепятстване на движението на влаковете по маршрута Лондон - Париж - Брюксел, предаде Ройтерс.\r\nДействията на мъжа принудиха компанията Евростар за няколко часа да спре движението по този маршрут на всички влакове във Великобритания.\r\nЕвростар съобщи, че след ареста на мъжа ще възстанови движението на влаковете, но препоръча на пътниците при възможност да променят плановете си за пътуване. На железопътната гара в Лондон \"Сейнт Панкрас\" се образуваха дълги опашки, отбелязва Ройтерс.\r\nБританските медии разпространиха кадри на задържания, който се качил на покрива на гарата и носел английски флаг.\r\nМъжът е задържан за това, че без разрешение се е качил на покрива на гарата и че е попречил на движението на влаковете, съобщи британската транспортна полиция. Според властите мъжът е прекарал нощта на покрива на гарата.\r\n(БТА)", "date": "2019.03.30", "title": "Арестуваха мъж, спрял влакове на лондонска гара"}
{"url": "https://www.dnes.bg/stranata/2019/03/30/dyjd-i-slynce-april-s-temperaturi-ot-minus-2-do-29-gradusa.406053", "text": "Най-ниските температури през април у нас ще са между минус 2 и 3 градуса, а най-високите - между 24 и 29 градуса.\r\nВероятност за минимални температури, близки до 0 градуса, ще има до към 20 април, съобщи Марияна Попова, синоптик в Националния институт по метеорология и хидрология пред БТА.\r\nПрез април се очаква средната месечна температура да бъде около и под нормата, която за по-голямата част от страната е между 11 и 13 градуса, по Черноморието и във високите полета - между 9 и 11 градуса, а за планините - от минус 5 до 2 градуса.\r\nМесечната сума на валежите средно за страната ще бъде около и под нормата, която за равнините е между 40 и 70 литра на квадратен метър, а в планинските райони - между 60 и 100 литра.\r\n                    \n                    \n                Месецът ще започне с температури, близки до обичайните, в източните райони и по-ниски. През първите дни съществени валежи не се очакват. През втората половина от първото десетдневие, температурите ще останат близки и малко по-ниски от обичайните.\r\nЩе се създадат условия за валежи, като има малка вероятност временно и да са с по-голям обхват и интензивност.\r\nПрез второто десетдневие температурите отново ще бъдат близки и по-ниски от средните за периода.  ще бъде променливо, ще има и превалявания, с по-голяма вероятност около 12 април и в периода 15-18 април.\r\nИ през третото десетдневие по-вероятно е да се запази динамиката на атмосферата. Остават условията за валежи, но вече предимно в следобедните часове, краткотрайни, с петнист характер и с различна интензивност, на места придружени и от гръмотевици.\r\nПовече слънце ще има до обяд. Температурите ще се повишат и вече ще се колебаят около стойности, близки до обичайните.", "date": "2019.03.30", "title": "Дъжд и слънце: Април с температури от минус 2 до 29 градуса"}
{"url": "https://www.dnes.bg/politika/2019/03/30/natisk-ili-situaciia-sled-5-chasa-prepirni-turciia-ne-se-izvini.406070", "text": "\"Намесата във вътрешните работи на която и да е държава е много лош сигнал, лошо възпитание и винаги поражда изключително големи конфликти, така че се надявам те да поднесат своите извинения за това, което са казали\". Тази надежда изрази снощи премиерът Борисов, но явно тя се оказа напразна.\n\r\nТурция не желае да се извини на България. Аз бях неотстъпчив за всякакви други изказвания, каза Бойко Борисов след срещата си с турския вицепрезидент Фуат Октай в резиденция \"Снагов\" край румънската столица Букурещ.\n\n\n\n\nРазговорът между двамата продължи повече повече от пет часа и бе повод изявлението на министъра на външните работи Мавлют Чавушоглу, че Турция се е намесила в поправките на Закона за вероизповеданията на България.\n                    \n                    \n                \r\nПремиерът Борисов добави, че турските представители не считали, че Чавушоглу е засегнал България и изказването му било извадено от контекста. Той информира, че изявлението на министъра на външните работи Мавлют Чавушоглу е било пуснато и представители на турския вицепрезидент Фуат Октай продължават да разговарят по телефона. \n\r\n\"Не считам повече за нужно едно и също да говорим. Ако преценят, че трябва да си поднесе Чавушоглу извиненията, да го направи\", категоричен бе Борисов.\n\r\n\"Никой не ни е оказал абсолютно каквото и да било въздействие за Закона за вероизповеданията. Това сме си го направили, защото сме считали, че като държава сме длъжни ние да плащаме за всяко едно от вероизповеданията. И това направихме\", изтъкна Бойко Борисов. \n\r\nПо думите му турските представители твърдели, че това изказване не било оказване на натиск, а било ситуация. \n\r\n\"Пет часа обяснявам кое е натиск, кое е ситуация, те твърдят обратното\", допълни Борисов, цитиран от БТА.\n\r\nМинистър-председателят заяви, че България, заради поддържането на добри добросъседски отношения, никога не си е позволявала антитурска кампания. \n\r\n\"Разбирам ги, че в неделя имат избори, но нека да не е за сметка на България\", каза още Борисов. Според него българските мюсюлмани не се нуждаят от защита, защото те се ползват от всички права и свободи. \n\r\n\"За съжаление не се разбрахме\", завърши Бойко Борисов.", "date": "2019.03.30", "title": "Натиск или ситуация? След 5 часа препирни - Турция не се извини!"}
{"url": "https://www.dnes.bg/stranata/2019/03/30/k-vo-praim-sia-srednata-zaplata-1000-lv-katadjii-niama.406071", "text": "Професията, която отдавна се е превърнала във фолклор сред шофьорите, става все по-невпривлекателна. КАТ изпитва сериозни трудности да попълни екипа си, а над 20% от предвидения щат за пътни полицаи са незаети. Това призна директорът на главна дирекция \"Национална полиция\" Христо Терзийски. \r\n\"Хората навършват пенсионна възраст, други получават по-добри предложения за работа\", обясни отлива Терзийски.\r\nВ сектора средната заплата е 1000 лв., а и легендарните подкупи сякаш са останали в миналото. Което също може да е причина за слабия интерес да си униформен на пътя.\r\nЗа да се справят с проблема, от МВР обмислят да изравнят задълженията на КАТ и Охранителна полиция по контрол на пътя.\r\nЧакат се нови 300 коли, които ще бъдат оборудвани с камери и микрофони, след което може да се пристъпи към промяна в наредбата. Тя ще позволи на Охранителна полиция да извършва дейности по Закона за движение по пътищата, обясни главният секретар на МВР Ивайло Иванов.", "date": "2019.03.30", "title": "К'во праим ся? Средната заплата 1000 лв., катаджии - няма"}
{"url": "https://www.dnes.bg/obshtestvo/2019/03/30/tazi-nosht-mestim-strelkite-napred.406072", "text": "В неделя, 31 март, в 3:00 часа след полунощ ще преместим стрелките на часовниците си с един час напред. Страната ни минава към лятното часово време.\n\r\nЛятното време ще остане в сила до 26 октомври.\n\r\nЗа първи път у нас лятното часово време се въвежда през 1979 г., а за първи път в Европа това става през 1916 г. Смяната на зимното с лятно часово време е започнала преди 100 години, за да се пести електроенергия и енергоносители, но и да се използва повече светлата част на деня.\r\n \r\nВ последните години дебатът за местенето на стрелките е на дневен ред и в Европейския парламент. Само преди дни евродепутатите подкрепиха предложението на Европейската комисия смяната на часовото време да бъде прекратена, като дадоха време на държавите членки да се синхронизират до 2021 г..\n                    \n                    \n                \r\nДо 1 април 2020 г. страните членки трябва да уведомят Еврокомисията кое време избират - лятното или стандартното, популярно като зимно часово време. ЕК си запазва правото,  ако има проблеми и държавите не са успели да се синхронизират, директивата да бъде отложена или отменена.", "date": "2019.03.30", "title": "Тази нощ местим стрелките напред"}
{"url": "https://www.dnes.bg/sofia/2019/03/30/moto-sezonyt-otkrit-sred-rokerite-fandykova-i-zlatko-baretata.406086", "text": "\n\r\nХиляди моторджии, зодия \"Бензин в кръвта\", се събраха на традиционния си сборен пункт на пл. \"Св. Александър Невски\" в София, за да дадат старт на новия сезон.\r\nОблечена като типичен рокер, на място пристигна и столичният кмет Йорданка Фандъкова. Тя дойде на площада, за да поздрави мотористите и да ги призове към безопасност на пътя.\r\nСред мотористите се оказа и знаковата фигура и бивш командос Златомир Иванов - Златко Баретата. Той присъства като част от мотоклуб \"Джентълмен\". Миналата година той бе оправдан от Върховния съд по обвинение в наркотрафик.\r\nСред множеството попадна и настоящият треньор на Левски Георги Дерменджиев.\r\nМноголюдното мото шествие тръгна от площада, ще премине през няколко големи столични булеварда, а крайната цел е резиденция \"Бояна\", където организаторите са предвидили атрактивна програма.", "date": "2019.03.30", "title": "Мото сезонът открит, сред рокерите - Фандъкова и Златко Баретата"}
{"url": "https://www.dnes.bg/evroizbori-19/2019/03/30/cvetanov-s-nadejda-gerb-sys-7-a-zashto-ne-i-s-8-evrodeputati.406087", "text": "На фона на все още незаглъхнали скандал \"Апартаментгейт\", заради който напусна парламента, Цветан Цветанов изрази увереност, че предстоящите евроизбори ще бъдат най-успешните за ГЕРБ.\n\r\n\"Резултатите ни в предстоящите евроизбори ще бъдат по-добри от всички избори досега и ГЕРБ ще бъде с най-много депутати. Очакванията ни са за 7, а защо не и 8 представители в европарламента. В нашата листа обаче няма нито един кандидат с обвинение за пране на пари или изобщо някакво обвинение\", каза Цветан Цветанов в Поморие минути преди започването на областната конференция на ГЕРБ. \n\r\nСпоред втория човек в партията предстояла много мръсна компроматна война, която щели да водят опонентите на ГЕРБ. \n                    \n                    \n                \r\nПопитан дали му липсва парламента, той обясни, че в политиката било като в семейството - правиш отстъпка, за да продължиш напред. \n\r\nТой още един път заяви, че не е нарушил закона.\n\r\n\"Подадох оставка, но в рамките на 30-годишния преход никой политик не го е правил. Не смятам, че на всяка цена трябва да бъдеш депутат или да останеш в изпълнителната власт. Усетих пълна подкрепа за това което съм правил досега в партиен план. Имал съм по-тежки препятсвия, които ме правят по-добре мотивиран\", каза още Цветанов. \n\r\nЛистата на ГЕРБ за евровта ще бъде представена утре в 12 часа.\r\nПреди началото на семинара Цветанов каза, че има потенциален риск от  миграционна вълна и трябва да се внимава в изказванията, за да имаме  външна граница, която да не бъде под натиск от турска страна.\r\nЦветанов коментира и горещата тема за дипломатическото напрежение между България и Турция.\n\r\n\"Няма намеса на турската страна в поправките в Закона за вероизповеданията, бяхме водени от интереса и свободата им у нас. В неделя има избори в Турция, които се очертава да са много оспорвани. Аз лично с това си обяснявам изказването\", каза Цветанов и заяви, че не е имало намеса на турската страна в поправките в Закона за вероизповеданията. \n\r\n\"Направихме всичко, водени от интереса и свободата на вероизповеданията у нас. Като съседни държави сме длъжни да запазим добрите си отношения с Турция и да правим премерени изказвания. Не бива да забравяме, че имаме и общи цели, свързани с бежанския поток, който е неизменна част от националната сигурност на двете държави\", обясни Цветан Цветанов.", "date": "2019.03.30", "title": "Цветанов с надежда: ГЕРБ със 7, а защо не и с 8 евродепутати"}
{"url": "https://www.dnes.bg/kino/2019/03/30/fotoobektiv-granicata-s-realnostta-v-hiliada-pyti-leka-nosht.404951", "text": "Къде е границата, която да те спре да бъдеш безпристрастен наблюдател, а смело да покажеш емоцията си, разглежда режисьорът Ерик Поуп във филма \"Хиляда пъти лека нощ\".\r\nИсторията проследява живота на един от топ водещите фотографи в света, които отразяват горещите военни конфликти. Макар и доста опасна професия, тя е избрана от жена. Ребека Томас (Жулиет Бинош) е тази, която отсъства от дома си, за да гради кариера, рискувайки дори живота си. И ако всекидневието й е изпълнено с рискови моменти, то тя е изоставила семейните задължения и децата й са поверени на грижите на нейния съпруг.\r\nСитуацията е такава, до момента, в който при поредно посещение в Кабул, Ребека не попада близо до бомбен атентат от жени-камикадзета. Ранена, на героинята й се налага да преустанови работата си и да преосмисли приоритетите си.\r\n                    \n                    \n                Сюжетът е разказан през обектива на героинята, всеотдайно отдадена на  професията си, но на цената на пренебрегнатия й личен живот. Именно чрез нейния образ, Поуп  включва автобиографичен момент от опита си на военен кореспондент.\r\nРежисьорът ни доближава до едни от най-горещите точки в света, сред които Мароко и Кения. Смила безкомпромисно лицемерието на западното общество, консумиращо безизразно новините за бедстващите райони, редом с безмисления бляскав живот на холивудските знаменитости.\r\n\"Докато светът се интересува от бельото на Парис Хилтън, а забравя, че някъде се изнасилват деца, ще съм бясна и ще снимам\" е мотото, което води героинята на Бинош към следващата цел. \n\r\nИсторията на Ребека не е приказка от \"Хиляда и една нощ\". Зад всеки нейн кадър се крият хиляди емоции на хора, изгубили живота си или погубили нечий друг.\r\nПоуп поглежда ситуацията и под друг ъгъл, засягайки въпроса, до кога фотографът има право да остане безучастен към живота, следейки го единствено през фотообектива и кога е време да захвърли фотоапарата и да прекрачи в реалността.\n\r\nФилмът е носител на 2 награди на Световния Филмов Фестивал в Монреал 2013 г., като първата е Специалната Голяма Награда на Журито.\r\nВ ролите ще видим още Николай Костер-Валдау, Мария Дойл Кенеди, Клое Анет и др. Гледайте \"Хиляда пъти лека нощ\" на 30 март от 23.00 часа по телевизия .\n\r\n\r\n ", "date": "2019.03.30", "title": "Фотообектив - границата с реалността в \"Хиляда пъти лека нощ\" "}
{"url": "https://www.dnes.bg/politika/2019/03/30/shte-sloji-li-es-krai-na-vechnite-dlyjnici-u-nas.406088", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНова европейска директива слага край на \"вечните длъжници\". По предложение на българския евродепутат Емил Радев, в нея са залегнали текстове за опрощаване на дългове не само по отношение на фирмите, но и на физическите лица-потребители. Тя беше гласувана в четвъртък от ЕП.\n\r\n\"България остана последната държава членка в ЕС с вечни длъжници. Процедури за обявяване на личен фалит или абсолютна давност има във всяка една друга европейска държава-членка\", обясни в разговор с Милена Милотинова за предаването \"Брюксел 1\" по  евродепутатът.\n                    \n                    \n                \r\nНад 600 хил. български семейства дължат суми. Имат и образувани изпълнителни производства. Това е огромна сума, огромна цифра български граждани и голяма част от тях не могат да платят задълженията си години наред. Въпреки че имуществото им бива отнето, продадено, те продължават да дължат, да се трупат лихви, да се трупат разноски. И по никакъв начин тези хора не могат да се освободят от дълговете си, да започнат начисто, наново и затова ние сме длъжни да им дадем втори шанс\", заяви Емил Радев.\n\r\n\"ЕС губи от фалити на фирми 1 700 000 работни места всяка година. Затова даването на втори шанс, преструктурирането на дружествата ще доведе до много по-малко фалити, което ще запази милиони работни места в ЕС. Въвеждат се много по-ясни процедури за преструктуриране, за даване на втори шанс, за освобождаване от част от задълженията на търговците при невъзможност да се изплащат и това всичко цели да не фалират компаниите, да не се стига до процедурите по фалит, за да се запазят действащи фирмите, малките и средни предприятия, да могат да запазят работните места, защото ЕС губи от фалити на на фирми 1 700 000 работни места всяка година. Затова даването на втори шанс, преструктурирането на дружествата ще доведе до много по-малко фалити, което ще запази милиони работни места в ЕС\", каза още Радев. \n\r\nПредвижда ли текстът начини за предотвратяване на изкуствени фалити на фирми и физически лица, както и още подробности около процедурите за фалит на физическите лица - целият разговор на Милена Милотинова с Емил Радев вижте днес от 17:30 в предаването \"Брюксел 1\" по Bulgaria ON AIR.", "date": "2019.03.30", "title": "Ще сложи ли ЕС край на вечните длъжници у нас?"}
{"url": "https://www.dnes.bg/sport/2019/03/30/na-galata-senshi-dvuboi-za-titla-i-benefis-v-edna-sreshta.406089", "text": "Феновете на бойните изкуства ще станат свидетели на една специална среща на предстоящата гала SENSHI в София на 20-ти април в зала \"Арена Армеец\".\n\r\nОрганизаторите ще връчат първата по рода си титла \"SENSHI\". В спор за нея се изправят Адриян Димитров и Христо Йорданов. Сблъсъкът между двамата гиганти ще е от тежката категория в стил К1, а двубоят ще е бенифис за Йорданов.\n\r\nДимитров и Йорданов ще се срещнат за втори път на бойния ринг. Двамата исполини бяха част от Ultimate Pro fight 7 през 2017 година, като победата тогава отиде за Йорданов. Неслучайно сега Димитров отправи покана за реванш към опитния боец, който е взел решение да сложи край на състезателната си кариера.\n                    \n                    \n                \r\nХристо Йорданов е изключително опитен боец, известен с атрактивната си игра и умението да праща противниците си в нокаут. Той е медалист по бойно самбо, шампион по джудо, шампион по санда, шампион по аматьорски ММА, шампион по професионален ММА има победи в професионалния кикбокс, .\n\r\nДвуметровият Андриян Димитров е състезател на варненския клуб \"ТИМ\" и последните години се изявява само на професионалната сцена в категория над 91 килограма.\n\r\nВторото издание на професионалните бойни гала вечери SENSHI предстои на 20-ти април от 19:00 часа в \"Арена Армеец\". Билетите започват с цени от 10 лева, като може да си закупите пропуск от мрежата на Eventim.\n\r\nБойният спектакъл ще предложи на публиката зрелищни битки по кикбокс в стил К-1, като две от тях ще бъдат за Световна и Европейска титла на WAKO PRO. Освен това има една изключително силна среща по муай тай, както и киокушин двубои, които ще се играят по правилата на KWU International Professional League. \n\r\nХоландската легенда Петер Артс, който е считан за един от най-добрите кикбоксьори за всички времена, пристига в България заедно с четирима от своите най-добри бойци, които ще се изправят срещу български противници.\r\n", "date": "2019.03.30", "title": "На галата SENSHI: Двубой за титла и бенефис в една среща"}
{"url": "https://www.dnes.bg/stranata/2019/03/30/tiutiunoproizvoditeli-protestiraha-sreshtu-grycka-firma.406090", "text": "Тютюнопроизводители от Североизточна България протестираха на пътя Силистра - Шумен, около с. Пристое, заради неизплатени средства.\r\nДвижението в участъка бе затруднено за около час, съобщиха от МВР.\r\nПредседателят на Националната конфедерацията на тютюнопроизводителите Асен Кичуков каза за БТА, че гръцка фирма дължи около 1,2 млн. лв. за изкупена суровина през 2016 г. на тютюнопроизводители от региона и отказва да им плати. \r\n\"Имаме уговорена среща с премиера и считам, че проблемът ще се реши\", каза Кичуков. ", "date": "2019.03.30", "title": "Тютюнопроизводители протестираха срещу гръцка фирма"}
{"url": "https://www.dnes.bg/balkani/2019/03/30/5-3-po-rihter-razliulia-centralna-gyrciia.406091", "text": "Силен трус от 5,3 по Рихтер разлюля централната част на Гърция, сочат данните на гръцкия Национален сеизмологичен институт.\r\nЗеметресението е било с епицентър в Коринтския залив, на около 200 километра северозападно от Атина.\r\n\"Това беше сравнително силно земетресение, което е почувствано в централната чат сан страната и дори в столицата. Ситуацията е под контрол и ние я следим отблизо. Има много разломни линии в Коринтския залив\", заяви Ефтимиод Лекас, ръководителят на сеизмологичния институт. \r\nЗасега няма данни за пострадали и щети.", "date": "2019.03.30", "title": "5,3 по Рихтер разлюля централна Гърция"}
{"url": "https://www.dnes.bg/politika/2019/03/30/i-ninova-misli-za-pobeda-na-evrovota.406092", "text": "Според Корнелия Нинова БСП има възможност за победа на предстоящите Европейски избори. В разговор с Иън Макникъл, политик от Лейбъристката партия, бивш неин дългогодишен генерален секретар и член на Камарата на лордовете, двамата обсъдили по откритите въпроси за бъдещето на Европа, предстоящите европейски избори и Brexit, съобщават от БСП.\n\r\nЗнам, че решението за Brexit е сложно, но бихме искали във вариантите, които обсъждате, да защитите правата на българската общност във Великобритания, заявила Нинова. Двамата се обединили около общото твърдение, че бедността нараства както на национално равнище - в България и Великобритания, така и в цял свят, което разтваря широко ножицата между бедни и богати.\n                    \n                    \n                \r\nНинова изтъкнала проблемите на България, свързани с доходите, неравенствата, здравеопазването, корупционните практики с евросредства. Нашите евродепутати ще отстояват в бъдещия Европарламент еднакъв стандарт в храните, еднакви права на българите с тези на другите европейци, минимална европейска заплата и пенсия, младежка гаранция за работа на младите хора, посочила тя.\n\r\nКорнелия Нинова разказала още за многото обиколки на БСП в страната по повод проекта \"Визия за България\" и \"Визия за Европа\".\n\r\nМакникъл посочил, че БСП отиват по-далеч от повечето европейски социалистически партии с \"Визия за България\". ", "date": "2019.03.30", "title": "И Нинова мисли за победа на евровота"}
{"url": "https://www.dnes.bg/sport/2019/03/30/anton-petrov-se-izpravia-sreshtu-korav-gryk-na-senshi.406093", "text": "Един от най-добрите български муай тай бойци Антон Петров ще се изправи срещу коравия гръцки боец Танасис Кукуфикис в единствената муай тай битка на второто издание на SENSHI. Двубоят ще бъде част от основната бойна карта на събитието, което ще се проведе на 20-ти април в столичната зала \"Арена Армеец\".\n\r\nДвамата гладиатори ще премерят сили в категория до 67 килограма. Световният и европейски шампион за аматьори по муай тай, Антон Петров, трябваше да се изправи срещу гръцкият си съперник на ринга във Варна още на първото издание на SENSHI, но контузия възпрепятства родният ни боец и двубоят пропадна, .\n                    \n                    \n                \r\nБившият участник в най-елитната кикбокс верига GLORY и Кукуфикис вече имат една среща помежду им. Боецът от \"Хан Аспарух\" надделява в тази среща и това прави асът на гръцкия клуб Fight Lab още по-мотивиран за победа в столицата ни.\n\r\nБилети за галата се продават в мрежата на Eventim или на касите на залата. За резервация на ВИП маси: 0877 88 44 60.", "date": "2019.03.30", "title": "Антон Петров се изправя срещу корав грък на SENSHI"}
{"url": "https://www.dnes.bg/index/2019/03/30/receptata-dnes-chiizkeik-s-iabylki-i-izvara.406035", "text": "Ако се чудите какъв десерт да приготвите за семейството си през уикенда, ето едно интересно предложение - кралски юийзкей с ябълки и извара.\r\n \r\n\r\n \r\nза маслените трохи:\r\n \r\n200 г брашно\r\n \r\n2 с. л. захар\r\n \r\n125 г студено масло\r\n \r\n1 к. л. сода за хляб\r\n \r\n\r\n \r\n5 яйца\r\n \r\n1 ч. ч. захар + 2 с. л. за поръсване\r\n \r\n500 г хубава извара\r\n \r\n1 ванилия\r\n \r\n2 ябълки\r\n \r\nканела\r\n \r\n\r\n \r\nВ купа сипваме брашното, содата и 2 с. л. захар и смесваме добре.\r\n \r\nДобавяме нарязаното на кубчета студено масло и започваме да претриваме с пръсти, докато се получат трохи. Прибираме купата на студено, докато приготвяме плънката.\r\n \r\nЗа плънката в дълбока купа слагаме изварата, яйцата, захарта и ванилията и пасираме до еднородна смес.\r\n \r\nЯбълките обелваме и нарязваме на малки кубчета. Застиламе дъното и стените на откопчаваща се форма за торта с хартия за печене. На дъното на формата изсипваме 1/3 от маслените трохи и ги разпределяме така, че да няма празни места.\r\n \r\nОтгоре изсипваме плънката и поръсваме с половината от останалите ни маслени трохи.\r\n \r\nНареждаме кубчетата ябълка, поръсваме с 2 с. л. захар, канела на вкус и останалите трохи.\r\n \r\nПечем за 1 час в предварително загрята на 180 градуса фурна.\r\n \r\n", "date": "2019.03.30", "title": "Рецептата Dnes: Чийзкейк с ябълки и извара"}
{"url": "https://www.dnes.bg/mish-mash/2019/03/30/vailet-jenata-koiato-oceliava-sled-titanik-britanik-i-olimpik.406049", "text": "Да оцелееш в една трагедия с много жертви е късмет, с който малко хора могат да се похвалят. Но Вайлет Констанс Джесоп, младо момиче с аржентински корени, успяло да надхитри съдбата цели три пъти!\r\nЗа разлика от непотопяемият \"Титаник\", който все пак потънал, докато Вайлет била на борда му, девойката оцеляла. Също така успяла да се спаси след трагедията на \"Британик\" и инцидента с \"Олимпик\".\r\nВайлет била едно от шестте останали живи деца на семейство аржентински имигранти в Ирландия. Още в крехка детска възраст Смърта искала да я вземе със себе си. Детето се разболяло от туберкулоза, а родителите му чакали да умре. То все пак оцеляло и пораснало, за да се превърне в красива млада жена. Толкова красива, че когато пожелала да работи като стюардеса на корабите на White Star Line, за малко не отхвърлили кандидатурата й, защото можела да причини \"неразбории на борба\". Всъщност, бъдещите й работодатели не били далеч от истината. Докато била стюардеса, Вайлет получила цели 3 предложения за брак от различни пасажери.\r\n                    \n                    \n                Въпреки притесненията от White Star Line я наели, а първата й задача била на борда на \"Олимпик\", който отплавал през 1911 г.\r\nВсичко вървяло добре докато корабът не се блъснал във военния HMS Hаwke. Все пак корабът успял да се върне с много усилия до пристанището, а всички на борда му се отървали само с уплаха. Но катастрофата била достатъчно страшна, за да задържи всеки далеч от океана за дълго. \r\nНо не и Вайлет.\r\nКогато непотопяемият \"Титаник“ отплавал тя била на борда му, отново в облеклото на стюардеса. Навярно си е мислела, че шансът да стане свидетел на втора катастрофа е минимален. Момичето си нямало и идея колко много греши.\r\nНа 14 април 1912 година \"Титаник“ се блъска в айсберг и потъва дълбоко във водите на Атлантическия океан.\r\nБлагодарение на доброто старо правило \"първо жените и децата“, Вайлет се озовава на спасителна лодка, а в ръцете си държи нечие чуждо дете. Докато се лутат в студените води, ги открива кораба The Carpathia и ги качва на борда си.\r\nИ тук всеки нормален човек би се отказал да работи на борда на огромен пътнически лайнер. \r\nНо Вайлет се записала за работа като стюардеса на отплаващия през 1916 година \"Британик“. И ако поне един от приятелите й не й е казал: „Имам странно предчувствие за това“, то те едва ли са били истински приятели.\r\n\"Британик“ бил пътнически лайнер на White Star Line превърнат в плаваща болница през Първата световна война. Но за жалост горкият кораб оцелял във водата едва 50 минути, когато избухнала необяснима експлозия. \"Британик“ потъва, убивайки 30 души. Разбира се, Вайлет не е сред тях.\r\n29-годишната девойка оцелява и този път и този инцидент отново не я отказва да работи на големи пътнически кораби. В следващите 34 години тя продължава да работи като стюардеса и се пенсионира чак на 63.\r\n ", "date": "2019.03.30", "title": "Вайлет – жената, която оцелява след \"Титаник\", \"Британик\" и \"Олимпик\""}
{"url": "https://www.dnes.bg/world/2019/03/30/rekordni-goreshtini-v-aliaska-gradusite-nad-15.406095", "text": "Хабитатите в Аляска от няколко седмици се сблъскват с необичайно топло време, като на места температурите надхвърлят с над 15 градуса Целзий нормалните за сезона стойности, предаде Франс прес.\n\r\n\"През февруари и март климатът бе изключително мек - заяви климатологът Рик Тоумън. - На много места е възможно да бъдат подобрени рекордите за горещина през март. В редица градове, като Уейнрайт, Кактовик и Бароу в северната част на Аляска, температурите могат да надхвърлят с 14 до 22 градуса Целзий нормалните за сезона стойности. В Бароу през 5 дни този месец бяха регистрирани рекордно високи температури. На 28 март новият рекорд бе минус 1,1 градуса Целзий, след като обичайната за сезона температура там е минус 19,4 градуса Целзий. Сега още през март времето е като това през април и май.\"\n                    \n                    \n                \r\nВ Арктика климатичното затопляне е два пъти по-бързо в сравнение със средните показатели за планетата. Аляска е засегната от този феномен, който има значимо въздействие върху населението, фауната и икономиката, отбеляза климатологът.\n\r\nПрез 2017-2018 г. бе регистрирано най-малкото количество лед в Берингово море през зимата, откакто се събират данни от 1850 г. \"Най-големите ми страхове са свързани със скоростта на климатичните промени - поясни Тоумън. - Никога досега те не са били с толкова бързи темпове.\"\r\n(БТА)", "date": "2019.03.30", "title": "Рекордни горещини в Аляска, градусите - над 15"}
