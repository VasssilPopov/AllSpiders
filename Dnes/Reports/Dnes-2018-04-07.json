{"url": "https://www.dnes.bg/zvezdi/2018/04/07/di-kaprio-se-poti-svalia-kila-za-film-na-tarantino.372881", "text": "Плейбоят Леонардо Ди Каприо ще се подложи на тежка диета. За ролята си в новия филм на Куентин Тарантино, завоевателят на блондинки ще трябва доста да се поизпоти в стортната зала.\n\r\n43-годишният актьор вече е наел най-добрите фитнес инструктори и е започнал да спазва строг хранителен режим, съобщава OK Magazine.\n\r\nИзточник, приближен до Лео, потвърждава, че той гладува и всеки ден прави сутрешна тренировка и то толкова тежка, все едно е в армията.\n\r\nСамият Ди Каприо доста тежко е приел идеята, че не може да яде торти и десерти, а също и да откаже любимите си електронни цигари. Според източника, ако Лео бъде оставен на спокойствие, той не би излязъл от Макдоналдс.\r\n                    \r\n                    \r\nПромяната в ежедневието на звездата е свързана с участието на новия проект на Тарантино \"Once Upon a Time in Hollywood\".. Действието се развива в Лос Анджелис през 1969 г.,когато хипитата са на почит.\n\r\nВ основата на сюжета са взаимоотношенията на двама приятели - Леонардо Ди Каприо играе бивша звезда от западен сериал, а  неговият дубльор, с който той работи от дълго време е Брад Пит.\n\r\nВижте повече по темата в ", "date": "2018.04.07", "title": "Ди Каприо се поти: Сваля кила за филм на Тарантино "}
{"url": "https://www.dnes.bg/top-novini/2018/04/07/za-praznika-nash-kozunak-s-muhyl-zalia-kipyr.372992", "text": "Опакован мухлясал козунак, който бе открит от проверяващите органи в Кипър, се изтегля незабавно от пазара.\r\nМинистерството на здравеопазването информира потребителите, че здравните служби на министерството, в контекста на интензивния контрол на пазара, с оглед празника Великден, са идентифицирали козунаци с плесен с име «Cake Mania», пише \"\".\r\nТеглото е 450 г с код 380093560323. Първа партида : L/1/01 05 2018. Втора партида: L/1/19 05 2018.Трета партида : L/1/15 06 2018.\r\nМинистерството на здравеопазването е издало нареждане за незабавното изтегляне на стоката от магазинната мрежа, но тъй като съществува риск от закупени вече количества информира гражданите да не консумират въпросния козунак и да го върнат в магазините.\r\nОтбелязва се, че разследването продължава и ако възникне необходимост, Министерството на здравеопазването в Кипър ще излезе с ново съобщение.", "date": "2018.04.07", "title": "За празника: Наш козунак с мухъл заля Кипър "}
{"url": "https://www.dnes.bg/notifikacii/2018/04/07/blagodatniiat-ogyn-sleze-v-ierusalim-oshte-ima-nadejda.372993", "text": "Благодатният огън слезе днес в храма \"Възкресение Христово\" в Йерусалим, предаде ТАСС.\n\r\nЗапалването на Благодатния огън стана в параклиса на Божи гроб. \n\n\r\nСъбитието беше предшествано от няколкочасови молитви на хиляди хора. \n\r\nОт свещта на патриарха на Ерусалим Теофил Трети вярващите запалиха своите свещи и огънят се разпространи в целия храм.\n\r\nВярващите приветстваха слизането на Благодатния огън с думите \"Христос Воскресе!\" - \"Воистина Воскресе!\" на различни езици.\n\r\nБожи гроб е главна светиня за християнския свят. Смята се, че е разположен на мястото, където според Светото писание е разпънат, погребан и след това възкръсва Исус Христос. То е открито от пратеници на римския император Константин три века след разпъването на Христос. \r\nСлизането на Благодатния огън става всяка година в съботата преди неделята на Възкресение Христово.\n\r\nВярващите предполагат, че ако огънят не слезе, това ознаменува началото на последните времена.\r\n ", "date": "2018.04.07", "title": "Благодатният огън слезе в Йерусалим, още има надежда!"}
{"url": "https://www.dnes.bg/notifikacii/2018/04/07/spipaha-1-600-grycko-mliako-s-losho-kachestvo-u-nas.372994", "text": "1 600 литра сурово краве мляко с произход от гръцки ферми, което се продава на българския пазар, откриха при внезапни проверки на терен съвместни екипи от Българската агенция за безопасността на храните, Министерството на земеделието, храните и горите и Националната агенция по приходите.\r\nЛабораторните анализи показаха, че съдържанието на общия брой микроорганизми в млякото е над пределно допустимите норми, съобщиха от БАБХ.\r\nВ съответствие с изискванията на европейския регламент количествата са насочени за преработка в българско предприятие, където ще се произведат млечни продукти (сирене и кашкавал) с период на зреене най- малко 60 дни.\r\nПроверките на терен продължават.", "date": "2018.04.07", "title": "Спипаха 1 600 гръцко мляко с лошо качество у нас"}
{"url": "https://www.dnes.bg/mish-mash/2018/04/07/interes-liubopitstvo-izdava-ni-cvetyt-na-liceto.372995", "text": "Учени от университета в американския щат Охайо установиха, че едва доловими промени в цвета на лицето издават чувствата на човека, пише БТА.\r\nСпециалистите създадоха и компютърен алгоритъм, който отчита тези промени с точност до 90%. Те могат да спомогнат за разработването на нови видове изкуствен интелект, който ще улавя и имитира човешките емоции. \r\nС проучването си експертите доказаха, че хората са способни да доловят дори лека смяна в цвета на части от лицето - около носа, веждите, бузите или брадичката, предизвикана от притока на кръв.\r\nТези изменения позволяват да се определят със 75% точност чувствата на човека отсреща.\r\n\"Тези модели са уникални за всяка емоция\", каза ръководителят на изследването Алекс Мартинес.\r\nУчените поясняват, че използваме този метод за преценка на чувствата на човека, с когото общуваме, независимо дали го правим съзнателно или не.", "date": "2018.04.07", "title": "Интерес, любопитство - издава ни цветът на лицето "}
{"url": "https://www.dnes.bg/obshtestvo/2018/04/07/zasileni-merki-za-sigurnost-okolo-cyrkvite-za-velikden.372996", "text": "В навечерието на Великден мерките за сигурност около храмовете в цялата страна са засилени. Очаква се хиляди вярващи да посрещнат Възкресение Христово в църквите в София. \n\nОколо храма \"Св. Александър Невски\" в София са започнали да се изграждат контролно-пропускателните пунктове. Всяка една улица с достъп до храма ще има такъв пункт, съобщи Bulgaria ON AIR. \n\r\nВластите призовават хората да носят личните си карти в себе си, да не носят обемисти багажи, тъй като проверката им ще затрудни преминаването през пунктовете, а това ще доведе до извиването на дълги опашки. \r\n                    \r\n                    \r\nОт полицията призовават хората да бъдат бдителни. Ще бъдат изградени традиционните съоръжения, който да се противопоставят на влизането на автомобили с висока скорост при събралите се миряни. \n\r\nЩе има специално звено, което ще следи за джебчийски прояви, тъй като този тип престъпления се проявяват най-често при струпване на хора. \n\r\nВъпреки всичките препоръки на властите, тази сутрин 58-годишен мъж падна на релсите на метрото при станцията на Софийския университет. Той е бил изваден за минута от служителите на метрото. Мъжът е без наранявания и вече е вкъщи. \n\r\nПоради този инцидент метрото е закъсняло с 15 минути, но вече се движи по разписание.", "date": "2018.04.07", "title": "Засилени мерки за сигурност около църквите за Великден "}
{"url": "https://www.dnes.bg/notifikacii/2018/04/07/kola-se-vriaza-v-tylpa-v-germanskiia-miunster-atentatoryt-se-samoubi.373002", "text": "Ван се вряза в тълпа хора в германския град Мюнстер днес около 16, 40 местно време, има загинали и ранени, съобщава онлайн изданието на сп. \"Шпигел\", цитирано от Ройтерс.\r\nЗасега не е известно дали инцидентът е умишлено нападение, но според източник от силите за сигурност това най-вероятно е така.\r\nСред загиналите на място е и предполагаемият извършител. \r\nПо непотвърдена информация той се е самоубил.\r\nВ. \"Райнише пост\", цитиран от ТАСС, съобщава за трима загинали и 30 ранени.\r\nМестната полиция съобщи в Туитър, че нейни служители са разположени на място и призовава хората да избягват или да напуснат центъра на града, за да могат спасителните екипи да работят на място, информира ДПА, цитирана от БТА.", "date": "2018.04.07", "title": "Кола се вряза в тълпа в германския Мюнстер, атентаторът се самоуби"}
{"url": "https://www.dnes.bg/mish-mash/2018/04/07/luksozen-hotel-v-kosmosa-da-ot-2022-g-za-800-000-na-vecher.372982", "text": "Търсите място, което предлага несравними гледки на изгреви и залези? Опитайте космоса.\n\r\nOrion Span, базиран в Хюстън, планира да открие \"първия луксозен хотел в космоса\" - станция \"Aurora\" - до края на 2021 година и да посрещне гости на борда през 2022, пише Вашингтон пост“, цитиран от \n\r\nВ хотела ще може да се настанят до четирима пътници и двама членове на екипажа, които ще обикалят около Земята с висока скорост в продължение на 12 дни.\n\r\nЦената е 9,5 милиона долара на човек или около 791 666 долара на нощ, а депозитът от 80 000 долара вече може да бъде резервиран онлайн, съобщиха от компанията.\r\n                    \r\n                    \r\nСъобщението на Orion Span за луксозен хотел в космоса идва след възраждането на комерсиалната космическа индустрия. Изстрелването на ракетата \"Falcon Heavy\" на Илън Мъск през февруари беше последното от редица важни събития, които подновиха интереса на компаниите към космоса.\n\r\nГостите на станцията ще преминат през тренировъчно обучение в централата на компанията в Хюстън.\n\r\n\"Orion Span взе 24-месечното обучение за подготовка на пътниците за посещение на космическа станция и я опрости до три месеца\", казаха служители на компанията. \"Нашата цел е да направим пространството достъпно за всички, като продължаваме да носим по-голяма стойност на по-ниска цена\".\n\r\nВъпреки това станцията ще обслужва главно хора, които се интересуват живо от космическото и астрономическото изследване.\n\r\n ", "date": "2018.04.07", "title": "Луксозен хотел в космоса!? Да, от 2022 г. – за $800 000 на вечер"}
{"url": "https://www.dnes.bg/obshtestvo/2018/04/07/maika-izbra-bylgariia-pred-angliia-za-lechenieto-na-dani.372998", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Майка на три деца, която живее със семейството си в Англия, пътува постоянно до България и обратно. Не за туризъм, а за лечението на най-малкия си син - 4-годишният Даниел, който е с детска церебрална парализа. \n\r\nВъв Варна той провежда втория си терапевтичен курс. \n\r\nДаниел посещава Центъра за ранна интервенция и рехабилитация в Дома за медико-социални грижи във Варна.\r\nТой все още не може да ходи самостоятелно, но бележи първи подобрения, дори вече имаме 10 уверени крачки, каза майката му Валерия Михова пред . \n\r\nНе е прецедент родители да предпочетат лечебното заведение за рехабилитация пред друго такова в чужбина. \r\n                    \r\n                    \r\nМихова обясни, че това, което им предлагат в Англия е доста по-малко, от помощта, които има тук.\n\r\nДаниел посещава кинезитерапия, физиотерапия, хидротерапия, механотерапия и специален педагог. \n\r\nС него работят рехабилитаторите Валентина Цанева и Донка Барусова. \n\r\nЦентърът приема деца от цялата страна, като тези от по-отдалечените градове се настаняват с придружител за целия период на терапевтичния курс.\n\r\nВсички услуги в Центъра са напълно безплатни.", "date": "2018.04.07", "title": "Майка избра България пред Англия за лечението на Дани"}
{"url": "https://www.dnes.bg/notifikacii/2018/04/07/vanyt-na-atentatora-v-miunster-pylen-s-eksplozivi-tyrsiat-oshte-dvama-teroristi.373003", "text": "Товарният ван, който е използвал терористът в германския град Мюнстер е бил пълен с експлозиви и се е врязал в група седящи хора на централния на града.\n\n\r\nШофьорът на камиона се е самоубил с огнестрелно оръжие веднага след като е сгазил група седящи в центъра на Мюнстер. \n\r\nОще двама терористи се издирват, възможно е да има и други заложени капани в града, пише \"\".\n\r\nМюнстер е град, в който учат много студенти, не малка част от България. \n\r\nСтарият му град привлича и стотици туристи. Днес времето е пролетно и на площада в центъра е имало хиляди хора.\r\nСъбота е и пазарен ден с открит пазар там. Центърът е отцепен от полиция. Линейки и пожарни са се струпали на мястото на атентата.\n\r\nПолицията помоли гражданите да избягват мястото на трагедията.\n\r\nПолицията претърсва центъра за взривове, хеликоптери също кръжат над града. \n\r\nЗасега се смята, че атентаторът е действал сам. \r\n ", "date": "2018.04.07", "title": "Ванът на атентатора в Мюнстер - пълен с експлозиви, търсят още двама терористи "}
{"url": "https://www.dnes.bg/notifikacii/2018/04/07/skandal-s-vatikana-eksyvetnik-v-us-posolstvoto-pedofil.372999", "text": "Ватикана обяви днес, че на негова територия е арестуван Монсеньор Карло Алберто Капела, бивш съветник в посолството на Светия престол във Вашингтон, по подозрение, че е гледал сайтове с детска порнография, предадоха световните агенции.\r\nСвещеникът бе изтеглен от Апостолическата нунциатура в САЩ през септември и Ватикана започна разследване.\r\nПолицията в Уиндзор, щата Онтарио, твърди, че Капела е свалял детско порно от интернет сайт, когато посетил местна църква от 24 до 27 декември 2016 година. \r\nВатикана извика обратно своя представител, след като американският Държавен департамент го уведоми на 21 август миналата година за възможно нарушаване на закона за детската порнография от един от неговите дипломати във Вашингтон, уточнява АП.", "date": "2018.04.07", "title": "Скандал с Ватикана, ексъветник в US посолството – педофил?"}
{"url": "https://www.dnes.bg/notifikacii/2018/04/07/kysmet-niama-postradali-bylgari-pri-atentata-v-miunster.373004", "text": "Министерството на външните работи /МВнР/ няма данни за пострадали български граждани при инцидента в Мюнстер, при който ван се вряза в група пешеходци. Това съобщиха от пресслужбата на МВнР. \n\r\nДипломатите ни в посолството в Берлин и в генералното консулство във Франкфурт са във връзка с властите и са помолили да бъдат информирани веднага в случай, че има пострадали наши сънародници. \r\nСъгласно германското законодателство лични данни на пострадали български граждани може да бъдат предадени на българските власти само при изразена от тях изрична молба.\r\nБългарски граждани, които желаят да получат информация или да подадат сигнал за техни близки, могат да го направят на дежурните телефони на посолството в Берлин: +49 30 201 0922; +49 176 122 99 190 и на генералното ни консулство във Франкфурт на Майн: +49 69 509 278 13 10.", "date": "2018.04.07", "title": "Късмет! Няма пострадали българи при атентата в Мюнстер"}
{"url": "https://www.dnes.bg/zvezdi/2018/04/07/vrati-ot-bohemskiia-hotel-na-tvorcite-v-niu-iork-otivat-na-tyrg.372997", "text": "Около 50 врати от митичния нюйоркски хотел \"Челси\", приютявал няколко поколения творци, ще бъдат изложени на търг в четвъртък, след като били изхвърлени на бунището, откъдето били взети от бездомен, предаде БТА като се позова на Франс прес.\r\nСписъкът с пребивавалите в хотела знаменитости е дълъг - Джанис Джоплин, Ленард Коен, Джими Хендрикс, Марк Твен, Джак Керуак, Боб Марли, Хъмфри Богарт, Джони Мичъл, Мадона, Анди Уорхол. \n\r\nЛенард Коен е обезсмъртил 12-етажната срада на 23-та улица в Манхатън в песента си \"Chelsea Hotel No.2\". \n\r\nСградата е построена през 1884 година от Джордж Смит, а през 1905 година официално се превръща в хотел, който бързо става средище на артисти, творци и легенди.\r\n                    \r\n                    \r\nПрез 2011 г. хотелът е затворен за реновационни работи, като единствено оригиналната фасада ще бъде съхранена. \n\r\nНепознат върнал хотела под светлината на прожекторите. \n\r\nСлед като живял в хотела от 2002 г. до 2011 г., Джим Георгиу бил изгонен, тъй като не платил за ползваното от него помещение.\n\r\nДжим заживял на тротоара край хотела заедно с кучето си Теди. \n\r\nПрез 2012 г. забелязал, че работници се готвят да изхвърлят старите врати и с помощта на приятели успял \"да спаси\" около 50 от тях, поясниха от аукционна къща \"Гърнси\", която е организатор на търга. \n\r\n\"Когато живееш на улицата, една врата придобива особен смисъл.Това е пътят към дома, който бездомният не притежава\", заяви президентът на тръжната къща Арлан Етингър.", "date": "2018.04.07", "title": "Врати от бохемския хотел на творците в Ню Йорк отиват на търг "}
{"url": "https://www.dnes.bg/zvezdi/2018/04/07/djystin-za-tatusite-si-tialoto-mi-e-kato-platno.372879", "text": "Джъстин Бийбър разказа какво значат за него татусите, които си е направил. Той сподели снимка, на която се вижда отблизо изрисуваното му тяло на страницата в Instagram.\r\nПевецът разказва, че общата работа на рисунките върху него надвишава сто часа.\r\n\"Ако можеше татуировката да не бъде толкова болезнена, всеки би си правил. Аз обичам изкуството и смятам, че моето тяло е платно и това ме прави щастлив\", написа звездата в социалната мрежа.\r\nНеговите фенове още обсъждат раздялата му с певицата Селена Гомес. За това, че двамата се разделиха стана ясно в началото на март.\r\nВлюбените бяха заедно и на сватбата на бащата на певеца, но явно не са успели да продължат романа си.\r\nВижте още за Джъстин в ", "date": "2018.04.07", "title": "Джъстин за татусите си: Тялото ми е като платно! "}
{"url": "https://www.dnes.bg/notifikacii/2018/04/07/godina-ot-atentata-s-kamion-v-stokholm-shvedite-pomniat-ada.373001", "text": "Стокхолм и цяла Швеция отбелязват днес една година от атентата с камион, при който загинаха петима души в шведската столица, предаде БТА като цитира ДПА.\n\n\n Специална възпоменателна служба за жертвите на атентата бе отслужена днес в църквата \"Адолф Фредрик\". На нея присъстваха премиерът Стефан Льовен, членове на правителството, партийни лидери, представители на градските власти, полицията, епископът на шведската лутеранска църква Антие Якелен, както и крал Карл ХVI Густав и съпругата му кралица Силвия. Текстове прочетоха също така имамът на главната стокхолмска джамия и представител на еврейската конгрегация.\n\r\nЦърквата се намира близо до пешеходната зона, където откраднат камион премина през улицата в централен район, пълен с магазини, преди да се блъсне в един от тях през април миналата година. \r\nВъздушното пространство над Стокхолм беше затворено днес. Полицията засили присъствието си.\n\r\nСлед нападението в града бяха разположени бетонни преграждения във формата на лъвове наред с огромни бетонни саксии по пешеходната улица \"Дротнинггатан\".\n\r\nСлед службата Льовен и съпругата му се разходиха по \"Дротнинггатан\" до магазина, където се блъсна камионът, и положиха цветя с картичка с надпис: \"Помним ви\".\n\r\nПо пътя те се поздравяваха с хората на улицата, включително 38-годишна жена, която загуби крака си при нападението.\n\r\nСветлината е много по-силна от мрака, каза пред журналисти Льовен, като добави, че тероризмът никога няма да победи.\n\r\nХората днес полагаха цветя върху някои от бетонните лъвове, както и на централния площад \"Сергелсторг\", където е направена украса от цветя във формата на сърце.\n\r\nЛьовен трябва да говори и на възпоменателен концерт.\n\r\n40-годишният Рахмат Акилов от узбекистански произход, който призна, че е извършил атентата миналата година, в момента е подсъдим за престъпления, свързани с тероризма. Той свидетелства, че е искал да накара Швеция да спре подкрепата си за борбата срещу Ислямска държава в Сирия. Очаква се делото му в Стокхолм да продължи до началото на май.\n\r\nНападението в Стокхолм бе едно от няколкото в Европа от 2016 година насам, при които се използва автомобил, с който се нападат граждани.", "date": "2018.04.07", "title": "Година от атентата с камион в Стокхолм, шведите помнят ада"}
{"url": "https://www.dnes.bg/stranata/2018/04/07/hristiiansko-selo-a-bez-cherkva-za-velikden-v-kmetovci.372986", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЖителите на село Кметовци нямат къде да посрещнат Великден, защото единствената им черква тъне в разруха.\r\nСтроежът на храма \"Свето Сретение Господне\" в селото започнал с началото на Априлското въстание, а през 1881 година е осветен.\r\n\"Църковно настоятелство се организира и сключват договор с големия тревненски майстор Генчо Кънев. Тя е обслужвала не само Кметовци и Болтата, тези две села, които са едно до друго, а и околните 4-5 села!\", казва Надежда Лазарова, жителка на селото, пред .\r\nХората в Кметовци разказват, че в миналото на всеки християнски празник в църквата се събирало цялото село. Днес обаче са им останали само спомените, тъй като второ десетилетие там не е имало църковна служба и само руините напомнят, че някога е имало храм.\r\n ", "date": "2018.04.07", "title": "Християнско село, а без черква – за Великден в Кметовци!"}
{"url": "https://www.dnes.bg/notifikacii/2018/04/07/14-mladi-hokeisti-jertvi-na-katastrofa-v-kanada.372979", "text": "Четиринадесет души загинаха в катастрофа между автобус и камион с полуремарке в Канада, предаде Франс прес.\r\nВ автобуса са пътували състезателите от младежки отбор по хокей на лед, които отивали на турнир. \r\nРанени са 14 души, от които трима са в тежко състояние.\r\nКатастрофата е станала на второстепенен път в провинция Саскачеван, в Западна Канада. \r\n/БТА/\r\n ", "date": "2018.04.07", "title": "14 млади хокеисти - жертви на катастрофа в Канада"}
{"url": "https://www.dnes.bg/rusia/2018/04/07/deripaska-izgubil-pochti-1-mlrd-ot-sankcionniia-spisyk.372980", "text": "Руският бизнесмен Олег Дерипаска изгубил за един ден 957 милиона долара заради новите американски санкции, съобщава сп. \"Форбс\", предаде ТАСС.\n\r\nВчера министерството на финансите на САЩ въведе санкции срещу 7 руски предприемачи, а също и срещу 12 компании, които те контролират, както и срещу 17 високопоставени руски правителствени представители, припомня ТАСС. Дерипаска се озова в санкционния списък, както и компаниите, които контролира.\n\r\nВ списъка се озова и Сулейман Каримов, изгубил 244 милиона долара заради това, както и Виктор Вескелберг, който е изгубил заради това 41 милиона долара. \n\r\nСъстоянието на Игор Ротенберг и на Кирил Шамалов, които също са в списъка, не се е променило. Капиталите на Владимир Богданов и на Андрей Скоч, попадащи също под санкциите, пък са се увеличили съответно с 1 и 8 милиона долара.\n\n\r\r\n                    \r\n                    Решението на американското правителство да включи милиардера Дерипаска в санкционния си списък може да даде отражение по целия свят, защото неговата бизнес империя има глобално присъствие и има за партньори редица големи международни компании, отбелязва Ройтерс. \n\r\nВашингтон наложи санкциите с аргумента, че физическите лица и компаниите под техен контрол извличат ползи от руската държава, която е въвлечена в \"злонамерени дейности\" по света.\n\r\nСпоред \"Форбс\" състоянието на Дерипаска възлиза нетно на 6,7 милиарда долара. Той е основен собственик на конгломерата И Ен Плюс, който пък е съсобственик на някой от най-големите производители на метали в света - Русал и Норникел, припомня Ройтерс.\n\r\nВключването на Дерипаска в списъка със санкции може да породи усложнения и за компаниите, с които той прави бизнес. Сред тях са германският автомобилен гигант Фолксваген и компанията Гленкор, която търгува със суровини.\n\r\nДерипаска не е коментирал засега санкциите. Компанията Русал изрази съжаление че е в списъка и допълни, че нейни съветници проучват ситуацията. Русал е един от най-големите производители в света на алуминий. Компанията има активи в Италия, Ирландия, Швеция, Нигерия, Гвинея, Гвиана. Притежава дял в австралийската Куинсленд Алумина лимитед - един от лидерите в алуминиевата индустрия и водещата алуминиева рафинерия в света.Норникел пък има авоари във Финландия, Австралия и Южна Африка.\n\r\nКомпанията Фолксваген има съвместен завод с компанията ГАЗ, руски автомобилоконструктор, който е филиал на компанията Бейзик Елимънт, също попадаща в обхвата на американските санкции в качеството й на друга компания на Дерипаска. Договорът между двете фирми е до 2025 г. и общият завод произвежда части за Фолксваген.\n\r\nБазираната в Швейцария Гленкор пък е акционер в Русал.\n\r\nДруги чужди фирми с връзки с империята на Дерипаска са австрийската строителна компания Щрабаг, както и сингапурската компания Чанги Еърпорт интернешънъл.\n\r\nДерипаска редовно има срещи с руския президент Владимир Путин. Той инвестира много средства в инфраструктурата за зимните олимпийски игри в Сочи преди четири години.\n\r\nДерипаска е правил бизнес в началото на 21 век с Пол Манафорт, който по-късно стана ръководител на предизборната кампания на Доналд Тръмп. По времето, когато е правил бизнес с Дерипаска, Манафорт е предоставял съвети за кампанията на Виктор Янукович, проруския украински президент, избран през 2010 г. начело на Украйна.\n\r\nБазираната в Кипър компания, свързана с Дерипаска - Сърф Хърайзън лимитед, заведе дело срещу Манафорт и неговия помощник Рик Гейтс в съд в Ню Йорк през януари, обвинявайки ги, че са си присвоили незаконно повече от 18,9 милиона долара от средства, предназначени за сделки в Украйна през 2008 г. Жалбата бе резултат от бизнеспартньорство, датиращо от 2006 г., когато Манафорт и Гейтс убедили Дерипаска да инвестира в частен фонд, който да прави инвестиции основно в Русия и Украйна.\n\r\nВъпреки този спор Манафорт се опитал да запази контакти с руския олигарх. Миналата година в. \"Вашингтон пост\" съобщи, че Манафорт пратил имейл през юли 2016 г. чрез посредник на Дерипаска, предлагащ му \"частни срещи\" относно президентската кампания на Тръмп. Говорител на Манафорт после каза, че размяната на имейли е била \"безвредна\" и е целяла събиране на пари, които дължали бивши клиенти на Манафорт.\r\n \r\n/БТА/\r\n ", "date": "2018.04.07", "title": "Дерипаска изгубил почти $1 млрд. от санкционния списък "}
{"url": "https://www.dnes.bg/science/2018/04/07/otkriha-za-pryv-pyt-tymna-zvezda-izvyn-mlechniia-pyt.372983", "text": "Астрономи от Европейската южна обсерватория в Чили откриха невидима във видимите светлинни лъчи неутронна звезда със слабо магнитно поле и пръстен от студен газ, съобщи Лента, като цитира СайънсАлърт. Обектът е разположен близо до Малкия Магеланов облак и е първото подобно астрофизическо тяло, открито извън пределите на Млечния път.\n\r\nПо преценки на учените обектът SNR 1E 0102.2-7219 (E0102) е на 2000 години. Става въпрос за останки от свръхнова, които сформират сложна напомняща мехур структура. Данните, получени от телескопа VLT (Very Large Telescope) и рентгеновата обсерватория \"Чандра\", показват, че във вътрешността на мехура има тороидална област от студен газ, която бавно се отдалечава от компактен обект в центъра на E0102.\r\n                    \r\n                    \r\nВъпросният компактен обект се оказа източник на рентгеново лъчение и бе обозначен като p1. Природата му остава неизвестна и освен това не е ясно дали действително се намира в E0102 или зад него.\n\r\nАстрономите доказаха, че обектът бил част от останки от свръхнова и е малка неутронна звезда. Тя е с два пъти по-малки размери в сравнение с обичайните неутронни звезди, чийто диаметър е 20 км. Тази разновидност на астрофизическите тела излъчва слаба рентгенова радиация и не е забележима във видимите лъчи. \n\r\nМеханизмът, довел до формирането на облака от студен газ, засега е неизвестен, но учените предполагат, че е свързан с поглъщането на компактния обект от звезда компаньон. \r\n \r\n/БТА/\r\n ", "date": "2018.04.07", "title": "Откриха за пръв път тъмна звезда извън Млечния път"}
{"url": "https://www.dnes.bg/notifikacii/2018/04/07/jena-e-ubita-pred-doma-si-v-slivensko-selo.372984", "text": "Жестоко убийство е извършено в сливенското село Гавраилово - жена почина, след като беше намушкана с нож пред дома си.\r\nУбийството е станало снощи около 21:30 ч.\r\n58-годишната Петя Андонова, която работи в магазина в селото, била нападната, докато се прибирала, съобщи bTV.\r\nПолицията работи по случая.\r\n ", "date": "2018.04.07", "title": "Жена е убита пред дома си в сливенско село "}
{"url": "https://www.dnes.bg/obshtestvo/2018/04/07/bylgarite-za-tol-sistemata-no-tir-ovete-da-plashtat-poveche.372977", "text": "61% от българите одобряват въвеждането на тол системата и електронната винетка, 30,9% не могат да преценят, а 8,1% са против. Това показва Национално представително проучване на общественото мнение за новата система на плащане при преминаване през републиканската пътна мрежа. То беше извършено от Exacta Research Group сред 1500 българи в 98 населени места през февруари – март 2018 г. \n\r\nСпоред 69,7% от запитаните по-справедливо е тежкотоварните камиони да плащат за изминато разстояние вместо на база време за преминаване, както е в момента. \n\r\n56,9% от хората смятат, че така пътните инциденти ще намалеят, защото шофьорите на тирове няма да са принудени да бързат. \n\r\n62,9 % споделят твърдението, че толът ще повиши приходите и тези пари ще бъдат реинвестирани в пътна инфраструктура и за повишаване на безопасността на движение. \r\n                    \r\n                    \r\nОтчетено е и друго предимство – 55,8% са убедени, че отчитането на трафика няма да доведе до забавяне, тъй като няма да се поставят бариери по пътищата, а камери ще засичат номерата на автомобилите.\n\r\nНай-голям процент от запитаните – 81,6%, споделят тезата, че превозните средства, които амортизират повече пътната настилка, трябва да плащат по-високи такси. \n\r\nСега по данни на Агенция „Пътна инфраструктура“ през 2017 г. са продадени 7,5 млн. винетни стикера, което е с 736 147 повече от 2016 г. Реализираните приходи са 352 млн. лв. или с 25 млн. повече от 2016 г. \n\r\nОт тях приходите от продажба на винетки за леки автомобили са близо 249 млн. лв., а 103 млн. лв. са от продажбата на винетки за ТИР. \n\r\nДисбалансът е очевиден. Оказва се, че в малка България, където строителството на пътища е национална кауза, тези, които рушат  най-много, плащат по-малко. В момента например един товарен камион може да премине през страната само за 23 лв. – това е цената на винетката за едно денонощие. За сравнение в Сърбия толкова се плаща само по новия участък от магистралата от Ниш до Пирот.\n\r\nИнтересни са и отговорите по отношение обхвата на тола. На въпрос „Одобрявате ли или не въвеждането на тол системата за тежкотоварните автомобили извън магистралите“, 53,1% отговарят с „да“, 12,9% - с „не“, а 34% не могат да преценят. \n\r\nНай-голям процент – 28,9 %, считат, че тировете трябва да се движат основно по магистрали и първокласни пътища. 28,1% са на мнение, че трябва да минават основно по магистралите, а 18,3% - по всички пътища от републиканската пътна мрежа.\n\r\nПо отношение размера на таксите най-голям е процентът (47,1) на тези, които казват, че не могат да преценят колко да се плаща за километър от МПС над 3,5 т. 21,3% одобряват такса от 15 ст./км, 18,6% - 20 ст./км, а 13,1%  са за цена от 30 ст. на км. \n\r\nСпоред 39,9% таксите в България трябва да бъдат  близки до тези в държави като Гърция, Сърбия и Унгария.Анкетата показва и гледната точка на хората по отношение изразходването на събраните средства.\n\r\nДоговорът за въвеждане на тол системата беше подписан от Агенция „Пътна инфраструктура“ с международния консорциум „КАПШ трафик солюшънс“ на 15 януари 2018 г. Очаква се системата да започне да носи приходи през 2019 г. По предварителни изчисления те ще бъдат най-малко три пъти по-големи от сегашните и ще са около 1 млрд. лв. годишно.\n\r\n ", "date": "2018.04.07", "title": "Българите \"за\" тол системата, но ТИР-овете да плащат повече"}
{"url": "https://www.dnes.bg/obshtestvo/2018/04/07/istoriiata-na-manastira-sv-atanasii-nai-stariiat-v-evropa.372959", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Патриархът на Александрия Свети Атанасий посещава през 344 г. българските земи заради Вселенския събор в Сердика, свързан със защитата на християнската вяра.\r\nПо време на пътуването спира на хълм над днешното чирпанско село Златна ливада и заради енергията, която усеща, основава манастир, носещ неговото име, разказва Bulgaria ON AIR.\r\nСв. Атанасий Александрийски е имал голям принос в богословието и е почитан от раннохристиянската църква като \"Велик\". Той е считан за \"Баща на православието\" и за приносител на монашеството от Египет в Европа.\r\n ", "date": "2018.04.07", "title": "Историята на манастира \"Св. Атанасий\" – най-старият в Европа"}
{"url": "https://www.dnes.bg/snimka-na-denia/2018/04/07/v-noshtta-na-vyzkresenie-temperaturite-shte-sa-9-14-s.372987", "text": "В нощта на Възкресение ще има разкъсана облачност, над много райони до ясно. Това съобщиха от НИМХ при БАН. Ще духа до умерен, в източните райони временно силен североизточен вятър. Преобладаващите температури ще са от 9° до 14°, за София - около 9°.\n\r\nПрез следващото денонощие облачността ще е разкъсана, през деня над много райони намаляваща до предимно слънчево. Валежи са малко вероятни. Ще продължи да духа до умерен, в Източна България и временно силен вятър от изток-североизток. \n\r\nМинималните температури ще са между 5 и 10 градуса, максималните - между 17 и 22 градуса, по морския бряг ще са по-ниски - между 11 и 16 градуса.\n\r\nНад Черноморието облачността ще е променлива. Без валежи. Ще духа умерен и временно силен североизточен вятър. Максималните температури ще са между 11 и 16 градуса. Температурата на морската вода е около 10 градуса. Вълнението на морето ще е 3-4 бала.\r\nНад планините ще бъде предимно слънчево, с временни увеличения на облачността. Само на изолирани места след обяд краткотрайно ще превали. Ще духа умерен вятър от източната четвърт. Максималната температура на височина 1200 метра ще около 12, на 2000 метра - около 6 градуса.\n\r\nВ понеделник вятърът чувствително ще отслабне, в много райони и ще стихне. Ще преобладава слънчево време. Сутринта ще е студено с минимални температури между 3 и 8 градуса, но дневните температури ще се повишат и максималните ще бъдат между 18 и 23 градуса. \n\r\nВъв вторник сряда ще бъде предимно слънчево. В следобедните часове над планинските райони в Западна България ще се развива купеста облачност, но вероятността за валежи е малка. Повишението на температурите ще продължи.\r\n ", "date": "2018.04.07", "title": "В нощта на Възкресение температурите ще са 9°-14°С"}
{"url": "https://www.dnes.bg/rusia/2018/04/07/sergei-skripal-e-v-syznanie-i-moje-da-govori.372988", "text": "Бившият полковник от руското военно разузнаване Сергей Скрипал се намира в съзнание и може да говори. Това съобщава телевизия \"Скай нюз\", предаде ТАСС.\n\n\n\r\n\"Полицията скоро ще може да поговори с човека, който се намира в центъра на историята с отравянето в Солсбъри. Бившият руски шпионин Скрипал вече не е в критично състояние, реагира добре на лечението, намира се в съзнание и разговаря\", заяви водещ на телевизията, без да назовава източника на тези сведения.\r\nВчера Кристин Бланшард, медицински директор в Окръжната болница в Солсбъри, заяви само, че Скрипал вече не е в критично състояние и реагира добре на лечението след атаката с нервнопаралитично вещество миналия месец.\r\n \r\n/БТА/\r\n ", "date": "2018.04.07", "title": "Сергей Скрипал е в съзнание и може да говори"}
{"url": "https://www.dnes.bg/obshtestvo/2018/04/07/deputat-jivial-v-socialni-domove-krysti-sirache.372989", "text": "На Велика събота в храм \"Света Параскева\" в Плевен депутатът от ГЕРБ Владислав Николов стана кръстник на четиригодишната Николинка, която е без родители и е отглеждана в Центъра за настаняване от семеен тип \"Трите бора\" в ж.к. \"Дружба\". Това съобщиха от Националното сдружение на сираците в България /НССБ/.\n\r\nГости на кръщенето са били Красимира Маринова - ръководител на Центъра, и Слави Михайлов - председател на НССБ.\n\r\nПо традиция кръстникът е дарил малката Николинка, която на 22 април навършва 5 години. \r\nАнгажирам се лично да помагам на детето и да бъда негова опора, е казал депутатът. \n\r\nМихайлов, който също е отрасъл в социални домове, е казал, че това кръщене го е върнало в годините назад. \r\nТой бил кръстен в четвърти клас, а връзката му с неговата кръстница продължавала и досега. \r\n                    \r\n                    \r\nМихайлов е благодарил на Владислав Николов, че със своето решение \"дава огромен шанс на детето да се развива пълноценно в бъдеще\", се посочва в съобщение за събитието от Сдружението на сираците. \r\n ", "date": "2018.04.07", "title": "Депутат, живял в социални домове, кръсти сираче"}
{"url": "https://www.dnes.bg/notifikacii/2018/04/07/puchdemon-iska-ot-ispaniia-da-uvajava-demokraciiata.372990", "text": "Испания трябва да уважава демокрацията и международните договори и да се придържа към резолюциите на ООН, като освободи политическите затворници. Това каза бившият каталунски лидер Карлес Пучдемон на пресконференция в Берлин, предаде БТА като цитира ДПА. \n\n Той отправи призив за преговори въз основа на взаимното уважение, визирайки опита на Каталуния за независимост, който предизвика мерки от страна на Мадрид. \n\r\nСлед това Пучдемон напусна Испания и Мадрид издаде заповед за ареста му по обвинения за бунт и финансови злоупотреби. Той бе задържан в Германия, където сега се разглежда искането за екстрадирането му към Испания. През това време Пучдемон е на свобода, след като вчера бе платена парична гаранция от 75 000 евро за това.\r\nНа пресконференцията днес Пучдемон каза, че планира да остане в Германия, докато се разглежда искането за екстрадицията му. \n\r\nСлед като процесът приключи, Пучдемон планира да се върне в Белгия и да поднови дейностите си в изгнание. \n\r\nПучдемон каза, че ще изпълнява всички препоръки на германския съд, който го освободи под гаранция, допълва ТАСС\r\n ", "date": "2018.04.07", "title": "Пучдемон иска от Испания да уважава демокрацията"}
{"url": "https://www.dnes.bg/notifikacii/2018/04/07/diliyn-uait-se-zakani-na-kobrata-moga-da-te-pobedia.372991", "text": "Британецът Дилиън Уайт даде зелена светлина за бой Кубрат Пулев.\n\r\nСблъсъкът между двамата ще определи задължителния претендент на световния шампион в тежка категория Антъни Джошуа.\n\r\n\"Това е много добра битка, но от неговия щаб искат да организират срещата в България. Защо? Какъв е смисълът? Рекламата, парите, зрителите, всичко е във Великобритания. Тогава защо трябва да се бия с него в България? \"¸ изяви единствената си претенция Уайт.\n\r\n\"Но това е битка, която определено искам. Това ще ми даде възможност да стана задължителен претендент за титлата на IBF. Вярвам, че мога да победя Пулев\", добави Уайт.\n\r\nВ кариерата си той има 24 мача, от които 23 победи със 17 нокаута, и една загуба. Тя е именно от Джошуа, който го свали на земята в 7-ия рунд в края н а 2015 г.\r\nПървия успех в професионалния бокс на Уайт е на 13 май 2011 г., когато печели по точки над българина Таяр Мехмед. В кариерата си той е побеждавал още един наш сънародник – Кристиан Кирилов, за петата си победа. На 2 март 2012 г. британецът печели още в първия рунд след технически нокаут.\r\n", "date": "2018.04.07", "title": "Дилиън Уайт се закани на Кобрата: Мога да те победя!"}
{"url": "https://www.dnes.bg/notifikacii/2018/04/07/ubiecyt-ot-miunster-49-godishen-germanec-s-psihichni-otkloneniia.373006", "text": "Шофьорът на вана, който се вряза в тълпа хора в германския град Мюнстер днес, причинявайки смъртта на трима души, преди да се застреля сам, бил 49-годишен германец, страдащ от психични отклонения, според местни медии.\n\r\nПреди време той направил опит за самоубийство, съобщи обществената телевизия Цет Де Еф (ZDF), а по информация на в. \"Зюддойче цайтунг\" властите не разполагат с елементи за възможен атентат. \n\n Домът на извършителя е бил обискиран за наличие на оръжие и експлозиви.\n\r\nПолицията сега проверява някои съобщения, че във вана е имало още двама души, които са избягали преди автомобилът да налети на хората в заведението на площад в града.\r\nСлужителите са намерили и съмнителен предмет във вана.\n\r\nРанените от атентатора са поне 20, шестима от които в тежко състояние.\r\n\"Нашите мисли са с жертвите и техните семейства\", заяви в \"Туитър\" Улрике Демер, говорителката на германския канцлер Ангела Меркел и нарече станалото днес \"ужасни новини\". \n\r\nМинистърката на правосъдието Катарина Барли благодари на службите за спешна помощ и призова да се направи всичко, за да се разкрие причината за станалото.\n\r\nМюнстер е един от най-големите университетски градове в Германия. \n\r\nТам учат над 50 000 студенти. В центъра на града има многобройни барове, ресторанти и културни обекти.", "date": "2018.04.07", "title": "Убиецът от Мюнстер - 49-годишен германец с психични отклонения"}
{"url": "https://www.dnes.bg/za-da-se-razbirame/2018/04/07/7-te-otlichitelni-cherti-na-horata-rodeni-prez-april.372839", "text": "Всеки човек е уникален. Носим индивидуални и специфични черти, които никой друг не притежава. Месецът, в който сме родени също добавя уникалност към нашата личност. Ако вашият рожден месец е април, вижте какво ви прави толкова забележителни.\r\n\r\nПовечето хора са любопитни, но родените през април са изключително любопитни. Искат да знаят всичко и не се отказват да разберат от какво имат нужда другите. Не се страхуват да покажат любопитството си и тази черта им помага да бъдат по-умни и по-успешни.\r\n\r\nАко сте родени през април, то със сигурност не можете да скриете своята приключенска природа. Макар да изглеждат тихи и стабилни, те избягват да живеят монотонен живот. Не обичат скуката и рутината, както в личния живот, така и в работата.\r\n", "date": "2018.04.07", "title": "7-те отличителни черти на хората, родени през април"}
{"url": "https://www.dnes.bg/obshtestvo/2018/04/07/blagodatniiat-ogyn-ot-ierusalim-veche-e-v-bylgariia.373005", "text": "\nЗападно - и Средноевропейският митрополит Антоний донесе в България от Божи гроб в Йерусалим Благодатния огън. Делегацията се завърна преди минути от Йерусалим. Светлина, просперитет и радост в сърцата, както и преуспяване на българския народ, пожела митрополит Антоний. \n\n Благодатният огън беше посрещнат на летище \"София\" от свещеници от различни епархии, които ще вземат частица от него и да го занесат за вечерното богослужение в храмовете.\n\r\nНа летището бяха и македонски духовници. \n\r\nБлагодатен или още Свещен е огънят, който се запалва свръхестествено всяка година на Възкресение Христово в храма \"Възкресение Христово\", построен точно върху Божия гроб в Йерусалим. \r\n                    \r\n                    \r\nПравославните християни твърдят, че това запалване става по свръхестествен начин.\n\r\nПо-късно благодатният огън бе запален в Синодалната палата в София, откъдето всеки, който желае, може да вземе от него и да го отнесе в дома си или да запали свещ и да се помоли. \n\r\nКъм Синодалната палата вече се стичат десетки християни. Малко преди полунощ благодатният огън ще бъде изнесен от параклиса с шествие от духовни представители, за да бъде предаден на Негово светейшество Българският патриарх и Софийски митрополит Неофит за богослужението в патриаршеската катедрала \"Св. Александър Невски”.", "date": "2018.04.07", "title": "Благодатният огън от Йерусалим вече е в България "}
{"url": "https://www.dnes.bg/izvanrelsi/2018/04/07/da-se-grimirash-erotika-i-ujas.372885", "text": "Гримът не е това, което беше. В това се убеждаваме ежедневно. Той вече не се използва само за подчертаване на красотата, а и за създаването ѝ.\r\nВсъщност той се използва и за рисуването на най-различни картини върху лицето, създавайки странни илюзии.\r\nГримьорите артисти обаче не спират дотук. Професионалисти в областта творят илюзии, изрисувайки и тялото с грим.\r\nОт Body Electric by twistin bangs създават серия от еротични и малко страховити неонови модели с помощта на грима, която озаглавяват Electric Nightmares.\r\nВижте плашещите илюзии в галерията на", "date": "2018.04.07", "title": "Да се гримираш: Еротика и ужас!"}
{"url": "https://www.dnes.bg/usa/2018/04/07/us-kongresmen-izvadi-zareden-pistolet-v-restorant.372970", "text": "Американски конгресмен извади зареден пистолет в ресторант в Северна Каролина, за да докаже, че оръжията според него са опасни само ако са в лоши ръце, предаде Франс прес.\n\r\nСлед като показа заредения пистолет, конгресменът републиканец Норман заяви: \"Няма да съм като Габи Гифърдс\". Тя е бивша депутатка в Камарата на представителите, която бе простреляна в Аризона и оттогава е с увреждания. \n\r\n\"Който се готви да стреля срещу мен, трябва да е сигурен, че стреля точно, защото в противен случай ще отвърна на огъня\", продължи Норман. \n\r\nТой изглежда намекна, че Гифърдс - която след нападението през 2011 г. се включи активно в кампанията за ограничаване на огнестрелните оръжия - е можело да не бъде ранена, ако е била въоръжена.\r\n                    \r\n                    \r\n\"Ако някой влезе в този ресторант и открие огън, аз показвам, че съм в състояние да защитя себе си и околните\", обяснява конгресменът в декларация и добавя, че е направил тази демонстрация пред група привърженици на по-строги закони срещу огнестрелните оръжия в САЩ. \"Просто показах, че проблемът не е в самите огнестрелни оръжия\", добавя той.\r\n \r\n/БТА/\r\n ", "date": "2018.04.07", "title": "US конгресмен извади зареден пистолет в ресторант"}
{"url": "https://www.dnes.bg/obshtestvo/2018/04/07/v-ochakvane-na-chudoto-na-vyzkresenieto-dnes-e-velika-sybota.372962", "text": "Днес е Велика събота – последният ден от Страстната седмица, предшестваща Великден и чудото на Възкресение.\n\r\nНа този ден църквата символично оплаква тялото на Христос и почита пребиваването на неговото тяло в гроба, слизането му в ада за възвестяване на победата над смъртта и за избавлението на душите.\n\r\nБогослужението започва от сутринта и продължава до вечерта. В събота вечерта плащеницата се внася обратно в олтара минути преди пасхалното шествие на кръста.\n\r\nСпоред традицията в събота преди изгрев слънце се месят великденски обредни хлябове и козунаци. През целия ден в храмовете се освещават яйца, козунаци, ястия, хлябове, предназначени за празничната трапеза.\r\n                    \r\n                    \r\nВ събота също могат да се боядисват яйца. Първото боядисано яйце се оставя за Богородица. Вярва се, че то има чудодейна, лечебна сила.\n\r\nВсяка година на Велика събота на Божи гроб от небето в ръцете на Йерусалимския патриарх пада Благодатният огън. Тайнството остава неразгадано и за милиони вярващи по целия свят огънят е небесно чудо.\n\r\nПодготовката за слизането на огъня започва в събота сутрин. Винаги параклисът Божи гроб внимателно се проверява за запалителни средства, за да изчезне всяко съмнение, че чудото е плод на човешка ръка.\n\r\nОгледът правят представители на мюсюлманската общност в Ерусалим. След това вратите се запечатват с голяма пита пчелен восък. Подпечатват го духовници от католическата, арменската и коптската църква, които имат параклиси в големия храм при Божи гроб. Това е знак, че всички кандила в параклиса са изгасени.\n\r\nПо стара традиция единствените, които могат да получат небесния огън, са православните и те го предават на другите християнски вероизповедания.\n\r\nСпоред старо поверие, ако благодатният огън не слезе на Велика събота, това ще е последният ден на човечеството. Храмът на Божи гроб ще бъде разрушен и ще настъпи Второто пришествие.\n\r\nВ полунощ на събота срещу неделя хората се поздравяват с „Христос Воскресе! - Воистина воскресе!\" и си пожелават здраве и щастие. Църквата се обикаля със свещ, която трябва да се донесе мълчешком вкъщи, като се внимава да не угасне.\r\n ", "date": "2018.04.07", "title": "В очакване на чудото на Възкресението – днес е Велика събота"}
{"url": "https://www.dnes.bg/stranata/2018/04/07/na-pochivka-v-chetirite-praznichni-dni-kurortite-pylni.372961", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Четирите почивни дни по празниците напълниха курортите в страната. Хиляди избраха да почиват в Банско за Великден. Цените тази година достигнаха 200 лева за пакет.\r\nХотелите и къщите за гости отчитат добър оборот. Резервациите са направени още преди месец, пише Bulgaria ON AIR.\r\nВ един от хотелите ще има и празничен обяд с печено агнешко и великденски яйца. Това ще струва на почиващите около 180 лева за ден.\r\nТуристите са както български, така и от съседните балкански страни.\r\nИ този април за Великден пистите са пълни със скиори. Ски сезонът в курорта продължава до края на месеца.\r\n ", "date": "2018.04.07", "title": "На почивка в четирите празнични дни. Курортите – пълни!"}
{"url": "https://www.dnes.bg/obshtestvo/2018/04/07/nosiat-blagodatniia-ogyn-ot-ierusalim-s-chetiri-fenera.372963", "text": "На днешната Велика събота Благодатният огън ще бъде донесен в България от Йерусалим с четири фенера, съобщи за БТА Емил Велинов - директор на Дирекцията по вероизповеданията към Министерския съвет.\n\r\nТой отбеляза, че за поредна година Благодатният огън ще бъде пренесен от Божи гроб от българска църковно-държавна делегация, която ще се води от Западно- и Средноевропейския митрополит Антоний. В нея ще бъде и Емил Велинов.\n\r\nПолетът ни е в 5.00 часа тази сутрин от летище \"София\", като ще летим с правителствения самолет \"Фалкон\", с разрешението на министър-председателя Бойко Борисов, обясни Велинов. Той добави, че целта е връщането на делегацията у нас да е около или след 19.30 часа тази вечер, на ВИП залата на летище \"София\". \r\n                    \r\n                    \r\nТочният час на връщането ни от Йерусалим не може да се каже, тъй като ще зависи от това кога българската делегация ще може да премине с Благодатния огън през ВИП-а на летището в Тел Авив. Например руската и румънската делегация летят до Израел за Благодатния огън с по два големи самолета, каза Велинов.\n\r\nТой обясни, че през тази година българската църковно-държавна делегация ще донесе Благодатния огън от Йерусалим с четири фенера, като три от фенерите са специални и всеки от тях струва по 2000 лева. Другият фенер е по-обикновен, а на връщане за фенерите ще се грижи механикът - бордовият инженер на авиоотряда.\n\r\nНа летище \"София\" по традиция на Велика събота ще чакат свещеници и духовници от всички епархии в страната, за да вземат частица от Благодатния огън и да го занесат на вечерното богослужение в храмовете за Великден. От летището Благодатният огън ще бъде пренесен в параклиса на Синодалната палата в София. \n\r\nКъм 23.30 - 23.40 часа на Велика събота фенерът с огъня ще бъде изнесен от параклиса в Синодалната палата, за да бъде предаден на патриарх Неофит за вечерното богослужение в патриаршеската катедрала \"Св. Александър Невски\", обясни Емил Велинов.\n\r\nБългарската църковно-държавна делегация ще присъства на богослужението в храма \"Възкресение Христово\" в Йерусалим, където над гроба на Исус Христос всяка година от небето се спуска Благодатният огън, наричан още Свещен или Небесен. На Велика събота, над 2000 години, хиляди вярващи от цял свят пристигат в Йерусалим, за да станат свидетели на чудото.\n\r\nБлагодатен или още Свещен е огънят, който се запалва свръхестествено всяка година на Възкресение Христово в храма \"Възкресение Христово\", построен точно върху Божия гроб в Йерусалим. Православните християни твърдят, че това запалване става по свръхестествен начин. Този огън в първите минути след запалването има уникалното свойство да не излъчва топлина и да не изгаря. \n\r\nСпоред традицията на православието Свещеният или Благодатният огън е чудо, което се случва всяка година в деня преди Великден. Синя светлина се появява в гробницата на Исус Христос обикновено от мраморната плоча, покриваща мястото, върху което се смята, че е било положено тялото на Исус за погребение.\n\r\nПървите сведения за запалването на свещите и на кандилата в църквата на Божи гроб са от четвърти век. Тогава за празника нямало масло и патриарх Нарцис наредил да сложат вода. В нощта на литургията внезапно всички кандила и свещите на самия патриарх се запалили. Оттогава чудото се случва всяка година.\n\r\nКогато Йерусалим преминавал \"през ръцете\" на кръстоносци, евреи, православни, византийци, османци, църквата била разрушавана, поругавана, наново достроявана, но Благодатният огън бил все там на Великден. \n\r\nИма сведение, че Огънят не слязъл един-единствен път в самата църква, а около нея. Арменският патриарх през 1579 г. подкупил султан Мурад, за да получи неговата църква единствена правото да служи Пасха в Божи гроб. Всички вярващи излезли извън затворената църква. Но колкото и да се молел патриархът, огънят така и не слизал. Вместо това като мълния се запалил извън храма, блеснал в една от колоните, където се молел православният патриарх и всички вярващи вече могли да получат частица от него.\r\n ", "date": "2018.04.07", "title": "Носят Благодатния огън от Йерусалим с четири фенера"}
{"url": "https://www.dnes.bg/stranata/2018/04/07/vetrovito-shte-e-dnes-shte-vali-dyjd-v-rodopite.372964", "text": "Вятърът в цялата страна днес ще се ориентира от североизток и ще се усили, ще бъде умерен, в източната половина силен. Облачността ще е променлива, в Западна България предимно значителна. На места, главно в Родопската област, ще има краткотрайни валежи с гръмотевици. \n\r\nПреобладаващите максимални температури ще бъдат 16-21 градуса, сочи .\n\r\nНад Черноморието ще има разкъсана облачност, през деня намаляваща до слънчево. Ще духа умерен и силен североизточен вятър. Максималните температури ще бъдат 10-15 градуса. Температурата на морската вода ще бъде 9-11 градуса, а вълнението на морето ще бъде 3-4 бала.\r\n                    \r\n                    \r\nВ планините ще духа умерен до силен източен вятър. Облачността ще е предимно значителна. На отделни места ще превали дъжд, по-интензивен и с гръмотевици в Родопите. Над 2000-2100 м надморска височина валежите ще са от сняг. Максималната температура на височина 1200 ме ще бъде около 10 градуса, на 2000 метра - около 4 градуса.\n\r\nВ неделя ще продължи да духа до умерен, в Източна България и временно силен вятър от изток-североизток. Облачността над страната ще е променлива, само на отделни места в планинските райони ще превали слаб дъжд. Преобладаващите максимални температури ще бъдат между 16 и 21 градуса, а минималните - между 5 и 10 градуса.\n\r\nВ понеделник вятърът чувствително ще отслабне, в много райони и ще стихне. Ще преобладава слънчево време. Сутринта ще е по-студено, но дневните температури ще се повишат, гласи прогнозата на НИМХ при БАН.\n\r\n ", "date": "2018.04.07", "title": "Ветровито ще е днес, ще вали дъжд в Родопите"}
{"url": "https://www.dnes.bg/stranata/2018/04/07/po-17-mln-leva-ot-sveshti-vlizat-v-cyrkovnata-hazna.372969", "text": "По 16 до 17 млн. лева само от свещи влизат на година в църковните хазни. Оборотът на вощеници не само не пада под 100 тона за 12 месеца, а дори се е качило над два пъти за последните 4 години. Само за великденските празници храмовете продават не по-малко от 5 тона свещи, пише „Монитор“. \n\r\nПроверка на изданието установи също, че в част от църквите върви и спекула, като непосредствено преди Възкресение са скрити най-евтините вощеници, за да купуват хората по-скъпите и съответно да се наливат повече пари в касата на храма.\n\r\nТенденцията за двоен и дори троен скок на търгуваните количества датира от времената, когато Светият синод започна да слага печат върху вощениците. До 2014 г., когато все още нямаше клеймо по тях, от свещоливницата в столичния квартал „Илиянци“ излизаха не повече от 30 тона годишно. \r\n                    \r\n                    \r\nПричината беше в свещите, произвеждани в нелегални работилници и мазета, с които се зареждаха дори свещеници, за да не плащат отчисления на съответната митрополия, обясниха от Свещеническия синдикат. 4,40 лв. е изкупната цена на 1 кг парафинови свещи независимо от големината им. Разликата в пакетите е само в размерите и според него бройките на вощениците. Например в една опаковка от най-малките, тези по 20 ст., те са 400 броя, а при тези от по 1 лев – 50 броя. Всеки пакет обаче тежи един килограм, тъй като се отчита на база килограм.\n\r\nНай-много вървят евтините от по 20 стотинки. Те формират около 40% от всички продажби. Независимо от големите производствени количества свещоливницата печели най-малко – по 4,50 лв. за 1 кг, колкото всъщност е един пакет. От продажбата му храмът взима от 40 до 50 лева според цената на вощениците в него. \n\r\nСлед продажбата на един килограм оригинални вощеници, купени по производствени цени за 3,60 лв., в черковната каса влизат 40 лева. От тях свещениците са задължени да преведат на съответната митрополия 28 лева за заплати и осигуровки, а 12 лева остават за храма. Приходите от всеки продаден килограм нелегални свещи влизат като чиста печалба в джоба на свещеника за Великден, разказа експертът от КТ „Подкрепа” Христо Латинов, който е бил и дългогодишен директор на свещоливницата в столичния кв. „Илиянци” и ревизор на синода. \n\r\nМеждувременно се оказа, че централните храмове в София и черквите във Велико Търново и Арбанаси вече са скрили евтините свещи от по 20 ст. и търгуват само такива от по 40 ст. и нагоре. Далаверата започна още от Цветница. ", "date": "2018.04.07", "title": "По 17 млн. лева от свещи влизат в църковната хазна"}
{"url": "https://www.dnes.bg/obshtestvo/2018/04/07/ne-e-vajno-kolko-a-kak-shte-jiveesh-potomcite-na-ilarion-makariopolski.372893", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Братя лекари – Златимир и Росен Коларови, са потомци по майчина линия на големия български патриот Иларион Макариополски, с гражданско име Стоян Стоянов Михайловски. \r\nИларион Макариополски е един от водачите на българската черковно-национална борба. Ако сте минавали пред сградата на Св. Синод в София, няма как да не сте забелязали паметника отпред в негова памет.\r\nД-р Росен Коларов е не само стоматолог-хирург, но и талантлив художник-фотограф. Работи с грижа за децата към SOS Kinderdorf селищата в България. Д-р Златимир Коларов е ревматолог. Той следва максимата на своя вуйчо, че \"Не е важно колко, а как ще живееш\". \r\nСпомени за Иларион Макариополски двамата братя разказват на Велика събота от 10:30 часа в предаването \"Фамилно\" по .", "date": "2018.04.07", "title": "Не е важно колко, а как ще живееш! Потомците на Иларион Макариополски"}
{"url": "https://www.dnes.bg/obshtestvo/2018/04/07/10-ot-bylgarite-niamat-pari-za-da-plashtat-za-zdrave-zashto.372968", "text": "10% от българите силно се затрудняват да платят разходите си за здраве. 15,4% от хората в България казват, че също са имали финансово затруднение да платят за здравни грижи, а 21,1% са имали относителни проблеми в плащането.\r\n38,8% от българите са посочили, че са платили здравните си разходи лесно. Това показва статистика на Евростат за 2016 г., цитирани от .\r\n4,2% средно от европейците изпитват силно затруднение за плащането за здравни грижи, а 31,2% са на отсрещния полюс и го посочват за лесно.\r\n90% от гърците посочват, че трудно си плащат за здраве, като така се нареждат на първо място в класацията, следвани от Унгария с 74% и Кипър - 72%.\r\n87% от финландците плащат лесно за здравни грижи, сочи още статистиката. Второто място за хора, които не изпитват затруднения за плащане за здраве, е за Великобритания с 86% и Германия с 85%.\r\n ", "date": "2018.04.07", "title": "10% от българите нямат пари, за да плащат за здраве. Защо?"}
{"url": "https://www.dnes.bg/rusia/2018/04/07/rusiia-obeshta-tvyrd-otgovor-na-novite-sankcii-na-sasht.372971", "text": "Русия обеща твърд отговор на новите санкции на САЩ срещу руски бизнесмени, предприятия и висши представители, предадоха Франс прес и ТАСС.\n\r\n\"Няма да оставим тази атака или която и да било нова антируска атака без твърд отговор\", заяви в декларация руското външно министерство. \"След като не постигна никакъв резултат с 50-те предишни серии от санкции, Вашингтон продължава да плаши с отказ на американски визи, заплашва руския бизнес със замразяване на активи и авоари, но забравя, че отнемането на чужда частна собственост и пари се нарича кражба\", гласи декларацията.\n\r\nСпоред Москва американските санкции вкарват Съединените щати в категорията страни, които са \"врагове на пазарната икономика и на честната и свободна конкуренция, тъй като те използват административни методи, за да елиминират конкуренти на чуждите пазари\".\n\r\r\n                    \r\n                    \"Никакъв натиск няма да отклони Русия от пътя, който е избрала. Той само ще покаже неспособността на САЩ да постигнат целите си и ще консолидира руското общество. Съветваме Вашингтон да се освободи възможно най-бързо от илюзията, че е може да се говори с нас, като се използва езика на санкциите\", се казва в декларацията на руското външно министерство.\n\r\nСАЩ наложиха вчера санкции срещу 38 личности и предприятия, които се прибавят към 24-те санкционирани в средата на март в отговор на намесата в избори и на кибератаките, за които е обвинявана Русия.\n\r\nМежду хората, на които са наложени санкции, има олигарси, близки до Кремъл и техните предприятия, висши руски представители и руската компания за износ на оръжия Рособоронекспорт, напомня АФП.\n\r\nОлигархът Олег Дерипаска каза, че решението на САЩ да му наложат санкции е \"неоснователно, смехотворно и абсурдно\" . \"Събитията от тази сутрин са много неуместни, но не и неочаквани\", се казва на декларация на Дерипаска, цитирана от Ройтерс.\r\n \r\n/БТА/\r\n ", "date": "2018.04.07", "title": "Русия обеща твърд отговор на новите санкции на САЩ"}
{"url": "https://www.dnes.bg/sofia/2018/04/07/otmeneni-sa-poletite-na-eyr-frans-ot-i-do-sofiia.372973", "text": "Отменени са полетите от и до Париж, изпълнявани от авиокомпанията „Еър Франс“. Това сочи справка на сайта на Летище „София“.\r\nПричината е стачка на служителите на „Еър Франс“, включително пилотите, екипажите и наземния персонал. Те настояват за 6% увеличение на заплатата и провеждат редица еднодневни стачки от февруари насам.\r\nДнес в 17.35 часа трябваше от София да излети полет AF1789 до Париж „Шарл де Гол“. От френската столица у нас трябваше да кацне полет AF1788 в 16.45 часа.\r\n„Еър Франс“  планира да изпълни 70 процента от полетите, планирани за днес. Френският въздушен превозвач уточни, че от полетите на дълги разстояния, предвидени за днес от Париж, ще бъдат изпълнени 75 процента, от полетите на средни разстояния от и за летище \"Роаси\" - 65 на сто и 70 на сто от полетите на дълги разстояние на \"Орли\".\r\n ", "date": "2018.04.07", "title": "Отменени са полетите на \"Еър Франс\" от и до София"}
{"url": "https://www.dnes.bg/notifikacii/2018/04/07/iztegliha-bibliiata-ot-kitaiski-saitove-za-prodajbi.372972", "text": "Библията е изтеглена от китайски сайтове за продажби онлайн, предаде Франс прес, като се позова на търговски източници.\n\r\n\"Библията и книгите без издателски номер бяха изтеглени от продажба през последните дни\", съобщи пожелал анонимност собственик на онлайн книжарница, който работи с популярната китайска платформа Таобао. Той не уточни кой е издал забраната или кога.\n\r\nДруг онлайн продавач на книги уточни, че все още може да предлага Стария завет, но не и Новия. Пълни издания на Библията, но на английски, продължават да са в наличност в китайския сайт на Амазон и в сайта Dangdang.com.\n\r\nЗабраната изглежда не важи за други свещени текстове като Корана или даоистката книга Дао Дъ Цзин.\r\nВсяка продавана в Китай книга трябва да има издателски номер. Библията няма такъв и не може да се продава в държавните книжарници, но обикновено е разпространявана директно от църквите. Тя бе налична и в сайтове като Таобао, които свързват продавачи и купувачи.\n\r\nСпоред пастор Цзин Мингри от протестантската църква Цион в Пекин новите ограничения са част от \"общо затягане\" на политическата среда в Китай. Властите може би смятат, че разпространението на Библията по неформални канали не е полезно за държавната идеология, предположи той.\n\r\nКитайските власти строго контролират вероизповеданията. По официални данни в страната има 20 милиона протестанти и 6 милиона католици, но се смята, че действителният им брой е двойно по-голям, ако се вземат предвид вярващите, които отказват да посещават контролираните от държавата църкви.\n\r\nУправляващата комунистическа партия изглежда засилва контрола над религиозните дейности въпреки очертаващото се историческо сближаване с Ватикана. Преди три години Пекин и Ватикана възобновиха преговорите по деликатния въпрос за назначаването на епископи, но евентуалното споразумение няма да настъпи скоро, заяви Светият престол миналата седмица. \r\n \r\n/БТА/\n\r\n ", "date": "2018.04.07", "title": "Изтеглиха Библията от китайски сайтове за продажби"}
{"url": "https://www.dnes.bg/notifikacii/2018/04/07/po-praznicite-bogati-trapezi-mnogo-alkohol-kak-da-ne-prekalim.372960", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        С идването на празниците идват и богатите трапези. Но обилната храна и прекомерната употреба на алкохол могат да вгорчат отбелязването на празника. \r\nА последиците за организма са много, голяма част от които негативни. Натрупват се излишни калории, които се чистят трудно. \r\nКато допълнение е и липсата на достатъчно движение.\r\nКакви съвети дава д-р Красимир Гайтанджиев за храненето по време на празниците вижте във видеото на Bulgaria ON AIR.", "date": "2018.04.07", "title": "По празниците – богати трапези, много алкохол. Как да не прекалим?"}
{"url": "https://www.dnes.bg/televizia/2018/04/07/da-se-prikriva-ubiec-v-ierihon.371116", "text": "В шести епизод, Ани и Джони разкриват къде е планираното място за кариера. Тогава настъпва всеобща паника. Ако тялото на Ред бъде открито всичко, за което са се борили досега ще бъде унищожено.\r\nА Ани трябва да бъде още по-силна във влушаващата се ситуация заради съперничеството между Коутс и Джони, както и притесненията на Джордж.\r\nНовините, че в Йерихон може да се укрива убиец разтърсват целия град. Коутс подозира някого и е решен да не спре пред нищо преди да го затвори под ключ.\r\nМеждувременно Чарлз несъзнателно открива тайна, която може да промени нещата завинаги.\r\nГледайте \"Йерихон\" всеки уикенд от 20.20 часа по телевизия \r\n ", "date": "2018.04.07", "title": "Да се прикрива убиец в \"Йерихон\" "}
{"url": "https://www.dnes.bg/mish-mash/2018/04/07/banknotata-ot-10-shveicarski-franka-nai-krasivata-v-sveta.372976", "text": "Банкнотата от 10 швейцарски франка бе определена за най-красивата в света, предаде Франс прес.\n\r\nПризнанието идва от Международното дружество за банкноти - асоциация на колекционери и специалисти, чиято цел от 1961 г. е да насърчава и стимулира изследванията на банкнотите по света. Всяка година асоциацията връчва наградата Банкнота на годината.\n\r\nБанкнотата от 10 швейцарски франка, отпечатана от Швейцарската национална банка, беше избрана за най-красива в света и през миналата година. Тя има златист оттенък, а върху нея са изобразени деликатните ръце на диригент. Банкнотата е добре защитена от фалшификации.\n\r\nВ надпреварата за престижното отличие участва също банкнотата от 10 лири на Шотландската кралска банка с изображение на Мери Самървил върху нея. Самървил е шотландска изследователка, писателка, енциклопедист, математик и астроном. \r\n                    \r\n                    \r\nВ борбата за престижната титла участваха и 10-доларовата банкнота на Канадската банка със своя ослепителен лилав оттенък и банкнотата от 7 долара на Островите Фиджи в чест на нейния 7-членен ръгби отбор, който поднесе на страната първия олимпийски медал в историята й. \n\r\nВ битката се включиха и банкнотата от 100 норвежки крони с драка (кораб на викингите) върху нея и банкнотата от 40 франка на Централната банка на Джибути с акула на фона на многоцветни корали.\r\n \r\n/БТА/\n\r\n ", "date": "2018.04.07", "title": "Банкнотата от 10 швейцарски франка – най-красивата в света"}
{"url": "https://www.dnes.bg/sofia/2018/04/07/trygva-noshtniiat-gradski-transport-v-sofiia.372974", "text": "Нощният градски транспорт тръгва експериментално тази нощ в София. \n\r\nЛиниите са 4 и ще пресичат града, така че да има връзка с всички квартали. \n\r\nТе ще се движат от 00.00 часа до 04.00 часа.\n\r\nОбщата спирка на четирите линии, които ще носят съответно следните номера N1, N2,N3 и N4, ще е на площад „Княз Александър Първи“.\n\r\nЦената на нощната карта за всички линии е 2 лева, а тя ще се продава от кондуктори вътре в автобусите. \n\r\nКолите на обществения транспорт ще имат отличителни знаци за нощен превоз, а спирките ще бъдат брандирани, така че да е ясно, че колите минават от там.\n\r\nЛиния N1 ще върви по маршрута ж.к.“Люлин 1,2“- ж.к.“Младост 4“. Тази с N2 ще свързва кв. „Обеля“ – ж.к. „Студентски град“.\r\n                    \r\n                    \r\nАвтобусите с номер N3 ще се движат между ж.к. „Овча Купел 2“ – ж.к. „Левски“ (Автостанция Изток), а тези от N4 - ж.к. „Дружба 2“ между ж.к. „Гоце Делчев“.\n\r\nВъв всички пунктове за продажба на превозни документи ще има карти с новите маршрутни схеми.\n\r\nАвтобусите няма да спират на всяка спирка, ако на нея няма хора. \n\r\nИнтервалът за движение ще е 40 минути, а времето за прекачване между линиите на общата спирка на пл. „Княз Александър Първи“ – 5 минути.\n\r\nБлизо 900 000 лева са заделени за въвеждането на нощния транспорт. Общото увеличение на средствата за подобряване на услугата е 18 млн. лева, като останалата част от средства ще бъдат за увеличаване на броя на колите за обществения превоз през активната част на деня, което намалява времето за чакане по спирките.\n\r\nВъв всеки от автобусите ще има видеонаблюдение, както и паник бутон за шофьорите и кондукторите.\r\n ", "date": "2018.04.07", "title": "Тръгва нощният градски транспорт в София"}
{"url": "https://www.dnes.bg/notifikacii/2018/04/07/facebook-s-merki-za-kontrol-nad-politicheskata-reklama.372975", "text": "Компанията Facebook обяви серия от мерки за по-стриктен контрол над политическата реклама, както и над някои много посещавани страници в мрежата, предаде Франс прес.\n\r\n\"Отсега нататък всеки, който иска да подаде политическа реклама или да засегне важна тема, ще трябва да бъде проверяван. За тази цел рекламодателите ще трябва да обявяват идентичността и местоположението си\", написа на своята страница във Facebook нейният собственик Марк Зукърбърг, обвиняван, че не е противодействал на политическата манипулация.\n\r\nОсвен това политическите послания ще бъдат обозначавани и ще се посочва кой ги финансира.\n\r\nЗукърбърг трябва да се яви идната седмица пред американския Конгрес, за да даде обяснения за злоупотребите с лични данни на 87 милиона потребители на социалната мрежа.\r\n\"С приближаването на важни избори в Съединените щати, Мексико, Бразилия, Индия и Пакистан, един от моите приоритети за 2018 г. е да се уверя, че поддържаме позитивен дебат и не допускаме намеса в тези избори\", написа Зукърбърг на страница си във Facebook, която има около 100 милиона последователи.\n\r\nСоциалната мрежа Facebook заяви, че работи с външни организации за изготвяне на списък от важни и полемични теми и е наела хиляди допълнителни служители, които да приложат новите мерки, с оглед на парламентарните избори през ноември 2018 г.\r\n \r\n/БТА/\r\n ", "date": "2018.04.07", "title": "Facebook с мерки за контрол над политическата реклама"}
{"url": "https://www.dnes.bg/balkani/2018/04/07/bylgarite-sa-izmislili-rakiiata-syrbite-v-shok-ne-znaiat-kakvo-da-praviat.372966", "text": "Като гръм от ясно небе и право в бъчвата със сливова ракия до сърбите достигна мълвата за шокиращото българско археологическо откритие, което разтърси сръбските земи. Първоначално това беше едва слаба мълва, но после тя се превърна в рева на лъва от герба на нашия източен съсед: БЪЛГАРИТЕ СА ИЗМИСЛИЛИ РАКИЯТА, пише сръбският вестник „Телеграф“.\n\r\nДосега, пише сръбското издание, смятахме археологията за наша приятелка, която може да подкрепи всички наши твърдения, но какво да мислим за нея сега, когато българските специалисти от Националния исторически музей начело с Филип Петрунов откриха в крепостта Лютица над Ивайловград парче от стар казан, за който смятат, че е бил използван за варене на ракия?\r\n                    \r\n                    \r\nЗа да бъдат нещата още по-зле, продължава вестникът, парчето от казана е от 11 век и то не е първото открито досега. А Ивайловград изобщо не е първият. Не знаем как да ви съобщим, пише „Телеграф“, но в крепостта Дръстър над Силистра е открито трето парче от казан. \n\r\nПоколения сърби растат, научавайки от своите родители две много прости неща и то още преди да се научат да четат и да пишат. Първо, ракията е сръбско национално питие. Второ, ракията заедно с останалите спиртни напитки е започнала да се произвежда едва през 16 век, когато технологията за дестилиране започва да се разпространява в Европа. \n\r\nКонцентрирайте се, пише изданието, и си помислете добре и ще си спомните как баща ви седи на леглото до вас, преди да заспите, гали ви по главата и повтаря: „Шестнадесети век, шестнадесети век, шестнадесети век, шестнадесети век, шестнадесети век. Петре, не забравяй, шестнадесети век. Шестнадесети век“.\n\r\nНо сега българските археолози разрушиха всичко, пише „Телеграф“. А като последен пирон в ковчега идва откритието на Константин Тотев, който открил парче от чашка от 14 век, на което пишело, че от чашката е пиел някой си българин на някакъв религиозен празник. \n\r\nПонеже се откриват само парчета от казани и чаши, който знае какво още може да се случи, така че все още има надежда, пише още сръбският вестник.\n\r\nБелградчани, с които са разговаряли от изданието, не са много големи оптимисти.\n\r\n„Не съм сигурен какво да мисля. Цял живот те учат, че ракията е наша и сега това. Страхувам се, че българските открития са убедителни. Може би ще трябва да се примирим с това, че пием българско питие“, казва объркан млад мъж, с който разговаряхме близо до църквата „Александър Невски“ в квартал „Дорчол“, пише вестникът.\n\r\nЕдна госпожа на средна възраст, която се връщаше от снощен рожден ден, казва, че на тържеството никой не е искал да пие ракия. \n\r\n„Никой не искаше да рискува, пиеше се само бира и водка, защото руснаците са сърби.Знаете ли, това не е шега, докато не разберем какво се случва, ракията е \"off limit\". Тук има и морален проблем, мисля какво ще стане, ако продължим да пием ракия и станем българи, Боже опази“, каза жената, като се прекръсти. \n\r\nМъж пък, който седеше на пейка в Студентския парк и пийваше коняк от патронче, каза, че няма такива морални дилеми. „Аз съм стопроцентов сърбин, в кръвта ми няма нито капка от този български алкохол. Всъщност виждате какво пия“, каза мъжът, пише сръбският „Телеграф“.", "date": "2018.04.07", "title": "Българите са измислили ракията?! Сърбите в шок, не знаят какво да правят!"}
{"url": "https://www.dnes.bg/rusia/2018/04/07/zapadyt-sam-pogazi-cennostnata-si-sistema-sluchaiat-skripal.372967", "text": "В правовата държава важи презумпцията за невиновност – включително и в случая Скрипал. Европейският съюз обаче потъпка този принцип, изгонвайки руски дипломати. И сам окарикатури своите ценности, коментира Карин Бенш в материал, публикуван от .\n\r\nДа, използван беше „Новичок\". Това поне е сигурно. Но откъде точно се е взело веществото, с което бяха отровени бившият шпионин Сергей Скрипал и неговата дъщеря – това досега никой не може официално да потвърди. Въртят се само различни твърдения. Русия е виновна? Възможно е, дори много вероятно, ако си припомним различни случаи от миналото. Но досега никой не го е доказал еднозначно.\r\n                    \r\n                    \r\nИ тъкмо това е проблемът: докато не е намерен виновникът, цялата история ще се носи по течението на предположенията. Неоспорими доказателства досега не могат да представят нито научните лаборатории, нито Организацията за забрана на химическите оръжия. Това са все химици, а не следователи. За да излезе истината на бял свят, тайните служби трябва да огласят своите информации. Ако изобщо имат такива.\n\n\n\n\r\nСлед такъв атентат с бойно отровно вещество правовата държава първо събира фактите и провежда разследване, което завършва с някакъв окончателен резултат. Когато имаш доказателства в ръцете си, тогава без проблем можеш да наложиш санкции на Русия. \n\r\nНо държавите от ЕС, както и НАТО, прибързано изгониха руските дипломати и по този начин потъпкаха собствените си основни принципи и ценности. Защото в Европейската конвенция за човешките права е вписана презумцията за невиновност, според която всеки се смята за невинен до доказване на обратното.\n\r\n\n\r\nС прибързаното изгонване на руски дипломати ЕС сам се вкара в конфузна ситуация. Евросъюзът пусна в ход спиралата на дипломатическите конфликти, което пък даде възможност на руското правителство да се представи като невинен агнец. От това Владимир Путин трупа вътрешнополитически точки, защото убедително представи изгонването на руските дипломати като „враждебен акт\" срещу Русия.\n\r\nДа, ясно е, че Великобритания бързаше да намери виновника. За министър-председателката Тереза Мей случаят Скрипал беше добре дошла възможност да загърби многобройните лоши новини, свързани с Brexit-а, и за пръв път от много време да се покаже в положителна светлина и демонстрира сила. \n\r\nГермания и други държави от ЕС също продължават да твърдят, че за деянието сигурно са виновни руснаците, защото всичко останало би означавало дипломатически да си плюят в лицето. В Берлин и в други европейски столици очевидно предпочитат да запазят солидарността с Лондон и да не допуснат разцепление в Европа – нищо, че еднозначни доказателства няма.\n\r\nКойто има доказателства – нека ги сложи на масата. Така че в мистериозния случай Скрипал предположенията най-сетне да останат на заден план, а истината да излезе наяве.\r\n \r\n", "date": "2018.04.07", "title": "Западът сам погази ценностната си система – случаят \"Скрипал\""}
{"url": "https://www.dnes.bg/notifikacii/2018/04/07/bebe-na-10-meseca-pochina-vyv-vrachansko.372981", "text": "Бебе на 10 месеца от село Краводер е починало, съобщиха от Областната дирекция на МВР във Враца.\r\nСигнал до полицията е подал дежурният лекар от Центъра за спешна медицинска помощ. \r\nМедикът съобщил, че току-що е констатирал смъртта на бебето.\r\nНа този етап няма информация за болест, а при извършения оглед не са констатирани следи от насилие, съобщи „Дарик“. Въпреки това по случая е образувано досъдебно производство.\r\n ", "date": "2018.04.07", "title": "Бебе на 10 месеца почина във Врачанско"}
{"url": "https://www.dnes.bg/science/2018/04/07/nasa-se-gotvi-da-izsledva-syrceto-na-mars.372965", "text": "НАСА се готви да изстреля космически апарат през май, който ще изследва вътрешността на Марс, съобщи PhysOrg.\n\r\nСондата \"ИнСайт\" (InSight - Interior Exploration using Seismic Investigations, Geodesy and heat Transport) е стационарен спускаем апарат. Това ще е първата мисия, посветена на изследването на вътрешността на планетата в дълбочина.\n\r\n\"ИнСайт\" е като научна машина на времето, която ще върне информация за най-ранните етапи на образуването на Марс преди 4,5 милиарда години - каза главният изследовател на мисията Брус Банерт. - Тя ще ни помогне да научим как се образуват скалистите космически обекти като Земята и Луната, дори планети в други слънчеви системи\".\r\n                    \r\n                    \r\nСондата е оборудвана с много чувствителни инструменти, включително и сеизмометър, за които е необходим стационарен апарат, от който те внимателно да бъдат инсталирани на повърхността на Марс и под нея. \n\r\nКато изследват вътрешността на Марс, специалистите се надяват да разберат доколко различни са кората, мантията и ядрото на планетата от земните.\n\r\nВ мисията участват с различни инструменти Франция и Германия.\n\r\nИзстрелването на сондата \"ИнСайт\" е насрочено за 5 май. \r\n \r\n/БТА/\n\r\n ", "date": "2018.04.07", "title": "НАСА се готви да изследва \"сърцето\" на Марс"}
{"url": "https://www.dnes.bg/notifikacii/2018/04/07/etna-se-plyzga-bavno-no-sigurno-kym-sredizemno-more.372978", "text": "Етна, най-големият активен вулкан в Европа, намиращ се на остров Сицилия в Италия, се плъзга много бавно към Средиземно море, с постоянно темпо от 14 милиметра на година. Това показва изследване на учени от британския Открит университет (Open University) и Лабораторията за изследване на вулканите и магмата към Физическата обсерватория на Клермон-Феран във Франция.\n\r\n\"Дейността на Етна редува епизоди на надуване по време на изригванията, после на спадане. Истинското движение на вулкана остава следователно скрито. Регистрирахме движение, когато вулканът се успокоява, което не беше лесно, предвид че Етна е едно ужасно дете сред вулканите\", разказва описателно Бенжамен ван Вик де Бриес, един от учените, извършили изследването и преподавател в университетът Клермон Оверн.\r\nЕтна, с височина над 3300 метра, изригва често. Известно е, че изригванията му датират поне от 2700 години.\n\r\n\"Установихме, че целият вулкан се мести, така да се каже върви със скорост от 14 милиметра на година към Средиземно море. Подозирахме това движение за много други вулкани, но за първи път успяхме да го наблюдаваме директно\", казва експертът.\n\r\nПлъзгайки се по седиментна основа, съставена главно от глини и варовик върху наклон от 1 до 3 градуса, движението на Етна е \"неизбежно\", казват учените, публикували изводите си в научното издание \"Бюлетин по вулканология\".\n\r\n\"Тези 14 милиметра на година може и да изглеждат незначителни, но предходните изследвания на угаснали от дълго време вулкани ни показаха, че онези от тях, които се плъзгат надолу по същия начин, предизвикват катастрофални свлачища по-късно в тяхната история\", обяснява Джон Мъри, един от съавторите на публикацията, натрупал в продължение на над 20 години пространна база данни за сицилианския вулкан.\n\r\nИ ако опасността не е непосредствена за жителите на Сицилия, то има вероятност Етна да падне един ден в Средиземно море, след стотици или хиляди години. Тогава това ще бъде събитието на века, защото рухването ще предизвика опустошителни вълни цунами за околните крайбрежия, предсказва Бенжамен ван Вик де Бриес.\r\n \r\n/БТА/\n\r\n ", "date": "2018.04.07", "title": "Етна се плъзга бавно, но сигурно към Средиземно море"}
{"url": "https://www.dnes.bg/notifikacii/2018/04/07/piian-padna-na-relsite-na-metroto.372985", "text": "Мъж падна на релсите на метрото на станция „Софийски университет” малко преди 7 ч. тази сутрин.\r\nТой е бил във видимо нетрезво състояние.\r\nСлужители на „Метрополитен” са го извадили за минути.\r\nЗаради инцидента движението на мотрисите през станцията беше забавено за около 15 минути, съобщи bTV.\r\nВече няма забавяне в разписанието.\r\n ", "date": "2018.04.07", "title": "Пиян падна на релсите на метрото"}
