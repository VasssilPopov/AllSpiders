{"url": "https://www.dnes.bg/akoshtete-vqrvaite/2018/12/08/koi-znak-ste-spored-iaponskiia-horoskop-1-chast.395918", "text": "В края на годината всеки си прави равносметки. Едни си взимат поука от грешките, други се радват на успехите си, трети четат какво ги очаква през следващите месеци и се молят те да са по-хубави от изминалите. \r\nСпоред китайския хороскоп, 2019-а е Годината на Земната свиня. Освен него, съществуват още много други. Да вземем например японския, чрез който може да научите много неща за характера на човек. Вместо на 12, той се дели на 11 знака.\r\n \r\nВижте кой знак сте според него:\r\n \r\n\r\n \r\nХората родени през този времеви период са трудолюбиви. Те започват всяко едно начинание с голяма отдаденост. Благодарение на огромното си търпение, разумно мислене и практичност, те с лекота постигат целите си. Въпреки че са успешни, не обичат да бъдат на ръководни позиции, а по-скоро стават за подчинени. Държат на доверието.\r\n\r\n\r\n \r\nТе са над нещата. Гледат положително на живота. Обичат да помагат на хората, ако им поискат някаква услуга или съвет. Когато става въпрос за техните проблеми, действат предимно импулсивно. Лоша черта на родените под този знак е, че са мнителни дори към хората от семейството им. Това ги поставя в конфликтни ситуации.\r\n \r\n\r\n \r\nГолеми идеалисти, които държат на честността. Държат на близките и приятелите, отговорни са и към работата си. Имат доста добре развито чувство за справедливост, не одобряват говоренето зад гърба и интригите в личния живот и офиса.\r\n \r\n\r\n \r\nХората, чийто живот се ръководи от този знак, са по-тежки характери. Те лесно се адаптират към промените, защото са екстроверти. Обичат да бъдат сред хора, да имат динамичен живот, изпълнен с хубави преживявания. Имат самочувствие и затова не им пречи да са център на внимание.\r\n \r\n", "date": "2018.12.08", "title": "Кой знак сте според японския хороскоп? (1 част) "}
{"url": "https://www.dnes.bg/notifikacii/2018/12/08/srebro-i-tri-bronza-za-nacionalite-ni-po-kiokushin.395972", "text": "\nВицешампионска титла и три бронзови отличия е равносметката за България от втория ден на Световното първенство по карате киокушин, което се провежда в Двореца на културата и спорта във Варна. Пред публика от над 1000 състезатели от България и други 32 страни, треньори и гости Миглен Димитров вдигна световната вицешампионска титла.\r\nТой стигна до финала след победа над  Алидияр Досумов от Казахстан в категория +65 кг при 14/15-годишните. За световната титла той се бори с руснака Сергей Иванников.\n\r\nБронзови отличия бяха връчени на Ивон Тенева и Теодора Попова (категория 12 и 13-годишни), както и на Васил Димитров (кат. 16 и 17-годишни).\n                \n                \r\nВторият ден от зрелищния карате киокушин уикенд премина с огромен успех и за мъжете, жените от националния отбор на България. Техните срещи от 2-ото Европейско първенство вече започнаха. Десетима от общо тринадесет български състезатели стигнаха до европейските полуфинали за мъже, жени и ветерани на по карате киокушин.\n\r\nЛюбомира Николова победи представителка на Испания, а Красимира Милева победи състезателка на Румъния в четвъртфинални срещи. Братята Кристиян и Георги Дойчеви надделяха над противниците си и ще се състезават утре за европейски медали.\n\r\nВ категориите до и над 95 кг. Георги Иванов и Христо Георгиев извоюваха страхотни победи, които ги изстрелват на полуфиналите. Дилиян Николов (кат. до 60 кг) победи представител от Азербейджан, а на четвърт финала ще се изправи срещу Ромуалдас Ауга от Литва.\n\r\nСтилиян Петков (кат. 65 кг), Иван Команов (кат. до 60 кг) и Димитър Димитров (кат. до 75 кг) ще се борят за място на финалите утре. Петков ще се изправи срещу представител на боец от Армения, Иван Коман ще се състезава за европейско злато срещу представител на Испания, а Димитър Димитров срещу каратист от Беларус.", "date": "2018.12.08", "title": "Сребро и три бронза за националите ни по киокушин "}
{"url": "https://www.dnes.bg/obshtestvo/2018/12/08/banev-mladshi-bashta-mi-me-prati-v-ada-sled-kato-se-razsinovih-ot-evgeniia.395973", "text": "Синът на Николай Банев заяви, че е некоректно като фалшива новина твърдението, че е \"основен свидетел\" срещу баща си в обвинението на спецпрокуратурата за пране на пари.\n\nНиколай Банев-младши, който е син на Дочка Банева, починала от рак преди 13 години, пише в писмо до , че няма никакъв контакт с баща си.\r\n\"Тъй като след като се разсинових от Евгения Банева, той ме затрупа със среднощни електронни писания и заплахи, в които ме изпращаше в \"деветия кръг на ада\" (цитатът е точен). До този момент не знаех почти нищо за полагащото ми се като наследство от починалата ми на 31.08.2005 г. майка. Впоследствие научих, че аз и сестра ми Раиса сме били подложени на множество опити за измама\", обяснява Банев-младши.\r\n                    \n                    \n                Той допълва, че за всичко това вече има прокурорски и следствени действия, които се намират в различни фази.\r\n\"Що се отнася до обвиненията на Специализираната прокуратура за над 1 милиард, веднага след ареста на Евгения и Николай Баневи във Франция, аз бях призован за разпит, заедно с много други хора. Да, казах само истината! Да, известно ми беше, че съществуват офшорни фирми, управлявани от баща ми и Евгения Банева. Това го знае целият български народ още от времето, когато гръмна \"Панама гейт\". Дори Евгения обясни по много медии, че това било световна практика\", пише той в писмото.\r\nНиколай Банев-младши заявява, че свидетелствал искрено пред държавното обвинение, но не като основен свидетел.\r\nТой не знаел за \"никакви милиарди\" и смята баща си също за жертва на Евгения Банева, без да го оправдава. Синът посочва още, че ще търси всички свои права като наследник на майка си. \n\r\n ", "date": "2018.12.08", "title": "Банев-младши: Баща ми ме прати в ада, след като се разсинових от Евгения!"}
{"url": "https://www.dnes.bg/notifikacii/2018/12/08/erdogan-frenskite-protesti-proval-na-demokraciiata.395971", "text": "Протестите във Франция показват провал на демокрацията и проблем със свободата и спазването на човешките права в Европа, заяви днес турският президент Реджеп Тайип Ердоган, предаде ТАСС.\nПротестните акции на \"жълтите жилетки\" показват провал на демокрацията, правата на човека и свободите в Европа. В много европейски страни се създаде напрегната обстановка. Днес ние следим ситуацията в държави, които предпочетоха да не реагират на действията на лица, които се опитват да устроят кръвопролитие в Турция, заяви Ердоган, цитиран от Анадолската агенция.\n\r\nТурският президент отбеляза, че \"някои сили са обвинявали\" турската полиция в \"прибягване до прекомерна сила\". \"Вижте как се отнася с хората тяхната полиция. Нашите полицаи действат хуманно\", заяви Ердоган.\n                \n                \r\nТой посочи, че Турция е както против \"хаоса, който сеят демонстрантите\", така и срещу \"използването на прекомерна сила спрямо протестиращите\".\n\r\nДнес в Париж за четвърти пореден уикенд се организират демонстрации на т. нар. \"жълти жилетки\", които протестират срещу увеличението на цените и данъците. Френската полиция използва сълзотворен газ. Според кореспондента на агенция ТАСС, намиращ се в района на Триумфалната арка, група екстремисти, въоръжени с железни пръти, се опитва да нападне кордона от полицаи и жандармеристи.\n\r\nФренската полиция използва и звукови гранати. На \"Шанз-Елизе\" са разположени около 1600 полицаи и жандармеристи, а в цялата страна за поддържане на реда са мобилизирани 8000 служители на полицията и жандармерията. (БТА)\r\n ", "date": "2018.12.08", "title": "Ердоган: Френските протести - провал на демокрацията!"}
{"url": "https://www.dnes.bg/akoshtete-vqrvaite/2018/12/08/miatai-moeto-momche-9-godishno-v-sydebna-bitka-za-snejni-topki.395786", "text": "Докато всички по света се борят за равнопоставеност, расово разнообразие, по-високи заплати и кой за каквото се сети, едно малко деветгодишно момче от Севърънс, Колорадо също е решило да води битка с властта.\r\nЗа всички деца, когато натрупа сняг, настъпва истинско щастие. Всички се втурват навън, за да правят снежни човеци и да се бият с топки. Но не и децата от Севърънс. От сто години там важи безумен закон – пълна забрана на войната със снежни топки.\r\nДани Бест обаче не е съгласен с това правило, за това решава да убеди Съвета за детски права да застане на негова страна.\r\nВсъщност, закона забранява да се хвърлят каквито и да било предмети – камъни, бутилки, капачки, та се стига и до снежни топки. А от ноември, Дани усилено се готви за своята триминутна реч пред кмета на града.\r\n                    \n                    \n                \"Децата имат право да си играят със снежни топки, без да нарушават закона, както всяко едно дете в другите градове. - категоричен е той. - А и това е важна активност на открито. Съвременните деца имат нужда да си играят навън повече\".\r\nКметът, разбира се, се съгласил с деветгодишното момче и отменил закона, наложен през 1920 година.\r\nТой лично дал на Дани първата снежна топка, която момченцето се закани да запрати по по-малкия си брат и невинно обеща, да не чупи прозорци.", "date": "2018.12.08", "title": "Мятай, моето момче... 9-годишно в съдебна битка за снежни топки "}
{"url": "https://www.dnes.bg/index/2018/12/08/meksikanka-grabna-koronata-mis-sviat-2018.395974", "text": "Мексиканката Ванеса Понсе де Леон спечели титлата \"Мис Свят 2018\" на 68-ото издание на международния конкурс за красота, който се състоя в китайския курортен град Саня, съобщиха ДПА и ТАСС.\r\nКороната беше връчена на тазгодишната победителка от представителката на Индия Мануши Чилар, \"Мис Свят 2017\".\r\nЗа първа подгласничка беше избрана \"Мис Тайланд\" Николин Пичапа Лимснукан. В петорката на най-добрите се наредиха също представителките на Беларус, Уганда и Ямайка.\r\nМеждународният конкурс \"Мис Свят\" се е състоял за първи път през 1951 г. по инициатива на британеца Ерик Морли и съпругата му Джулия Морли.\r\nВ тазгодишния конкурс участваха представителки на 118 страни и региони на възраст между 18-26 години. (БТА)", "date": "2018.12.08", "title": "Мексиканка грабна короната \"Мис Свят 2018\""}
{"url": "https://www.dnes.bg/obrazovanie/2018/12/08/radev-kym-studentite-na-su-othvyrlete-bezizhodicata.395975", "text": "Младите българи са все по-малко, но върху тях пада огромната отговорност да променят радикално моралния климат в родината и да отхвърлят безизходицата, която прокужда връстниците им от България. Студентите са призвани да бъдат съвестта на нациите.\r\nТова заяви днес президентът Румен Радев на тържественото събрание по случай 130-годишнината на Софийския университет \"Св. Климент Охридски\". Държавният глава поздрави ръководството и възпитаниците на едно от най-старите висши училища в България, съобщиха от прессекретариата му. \n\r\nВ изказването си на тържественото събрание президентът подчерта, че в годините на прехода българите приехме, че несправедливостта е наша орис. \"Вашата поколенческа мисия е да докажете, че справедливостта може да възтържествува. Това не е обикновена битка за вашето бъдеще. Това е вашата битка за България. Тя е и моята\", обърна се Румен Радев към студентите.\r\n  \r\nДържавният глава припомни, че всички българи, не само възпитаниците на Софийския университет \"Св. Климент Охридски\", наричат Алма матер този светски храм на България. По думите на Румен Радев създаден с дарения и създал най-светлите умове на нацията, Софийският университет е люлка на знанието, на съзиданието, свободата, критичното мислене и стремежа към неизменното търсене на истината. \n                    \n                    \n                \r\n\"Днес не малко хора от високи трибуни осакатяват езика ни. Но вие най-добре знаете, че с всяка наранена или пренебрегната дума, погива част от смисъла. Днес някои се опитват да ни кажат, че грамотността е досадна подробност, но вие най-добре знаете, че онзи, който не почита правилата на граматиката, ще пренебрегне и закона, а сме разрешили на хора, които не почитат книгите, да взимат решения\", подчерта още в изказването си държавният глава.\r\nПрезидентът отбеляза и че истината се пази в редовете, които се пренасят през хилядолетията, а културата е \"мантинелата\", която ни пази да не пропаднем в бездната, защото невежеството е крачка към катастрофа - лична и обществена. \r\n  \r\n\"Не познавам млад човек, седнал веднъж на студентската банка, да не мечтае за бляскаво бъдеще. Не забравяйте обаче, че конформизмът може да е път в кариерата, но не е път към щастието. Преследвайте мечтите си, но бъдете непримирими към подмяната, към липсата на прозрачност. Борете се с лицемерието и покварата. Бъдете критични. Не приемайте да ви заблуждават и да ви ограбват бъдещето. Не подминавайте агресията на невежеството\", заяви още в изказването си тържественото събрание държавният глава Румен Радев. \n\r\nРекторът на Софийския университет проф. Анастас Герджиков връчи на президента Румен Радев плакет, посветен на 130-годишнината на висшето училище. \n\r\nНа тържественото събрание и концерт по повод отбелязването на 130-годишнината на Софийския университет \"Св. Климент Охридски\" присъстваха ректори и представители на ръководствата на университети от цял свят и дипломатически представители. Президентът Румен Радев беше придружаван от съпругата си Десислава Радева.", "date": "2018.12.08", "title": "Радев към студентите на СУ: Отхвърлете безизходицата!"}
{"url": "https://www.dnes.bg/za-da-se-razbirame/2018/12/08/kakyv-koleden-podaryk-da-izberete-za-razlichnite-zodii.395894", "text": "Наближават коледните и новогодишни празници, а с тях и подготовката за празничната трапеза, пътуванията и, разбира се, подаръците. И тази година ще изненадаме любимите си хора с подарък, което ще стопли сърцето им. За да улесним избора ви, споделяме няколко чудесни идеи за коледни подаръци според зодията.\r\n\r\nОгненият Овен не се интересува от практични подаръци или от тези, които изискват много време, за да забавляват човека. Избягвайте неща като книги, домакински уреди и пъзели – този знак просто няма търпение или интерес, за да се рови в такива неща. Вместо това, обръщайте внимание на начина на живот на Овена. Той е активен, затова може да му подарите билети за спортно събитие, билети за концерт, карта за ски, карта за фитнес, нови слънчеви очила, а за дамите марков червен лак за нокти.\r\n                    \n                    \n                \r\nДокато Телецът е практичен знак, той също има скъп вкус и може да разпознае качеството чрез усещане, мирис и докосване. Чувствен по природа, този знак обича всеки подарък, който може да се ползва чрез тези три сетива. Може да го изненадате със стилна кожена чанта, разкрасяваща процедура, като масаж, педикюр/маникюр, курс по готварство, нов парфюм, копринено бельо и скъпи бонбони. \r\n", "date": "2018.12.08", "title": "Какъв коледен подарък да изберете за различните зодии?"}
{"url": "https://www.dnes.bg/notifikacii/2018/12/08/kak-mafiiata-pere-mrysnite-si-pari-v-es.395976", "text": "От десетилетия насам италиански мафиоти емигрират в други европейски страни, опитвайки се да избягат от италианското правосъдие. В чужбина те преследват и други цели - търсят нови контрабандни пътища - най-вече за наркотици - и перат пари под формата на инвестиции в \"чисти\" икономически сфери.\r\nНай-предпочитани дестинации за този вид пране на пари са икономически силните държави. Затова и Германия е толкова привлекателна за мафията, пише. Още преди десетилетия парите от рекет и отвличания на калабрийската Ндрангета се вливаха в Швейцария и Германия. През 1980-те години паричните потоци се увеличиха значително, след като Ндрангета изпревари Коза Ностра в бизнеса с наркотици.\n                \n                \r\nВ чужбина членовете на Ндрангета не се изявяват като гангстери в холивудски стил, размахващи пистолети в ресторанти над чинии със спагети. В повечето случаи те се представят като обикновени бизнесмени и се опитват да не се набиват на очи. Много рядко италианските мафиоти всяват страх сред съседите, както в случая през 2007 година, когато в Дуисбург при сблъсък между две враждебни фамилии бяха застреляни шестима души пред един италиански ресторант. Като цяло никой не се възмущава от мафиотите.\n\r\nИ докато италианската полиция е доста напреднала в разчитането на вътрешния културен код на мафията (Ндрангета например представя пред местната общественост \"повишените в чин\" мафиоти, запазвайки им определени места по време на процесии), полицаите в другите европейски страни често са слепи за подобни знаци. Така например едва преди няколко години стана известно, че от две десетилетия насам Ндрангета е много активна в търговията с цветя в Холандия. Дълги години обаче това не е било забелязано от никого - дори от местната полиция.\n\r\nПодобни недостатъци на силите за сигурност в другите европейски страни също карат мафиотите да перат парите си в чужбина. Подкрепяни от хитри адвокати, те умело използват различията в правните системи на страните от ЕС. Италия е единствената страна в Европа, където самото членство в някоя мафиотска организация се третира като престъпление. Само този факт вече донесе много успехи в борбата срещу сицилианската мафия. Много от европейските страни нямат дори законови правила по отношение на огранизираната престъпност. В Германия и Холандия съществуват подобни закони, но италианците ги смятат за твърде хлабави.\n\r\n\n\r\nПреди няколко години представители на Европол настояха за нови закони, които да криминализират членството в мафиотски организации. Въпреки това не можем да очакваме пълно уеднаквявена на антимафиотските закони на европейско ниво, защото в играта се намесва една щекотлива тема - защитата на гражданските права.\r\nЗатова и в бъдеще ще бъде по-лесно да се блокират маршрутите на наркотиците, отколкото мъчително да се доказват инвестициите на Ндрангета в недвижими имоти, в сметосъбирането или възобновяемите енергии и участието им в частни или държавни поръчки. Това не означава, че няма място за малки стъпки - като конфискуването на приходите от прането на пари или даването на приоритет на екстрадирането на мафиоти, избягали в чужди държави. \n\r\nБлагодарение на правото на свободно придвижване на хора, стоки и услуги в рамките на ЕС, мафията много лесно пере мръсните си пари - и то само в рамките на няколко дни. Освен това Ндрангета разширява своята дейност в Средна и Източна Европа. Разследванията на убития словашки журналист Ян Куцияк показват, че мафията се опитва да са обогати с пари от европейските фондове в страните от този регион. Затова и разследващите процедури в ЕС трябва да бъдат ускорени.\r\nВпечатляващата операция \"Полино\", довела до арести в средата на седмицата, показва, че е крайно време за реформи по отношение на сътрудничеството между полициите и правораздаващите органи в различните европейски страни. ЕС трябва да побърза, за да бъде в крак с времето и да може да се бори по-ефикасно срещу трансграничната престъпност.\r\n \r\n", "date": "2018.12.08", "title": "Как мафията пере мръсните си пари в ЕС?"}
{"url": "https://www.dnes.bg/zvezdi/2018/12/08/svatbenata-prikazka-na-priianka-i-nik-prodyljava.395914", "text": "Точно като по филмите. Тя се появява в целия си блясък и всички гости ахват. Усмихвайки се, бавно пристъпва към младоженеца, а шафери носят дългия ѝ воал. Той стои насреща, точно до олтара и не може да й се нагледа, сълзи тръгват от очите му, няма търпение да я целуне. Това е един от най-запомнящите се моменти от сватбата на Приянка Чопра и Ник Джонас, които вече са семейство. \r\nИндийската перла на киното и американският певец превърнаха бракосъчетанието си в истинска приказка, съчетавайки две съвсем различни култури в едно. Сватбата им в Индия предизвика голям интерес от медии от цял свят, почти колкото тази на принц Хари и Меган Маркъл.\r\n \r\nМалко след като си казаха „да“, Приянка сподели няколко снимки в Instagram с текст „Завинаги“, на които са запечатани най-щастливите ѝ моменти с Ник. Нейните почитатели останаха с отворени усти след като звездата публикува и видео от християнската церемония, заснето с дрон. Именно то показва прелестната индийка, която пристъпва бавно към олтара, а 25-метровият ѝ шлейф се носи зад нея. Вместо баща ѝ, под ръка я придружава нейната майка Мадху, а Ник не може да си намери място от вълнение.\r\n \r\n„Всяко момиче мечтае да бъде принцеса на своя сватбен ден. Но аз нямах план каква точно да бъда“, разказва Приянка пред сп. People, на чиято корица може да бъде видяна заедно с любимия си. По думите ѝ, да имаш две големи сватби със семейството и приятелите в Индия е същинско предизвикателство, което я накарало да се почувства наистина специална.\r\n \r\n36-годишната красавица и с 10-години по-младият ѝ мъж наистина направиха две сватби – типична индуистка и християнска. По този начин двамата почетоха поравно традициите на двете култури.\r\n \r\nБулката и младоженецът се бяха  доверили на Ralf Warren за направата на тоалетите на християнската церемония. Роклята на Приянка бе с ръчно бродирани флорални мотиви, с блестящи прозрачни ръкави и висока яка. По нея има 2 380 000 перлени пайети и мъниста с кристали „Сваровски“. Интересен факт е, че дизайнерите са вплели в дрехата осем различни думи и фрази – пълното име на певеца – Никола Джери Джонас и имената на родителите на Чопра – Махду и Ашок, както и „надежда“ и „любов“. От друга страна в смокинга на младоженеца има малко дантела от роклята – на ревера му, на която пише „my jaan“ или в превод „моят живот“. \r\n \r\n„За западната сватба бяхме разговаряли с куп невероятни дизайнери, но в крайна сметка, когато Ралф Лорън се сближи с нас, научих, че е проектирал само три сватбени рокли за 50 години и бях изумена. Две от тях за дъщеря му и племенницата“, споделя още г-жа Джонас, чийто букет бе от любимото ѝ цвете – тубероза. \r\n \r\nНа втория ден от сватбата двамата изпълняват всички индийски ритуали. За нея Приянка бе избрала червено раджастанско сари, по което имаше хиляди пайети. То е изработено от индийския дизайнер Сабиасачи Мухерджи. Традиционната одежда на Ник също. „Емоциите бяха много силни, особено по време на западната сватба... Честно казано, не си представях, че всичко ще бъде толкова съвършено“, споделя от своя страна Ник. \r\n \r\nВъв вторник Приянка и съпругът ѝ направиха специален прием в Ню Делхи, на който присъстваха близо 1 000 души, сред които индийският министър-председател Нарендра Моди, холивудски знаменитости и известни политици. \r\n \r\n", "date": "2018.12.08", "title": "Сватбената приказка на Приянка и Ник продължава"}
{"url": "https://www.dnes.bg/politika/2018/12/08/borisov-do-stanishev-davate-povodi-za-gordost-na-bylgariia.395961", "text": "\"Радостен съм, че българин е председател на второто най-голяма политическо семейство в Европа. Продължавайте да давате поводи за гордост на България\".\r\nТова написа премиерът и лидер на ГЕРБ Бойко Борисов в поздравително писмо до Сергей Станишев след преизбирането му за трети мандат като председател на ПЕС на конгреса в Лисабон късно в петък.\n\r\nСтанишев отново е лидер с внушително мнозинство от гласовете на 83,9% от делегатите и така ще постави рекорд начело на европейските социалисти.\n\r\n„Пожелавам ви здраве и успех в третия ви последователен мандат като председател на ПЕС“, написа Борисов.\n\r\n\"Избирайки ви за трети пореден път за свой лидер, социалистите в Европа ясно показаха каква е оценката им за свършената от вас работа. Твърдо вярвам, че демокрацията е най-голямото благо на съвременното ни общество, а неделима част от демократичния процес е опозицията. Вашата роля на колектив към властимащите носи големи отговорности и аз съм уверен, че вашият безценен опит ще бъде истински компас за всички европейски социалисти\", написа още премиерът до Станишев.\r\n ", "date": "2018.12.08", "title": "Борисов до Станишев: Давате поводи за гордост на България!"}
{"url": "https://www.dnes.bg/index/2018/12/08/bihte-li-si-kupili-avtomobil-izcialo-onlain.395957", "text": "Можете ли да си поръчате кола онлайн, както си купувате книга или CD от интернет? Без да сте я разгледали, без да сте седнали в нея или дори без да сте изминали и 1 километър зад волана на този или подобен автомобил?\n\r\nСпоред управляващия директор на британския клон на Jaguar Land Rover - Роудън Гловър, това няма да се случи, колкото и да се развие онлайн търговията.\n\r\n„По-малко от 10% от клиентите искат напълно дигитална сделка, когато купуват кола – обясни Гловър за особеностите на британския пазар. – Производителите трудно ще успеят да заемат тази ниша, в която покупката на автомобил ще е супер лесна процедура.”\n\r\nJLR е една от компаниите, които в последните две години предлагат коли онлайн, но не само да ги разгледате на сайта или пък да си поиграете с конфигуратора, а направо да подпишете договор за колата онлайн. Другите марки, които се опитват да пробият в онлайн продажбите на нови автомобили във Великобритания са Hyundai, Dacia, Peugeot, BMW, Ford и Tesla.\n                \n                \r\nУ нас това не може да се случи, не само защото правният режим на сделките с леки коли е по-тежък и изисква участие в сделката и на нотариус, пише .\n\r\n„Ние инвестирахме сериозно в сайта на JLR за британските клиенти – допълва Гловър. – Нашите конфигуратори са разработени с идеята да позволят на клиентите да стигнат максимално далеч в опознаването на колата онлайн. Но след това изпълнението на сделката минава през някое дилърство. За нас дигиталния и реалния свят могат да съжителстват заедно.”\n\r\nГловър обаче уточнява, че клиентите се явяват все по-добре подготвени при търговците.\n\r\n„Клиентите са направили проучването у дома и при нас идват почти готови за сделка, но дилърът трябва да осигури тази финална част от сделката.”\n\r\nВие бихте ли си купили кола онлайн, без дори да я видите на живо?\r\n ", "date": "2018.12.08", "title": "Бихте ли си купили автомобил изцяло онлайн?"}
{"url": "https://www.dnes.bg/notifikacii/2018/12/08/bivshiiat-reindjyr-napyhal-voennata-v-rakla-za-da-skrie-trupa.395965", "text": "Трупът на убитата рейнджърка Десислава Стоянова е престоял 8 дни в ракла. \n\r\nЗадържаният за убийството на 40-годишната жена е направил частични самопризнания. Работи се по всички версии и не се изключва неуредени финансови отношения или сексуално посегателство. Мъжът е криминално проявен, това заявиха на извънреден брифинг окръжният прокурор на Пловдив Румен Попов и директорът на МВР-Пловдив старши комисар Атанас Илков.\n\r\nТялото на жената е било открито в дом на Светослав Каменов, като той сам е разкрил къде е сложил трупа. \n\r\nПри първоначалния оглед са констатирани наличие на множество удари по лицето, счупване на врата, а трупът бил поставен в ракла, поясни окръжният прокурор Румен Попов. Тепърва ще се установява дали тя е била поставена в шкафа още докато е била жива или след нейната смърт. След аутопсията ще стане ясна каква в причината за смъртта й.\n                \n                \r\nКаменов е бил задържан не във връзка с убийството, а защото е бил последният човек, който е бил с нея преди да изчезне. Бившият военен се укривал във врачанско село. Малко преди да бъде задържан, служителите на полицията установяват, че лицето се намира в Северна България и се е свързал с полицай. Той поставя условия на неговия роднина, че трябва да отиде при него в гората, а ако не дойде сам, ще „стане страшно“. В крайна сметка лицето е задържано, обясни още Попов.\n\n\n\r\nКаменов е участвал в три мисии, една от които в Ирак, като той е един от пострадалите от атаката в Кербала. След това става обучител на спецчасти в Афганистан, след като напуска армията през 2009 година. \n\r\nТой е осъждан и криминално проявен. Бившият военен, има условна присъда за обаждане за поставена бомба в клон на банка.\n\r\nСт. комисар Атанас Илков разказа, че служители на полицията отишли на адреса на жената, като установили, че нея я няма, но осветлението и редица ел. уреди са включени.От проведените на място оперативни дейности полицаите установили, че тя има отношения с Каменов. Като това е била една от основните причини да се насочат към бившия военен. След няколко дни те успели да открият къде е той. На 3 декември е дошла информация, че тя не се е явила на работа, а на 5-ти е обявена за издирване. По-късно и Каменов е пуснат за издирване, като след контакта с полицая, който е негов роднина, е бил задържан.\r\nНай-вероятната причина за престъплението е неуредени финансови взаимоотношения между тях, като преди две седмици жертвата е дала автомобила си на Светослав Каменов за да го ремонтира. Колата е намерена смачкана в автоморга в Карлово и подготвена за скраб от полицията, каза ст.комисар Атанас Илков. Няма данни двамата да са били в интимни отношения.\n\r\n\n\r\n ", "date": "2018.12.08", "title": "Бившият рейнджър напъхал военната в ракла, за да скрие трупа"}
{"url": "https://www.dnes.bg/obshtestvo/2018/12/08/ne-samo-cherniiat-i-beliiat-hliab-se-okazva-boiadisan.395960", "text": "И белият хляб е боядисан, за да може да се произвежда повече, пише  \n\r\nБоядисано брашно, овлажнители, омекотители, ензими, към тях ароматизатори и овкусители. Това са част от срамните тайни на българския хляб, отбелязва изданието.\n\r\nОтдавна e известно, че черният хляб, който е смятан за по-здравословен, всъщност е боядисван. Оказва се обаче, че боядисват и белия хляб. \n\r\nЗа да достигнат големи обеми от по 10 000 или 20 000 хляба за кратко време, производители променят цвета на бялото брашно.\n\r\nОказва се обаче, че боядисват и белия хляб. За да се използва голямо количество брашно за промишлено производство, то се изсветлява изкуствено. Защото, за да се получи естествен бял цвят на брашното, трябва в продължение на 9 седмици то да се изсветлява всеки ден по 2 пъти - така в него влиза кислород. Това води до естественото му окисляване, а оттам и до снежния цвят.\n                    \n                    \n                \r\nСамо че това брашно е 4 пъти по-скъпо от оцветеното, което е към 50 ст. на килограм на едро.\n\r\nВъв всяко предприятие може да има качествен хляб, стига обаче да се прави по бавна технология.\n\r\nМного митове се навъдиха, объркват хората и ги вкарват в грешни посоки - противоречиво и обратно на това, което науката сочи, смята проф. Гроздан Караджов - специалист по хранителни и сладкарски изделия. Той не разбира защо навсякъде хлябът се анатемосва, включително глутенът.\n\r\nСпоред експерта хлябът е сред най-чистите хранителни продукти на фона на сирена без мляко и колбаси със съмнителен състав. Освен това Караджов подчертава, че има държавен стандарт за хляба и производителите, които са го приели, го спазват, защото контролът е много строг.\n\r\nПо стандарта има три типа - “Софийски”, “Стара Загора” (бял) и “Добруджа”.\n\r\nТе са еднотипни като технологични изисквания. Първият се прави само от брашно тип 1150, белият е само от тип 500, а “Добруджа” - от тип 700. Стандартът изисква както точното оборудване, така и спазването на технологиите. Предвижда и внасянето само на емулгатори. Има списък на разрешените подобрители, в който е указано къде може да се добавят и в какви количества.\n\r\nЗащо хлябът не е вкусен като едно време, питат често по-паметливи българи. Ето причината според проф. Караджов - използват се съкратени технологии при втасването и изпичането. Така липсва ферментация и съзряване на тестото. Вследствие на това не се натрупват достатъчно количество ароматно-вкусови вещества. Ако се консумира на същия ден след производството, на вкус е добър. Но ако престои, става безвкусен.\n\r\nНачинът на изпичане също води до натрупване на вкусови вещества - продължителното предизвиква химични реакции, които натрупват голямо количество ароматни и вкусови вещества. Но повечето производители съкращават процеса на печене.\n\r\n“Има производители, които държат на качеството на хляба, спазват технологиите и получават тесто по двуфазен метод, който много рядко се прилага”, казва Караджов. Този способ предполага тесто с мая и основното тесто. Двете съзряват достатъчно време, за да натрупат голямо количество ароматни вещества, които подобряват качеството на хляба.\n\r\nСега обаче хлебозаводите прибавят повече вещества, които да улеснят процесите на производство. Ползват се овлажнители и омекотители, които не позволяват тестото да се залепя за машината. Добавят се ензими, които имат за задача да ускорят ферментационните процеси, така че да се натрупа по-голямо количество вещества. С тях се подобрява ароматът, вкусът, качество и цветът на кората. \n\r\nНе са опасни за здравето на хората, обясняват експерти. Безвредни са, но обикновено производителите на подобрители представят смес от вещества, без да е ясно какви точно са те. Това се изписва и на пакета - комплекс от ензими. Тези фирми дават указания на хлебарите как да използват продукта и как и кога да се дозира.\n\r\n“При промишлено производство, което е поток и не спира, за да се уеднакви качеството на хляба, е необходимо да се слагат вещества, които да коригират свойствата на брашното”, смята Караджов.\n\r\nТой препоръчва да се избягват хлябове, които са с много продължителен срок на съхранение. Това се постига с консерванти, а те действат негативно не само на външните микроорганизми, но и на човешкото тяло.\n\r\n36 часа е годността на хляба, след това той се втвърдява, ако няма добавени вещества. Постепенно губи аромат и вкус, придобива мирис на стар, кората става мека и еластична, а средата - твърда.\n\r\n“Стои ли средата, а и целият хляб мек след 36 часа, това е сигурен признак, че в него има неща, които не са за препоръчване и за постоянна консумация”, казва професорът.\n\r\nВ заводите често опаковат хляба още топъл, което води до конденз.\n\r\nТака от микробиологичното замърсяване от опаковката е много вероятно да се появят плесени. \n\r\nСпоред пекаря Георги Лефтеров в заводите хлябът се приготвя за два часа. За сравнение вкъщи или в занаятчийски условия ще отнеме минимум 6 часа, а средното време, необходимо за качествен хляб, е едно денонощие.\n\r\nПо Българския държавен стандарт от 1956 г. например само първоначалното втасване на хляба е четири часа, обясни експертът.\n\r\n ", "date": "2018.12.08", "title": "Не само черният, и белият хляб се оказва… боядисан!"}
{"url": "https://www.dnes.bg/zvezdi/2018/12/08/koi-e-nai-dobre-oblecheniiat-myj-na-2019-a.395911", "text": "Доналд Глоувър бе обявен за най-добре облеченият мъж на 2019 г. от сп. \"GQ\". 35-годишният рапър, актьор, режисьор, сценарист и текстописец оглави годишния списък на британското издание.\r\nТой получи титлата с екстравагантните си многоцветни костюми и разкопчани копринени ризи, които носеше по червения килим на престижни церемонии. Направи по-специално впечатление с пурпурния костюм на Gucci, който носеше през септември, когато спечели 4 награди „Еми“ за сериала „Атланта“.\r\n \r\nМиналата година той бе на 18-о място в списъка. Творческият директор за колекциите за мъже на Dior, Ким Джоунс, който бе сред съставилите списъка експерти, заяви, че Глоувър носи облеклата си с харизма и стил както на големия екран, така и извън света на киното.\r\n \r\nДоналд Глоувър, известен също като Чайлдиш Гамбино, победи актьора ветеран Джеф Голдблум и звездата от филма „Призови ме с твоето име“ Тимъти Шаламе, заели съответно второ и трето място.\r\n \r\nНа четвърто място е Травис Скот, а на пето – Ричард Мадън. Принц Чарлз заема шесто място, следван от Дейвид Бекъм и изпълнителя на хита „All of Me“ Джон Леджънд, който по-рано тази година бе обявен за най-стилния мъж от същото списание.\r\n \r\nНа девето място е бившият член на бандата One Direction Хари Стайлс, а на десето – грайм певецът Скепта.\r\n \r\nОще за стила на най-добре облечения мъж на 2019 – вижте в\r\n ", "date": "2018.12.08", "title": "Кой е най-добре облеченият мъж на 2019-а?"}
{"url": "https://www.dnes.bg/eu/2018/12/08/viceprezident-na-ek-bylgariia-e-gotova-za-shengen.395963", "text": "\"Щастлив съм да кажа, че България е готова за Шенген след всички усилия. Мисля, че е крайно време, защото България свърши страхотна работа и Еврокомисията е на това мнение\". Това заяви вицепрезидентът на ЕК и кандидат на левите в Европа за бъдещ президент Франс Тимерманс пред български журналисти на конгреса на ПЕС в Лисабон, цитиран от \"24 часа\".\n\r\nТимерманс обясни, че членството ни в Шенген не трябва да се обвързва с други теми и условия.\n\r\n„За съжаление, това обаче не зависи от Комисията, а от Съвета. И без да спирам, аз ще настоявам за това в Съвета и дори в страната си, за да съм сигурен, че ще стане скоро“, каза още Тимерманс. Холандия е с най-скептично настроените към членството на България за Шенген.\n                    \n                    \n                \r\nТимерманс обясни, че като кандидат за шеф на ЕК предизвикателството пред него и цялата левица е да даде надежда на хората от ЕС, да им покаже, че може да има съюз, който е честен и справедлив не само за тези, които са вече успешни, но и за тези, които са социално слаби и се борят за оцеляване.\n\r\nТрябва да дадем надежда на хората, да разберат, че този ЕС е много отворен и политиците имат отговорността да се погрижат за техните страхове и притеснения, допълни Тимерманс.\n\r\n ", "date": "2018.12.08", "title": "Вицепрезидент на ЕК: България е готова за Шенген"}
{"url": "https://www.dnes.bg/notifikacii/2018/12/08/4-g-i-10-mes-zatvor-za-piianiia-nadziratel-ubil-dete-na-pytia.395956", "text": "Окръжният съд в Пазарджик наложи наказание от 4 години и 10 месеца затвор на надзирателя Георги Доков, блъснал и убил с колата си 16-годишния Станислав Стоянов на пътя между пазарджишките села Сарая и Ивайло, пише .\n\r\nТежкият пътен инцидент стана на 30 август. След катастрофата става ясно, че затворническият надзирател е управлявал колата си след употребата на 1.56 промила алкохол, поради което беше уволнен дисциплинарно от системата на правосъдното министерство. \n\r\nДелото премина в условията на съкратеното съдебно следствие, след като Георги Доков призна вината си и прие всички факти и обстоятелства в обвинителният акт.\n\n\r\n                \n                Във фаталната вечер Станислав и трима негови приятели се прибират с велосипедите си от Сарая, където играли футбол, към родното Ивайло. Починалото момче карало пред приятелите си и спряло в тревната площ край пътя да ги изчака. В този момент в далечината се задал „ Опел“, който криволичел по пътното платно.\n\r\nСекунди по-късно колата, зад волана на която бил пияния Доков, блъснала и убила Станислав пред погледите на ужасените му приятели. \n\r\nПрокурорът по делото Димитрия Ганчева поиска наказание от 7г. лишаване от свобода за обвиняемия, което съдът прие, но редуцира с 1/3 до 4 г. и 10 месеца ефективен затвор, според изискването на закона. Пред съдебният състав подсъдимият изрази съжаление за случилото се. Той няма право да управлява МПС в продължение на 6 години.\n\r\nПрисъдата може да се обжалва пред апелативния съд в Пловдив.\n\r\n ", "date": "2018.12.08", "title": "4 г. и 10 мес. затвор за пияния надзирател, убил дете на пътя "}
{"url": "https://www.dnes.bg/cars/2018/12/08/zabranata-na-dizela-podobriava-li-ekologiiata-v-golemite-gradove.395952", "text": "Постепенната забрана на дизеловите автомобили заради подобряване на екологичната обстановка е все по-модерна най-вече в Германия. \n\r\nОграничения за стари дизели вече действат в Хамбург, Берлин, Франкфурт, Щутгарт, Кьолн, Бон и Есен, но това не е довело до подобряване на качеството на въздуха, съобщава изданието presseportal.de, като уточнява, че в някои градове – като Хамбург, например, нивата на въглероден окис дори са се увеличи. Преди забраната те са били 39 микрограма на кубичен метър, а сега вече са 48, пише AutoMedia.bg.\n\r\nКакво обаче се случва извън пределите на Германия, където също започват постепенно да действат сериозни ограничения? Как жителите на големите градове на Европа ще дишат по-добре, се опитва да установи изследване на друго германско издание - Automobilwoche.de.\n                    \n                    \n                \r\nВъв френската столица действат строги правила за дизеловите коли. Автомобилите, регистрирани за първи път до 2001 г., както и бензиновите, регистрирани преди 1997 г., нямат право да влизат в града. От средата на 2019 г. тези мерки ще станат още по-строги, като властите въвеждат нови паркинги, на които влизащите в града ще оставят колите си и ще се прекачват на градския транспорт.\n\n\r\nВ дългосрочна перспектива кметът на Париж – Ан Идалго, има намерение да превърне историческия център на града в пешеходна зона. Планът засяга цели 4 района на мегаполиса, в които са разположени най-големите забележителности.\n\r\n\n\r\nЗа влизане в историческия център с автомобил трябва специално разрешение, което се дава само на местни жители и то срещу заплащане. Строги правила действат и в други части на страната. Северна Италия вече обяви война на старите дизели през студените месеци на годината. От октомври до март в Пиемонт, Ломбардия, Венето и Емили-Романия ограничения на този тип коли са по-сериозни в сравнение с другите месеци.\n\r\n\n\r\nВ белгийския мегаполис е разработен дългосрочен план за подобряване на качеството на въздуха. От началото на година има забрана за влизане на дизелови коли със стандарт Евро-1 в голяма част от града. През 2022 г. ще бъдат забранени колите с Евро-4, а от 2025 г. в столицата на Белгия ще може да влизат само превозни средства със стандарт Евро-6. Ограниченията се контролират с помощта на камери, като глобата е 350 евро.\n\r\nНорвегия поощрява покупката на електромобил с намаление на данъците и това се оказва много успешна стратегия. Почти половината нови автомобили, регистрирани в страна, са на ток. През 2025 г. в Норвегия не би трябвало да се движат коли на всякакви гориво, произведени от нефт. Паркирането и сега е сложно и скъпо, като идеята е Осло да стане изцяло пешеходен град.\n\r\n\r\nКметът на града – Франк Йенсен, иска през 2019 г. да забрани движението на дизелови автомобили в столицата на Дания. Единствено за собствениците на превозни средства с Евро-6, които са жители на града, ще бъде направено изключение. В Дания пълната забрана на дизелови превозни средства трябва да влезе в сила през 2030 г.\n\r\n\n\r\nВ столицата на Швеция се планира въвеждането на екологични зони в центъра, в които движението ще се регулира в зависимост от нивата на вредни емисии. Засега няма крайно решение как ще се случва това, но властите вече препоръчаха на местните жители да не си купуват дизелови превозни средства.\n\r\n\n\r\nВ столицата на Испания първото ограничение влезе в сила още през декември 2016 г., като то засегна определите транспортни средства. Сега властите смятат да отидат още по-далеч, като забранят влизането в центъра на града на автомобили, които не са собственост на местни жители. Ограничението ще засегне и магистралата Гран Виа, като движението ще бъде позволено единствено на таксита, автобуси, микробуси и електромобили.\n\r\n ", "date": "2018.12.08", "title": "Забраната на дизела подобрява ли екологията в големите градове?"}
{"url": "https://www.dnes.bg/eu/2018/12/08/sylzotvoren-gaz-sreshtu-jylti-jiletki-v-parij.395962", "text": "Полицията използва сълзотворен газ в центъра на Париж срещу протестиращи \"жълти жилетки\", които влязоха в сблъсъци със силите на реда, предаде Ройтерс.\n\r\nГоворителка на полицията каза пред репортери, че на Шан-з-Елизе са се събрали около 1500 протестиращи. Властите съобщиха, че 127 души са били задържани, след като полицията открила у тях чукове, бейзболни бухалки и метални топки за петанк.\n\r\nДемонстранти, развяващи френски знамена, облечени със символичните светлоотразителни жълти жилетки, се събраха днес, още преди разсъмване, край Триумфалната арка, която беше повредена при безредиците миналата седмица, предаде Асошиейтед прес. Други се подреждаха, за може дрехите и багажът им да бъдат претърсени от полицаи.\n\r\n                    \n                    \n                Групи от протестиращи, разгневени от президента Еманюел Макрон и високите данъци, се опитаха да стигнат днес до президентския дворец, заобиколени от голям брой полицаи, за да не се допуснат изблици на насилие след най-големите бунтове в Париж от десетилетия, предаде АП.\n\r\nВ социалните мрежи се появиха призиви за сваляне на президента Еманюел Макрон, станал изключително непопулярен и редовно обвиняван от недоволните, че е \"президент на богатите\", предаде Франс прес.\n\r\nПолицията в Брюксел пък съобщи за около 50 задържани тази сутрин \"жълти жилетки\" като предохранителна мярка.\n\r\nМестните власти очакваха около 12.00 ч. българско време да започне протест край сградите на институциите на ЕС в белгийската столица. Полицията е спряла първите задържани в Европейския квартал и край основните железопътни гари в града.\n\r\nВ района, където се очакват проявите, се наблюдава повишено полицейско присъствие, но засега обстановката изглежда спокойна. Местни медии съобщават, че \"жълти жилетки\" са блокирали движението по магистрала на границата с Франция. Протестиращите пропускат много бавно леки автомобили, но не позволяват преминаване на камиони.\r\nМиналата седмица при протест на около 500 \"жълти жилетки\" в Брюксел станаха сблъсъци със силите на реда, бяха опожарени два полицейски автомобила. Властите съобщиха, че са установили няколко десетки виновници за размириците и повечето от тях вече са лишени от свобода, припомня БТА.\r\n ", "date": "2018.12.08", "title": "Сълзотворен газ срещу \"жълти жилетки\" в Париж"}
{"url": "https://www.dnes.bg/notifikacii/2018/12/08/reindjyrkata-ot-karlovo-ubita-ot-boleznena-revnost.395950", "text": "Болезнена ревност е причината за убийството на 40-годишната рейнджърка от карловската бригада Десислава Стоянова. \n\r\nТова е една от основните версии на разследващите по случая, пише . Трупът на красивата редничка бе открит снощи в пристройка на къща в Сопот. \n\r\nИмотът е на 42-годишния бивш рейнджър Светослав Каменов. Пак вчера той е бил задържан в Северна България, след като е бил издирван няколко дни. Именно Каменов е заподозрян за насилствената смърт на Десислава. \n\r\nДвамата са имали интимна връзка. По непотвърдена информация рейнджърката обаче е имала и друг ухажор, което е извадило от релси Каменов.\r\n                \n                От военно-окръжната прокуратура в Пловдив отказват до този момент информация.\r\nСпоред местния сайт „Подбалкански новинар“ пък Светослав Каменов е бил уволнен от карловската бригада преди няколко години, защото има психически отклонения. Бил е на мисия зад граница и след като се е върнал от там, е имал проблеми, уточниха нашите източници.\n\r\nСлед като е бил освободен от армията, Светослав Каменов се е обаждал в полицията и съобщавал, че в ДСК в Карлово има поставена бомба.\n\n\n\r\nСтоянова бе обявена за издирване, след като изчезна мистериозно преди 11 дни. \n\r\nНа 5 декември жилището й в Карлово е било открито с работещ телевизор, а нейният телефон се зареждал на масата. Според криминалистите това показва, че рейнджърката е излязла набързо и по спешност от апартамента си.\r\n ", "date": "2018.12.08", "title": "Рейнджърката от Карлово убита от болезнена ревност?"}
{"url": "https://www.dnes.bg/science/2018/12/08/chanye-4-veche-leti-kym-obratnata-strana-na-lunata.395958", "text": "Китай изстрля космически апарат \"Чанъе-4\" към обратната страна на Луната в уникална мисия, която ще обогати познанията за нашия естествен спътник.\n\r\nТова е една от най-амбициозните китайски космически мисии. Никога досега космически апарат не е кацал на обратната страна на Луната, която до голяма степен е слабо позната.\n\r\nАпаратът \"Чанъе-4\" бе изстрелян в 2 ч. сутринта в събота местно време (21 ч. българско време) от космодрума Сичан в югозападната китайска провинция Съчуан. Кацането на Луната на тази китайска космическа мисия е предвидено за началото на следващата година.\n\r\nНай-интересният научен експеримент е доставянето на голям контейнер със семена и яйца на насекоми. Целта е да бъде проверено дали те могат да се развият на Луната.\n                    \n                    \n                \r\nДалечната страна на Луната е с много по-стара и дебела кора от близката, с повече и по-дълбоки кратери. Придружаващият спускаемия апарат роувър ще трябва да навигира сред тях. Мястото на кацането е близо до Южния полюс - в кратера Фон Карман на басейна Ейкън. Басейнът е с диаметър около 2500 км и дълбочина 12 км.\n\r\n\"Това е най-голямата, дълбока и стара структура, образувана от удар на Луната - каза Сяо Лун от университета по геонауки в Ухан. - Ударът може да е извадил материал от горната мантия на Луната на повърхността. Това ще може да провери спектрометърът на \"Чанъе-4\".\n\r\nСпектрометърът ще изследва също геохимичния състав на грунта, който вероятно се различава от този на близката страна на Луната заради същите процеси, довели до разликата в дебелината на кората.\n\r\nРадарът на \"Чанъе-4\" ще изследва повърхността на дълбочина 100 м. Комбинирането на данните от него със снимките от камерите на лендъра и роувъра ще даде допълнителна информация за процесите на образуване на кратерите.\n\r\nПряката връзка с апарата няма да е възможна и затова Китай изстреля спътник за връзка през май.\n\r\nРоувърът \"Чанъе-4\" най-общо повтаря външния вид на предшественика си - лунохода \"Юйту\" (\"Нефритен заек\"), който беше спуснат на Луната с апарата \"Чанъе-3\" на 14 декември 2013 г.\n\r\nАмбициозната китайска лунна програма ще продължи с \"Чанъе-5\" - мисия за връщане на проби от Луната, която ще бъде изстреляна догодина. Тя ще събере до 2 кг мостри. \r\n \r\n/БТА/\r\n ", "date": "2018.12.08", "title": "\"Чанъе-4\" вече лети към обратната страна на Луната"}
{"url": "https://www.dnes.bg/notifikacii/2018/12/08/bylgariia-vzema-tri-bronza-ot-svetovnoto-po-kiokushin.395967", "text": "\nБългария вече има трима сигурни бронзови медалиста от Световното първенство по киокушин във Варна. В категория 12-13-годишни, 40 кг, Ивон Тенева спечели отличието, а при 45 кг бронз ще спечели Теодора Попова. От младежите медал от Световното първенство във Варна печели Васил Димитров. Той ще получи бронз в категорията 16/17 години, +75 кг.\r\nОт българския тим финалист е Миглен Димитров (категория 14/15 години,  +65 кг). Решаващата битка, която ще определи и световния шампион в  категорията, ще бъде между него и руснака Сергей Иванников.\n\r\nСлед финалните биткит от Световното по киокушин за младежи и девойки, ще се проведе и официалната церемония по награждаването. \n                \n                \r\nПаралелно с битките на юношите на татамитата вече се играят и срещу от Европейското първенство за мъже, жени и ветерани. Днес се очаква да бъдат ясни и кои ветерани са №1 по киокушин в Европа. От България ветераните, които ще участват, са Милен Петров ( кат. 40-44 години и Теодор Буров (категория 45+години).\n\r\nЗа пръв път в България се провеждат едновременно едни от най-големите първенства по карате киокушин в света – 2-ото Европейско първенство за мъже, жени и ветерани и Шестото открито първенство за младежи и девойки. Над 1000 състезатели от повече от 32 държави от цял свят се борят за медали и златни купи в Двореца на културата и спорта в град Варна. Битките започнаха на 7 декември и ще продължат до 9 декември включително. Входът е свободен.\r\n ", "date": "2018.12.08", "title": "България взема три бронза от Световното по киокушин "}
{"url": "https://www.dnes.bg/mish-mash/2018/12/08/goli-na-vyrha-na-heopsovata-piramida-istina-ili.395964", "text": "\r\n \r\n \r\nВластите в Египет са започнали разследване по случая с качено в YouTube видео, в което е заснета датска двойка как незаконно се изкачва по блоковете на Хеопсовата пирамида и си прави голи снимки на върха, предаде ДПА.\n\r\nМинистърът по въпросите на паметниците на културата на Египет Халед ел Анани е сезирал генералния прокурор на страната във връзка с инцидента. \n\r\nВъв видеоклипа се вижда как мъж и жена се катерят към върха на Голямата пирамида в Гиза, като в последния неподвижен кадър се вижда как те се прегръщат голи на върха.\n                    \n                    \n                \r\nНе е известно дали нарушителите все още се намират на територията на страната. Специалистите ще трябва да се произнесат дали 3-минутното видео, пуснато миналата седмица, е истинско или е монтаж. \r\n \r\n/БТА/\n\r\n ", "date": "2018.12.08", "title": "Голи на върха на Хеопсовата пирамида – истина или…?"}
{"url": "https://www.dnes.bg/eu/2018/12/08/borim-bolesti-predotvratimi-chrez-vaksinaciia.395922", "text": "Министрите на здравеопазването на държавите-членки на ЕС приеха Препоръка на Съвета за засилване на сътрудничеството в борбата срещу болести, предотвратими чрез ваксинация, и проведоха дискусия за справяне с погрешните разбирания срещу ваксините на европейско и национално ниво, съобщиха от здравното министерство.\n\r\n\"Темата за колебанията при ваксинирането е изключително важна. За адресирането на този проблем е необходим анализ на конкретните причини за недоверието сред населението, както на национално, така и на европейско ниво. За справяне с тези проблеми са необходими мерки по всички звена във веригата: отговорно отношение на производителите, отчитащо обществената чувствителност; силни регулаторни органи, прилагащи стриктно регулаторната рамка; ангажирани медицински специалисти; добре информирани пациенти\". Тази позиция изрази министърът на здравеопазването Кирил Ананиев. \n                    \n                    \n                \r\nРепублика България подкрепя препоръката за укрепване на сътрудничеството между държавите-членки чрез обмен на данни с цел намаляване недоверието на обществото относно безопасността на ваксините.\n\r\nВ изказването си министърът подчерта, че България е страна, която поставя на първо място предоставянето на достоверна информация на достъпен за обществото език, и която инвестира в обучение на медицинските специалисти. \n\r\nКлючова роля имат личните лекари и педиатри, доверието в чиито препоръки е от водещо значение за преобладаващата част от родителите. Силният ангажимент на педиатрите за проследяване на задължителния имунизационен календар, компетентните съвети, изграждането на отношения на доверие с родителите са ценна практика, която следва да се подкрепя и насърчава.\n\r\nМинистър Ананиев беше категоричен, че акцент следва да бъде поставен и върху разяснителните кампании, предоставящи обективна информация на разбираем език, като е важно информацията да почива на медицински факти и доказателства за ефикасността на ваксините. \n\r\nПроучванията както на европейско, така и на национално ниво ясно демонстрират, че са налице опасения относно безопасността и ефикасността на ваксините. Подобни опасения – особено в случаите на ваксините от задължителния имунизационен календар, могат да имат опасни последици.\n\r\nКирил Ананиев посочи още: \"Важна роля за възстановяване на доверието имат и регулаторните органи – агенциите по лекарствата на национално и европейско ниво, които могат да предоставят незабавно информация на обществото по повод на конкретни продукти и да не допускат безпочвено засилване на страховете на населението\". \n\r\nСтриктната нормативна уредба в областта на лекарствената регулация е едно от достиженията на ЕС, гарантиращо доверие на европейските пациенти в безопасността, ефикасността и качеството на всеки лекарствен продукт, който се предлага на пазара на ЕС, вкл. ваксини. Точното прилагане на тези изисквания спрямо ваксините е пряко свързано с доверието на пациентите.\n\r\nВ тази посока беше и проведената по време на Неформалния съвет на здравните министри във Виена дискусия относно ускорената процедура за предоставяне на разрешения за употреба за лекарствени продукти.\n\r\nЗдравните министри обсъдиха и текущото състояние на здравеопазването на територията на Европейския съюз. Според България добавената стойност от инициативата се състои във възможността за обзор на водещите тенденции в здравеопазването, значимите проблеми, общи за държавите-членки, и открояването на области, в които ЕС може реално да добави стойност. \n\r\n\"Позволявам си да отправя апел докладите да отразяват достоверно ситуацията и тенденциите по ДЧ. Това предполага интензивна комуникация с националните компетентни органи, достатъчно време за реакция и отчитане на направените коментари в тяхната цялост\", обърна се Ананиев към колегите си.", "date": "2018.12.08", "title": "Борим болести, предотвратими чрез ваксинация"}
{"url": "https://www.dnes.bg/notifikacii/2018/12/08/sblysyci-blokadi-vyv-franciia-gnevyt-na-jyltite-jiletki.395968", "text": "Сблъсъци между демонстранти и служители на реда съпътстваха днешните митинги на движението на \"жълтите жилетки\" в центъра на Париж, който е поставен под засилена охрана, предаде Франс прес.\r\nБлокади по пътища затрудняват движението в този нов ден на висока мобилизация в цяла Франция.\r\nГоляма част от французите и особено парижани се опасяват от повторение на яростните сблъсъци, кадри от които обиколиха света и предизвикаха шок в страната и в чужбина.\r\nНапрежението се повиши в късните сутрешни часове около прочутия булевард Шанз-Елизе, където силите на реда използваха сълзотворен газ срещу \"жълтите жилетки\", хиляди от които дойдоха да демонстрират с викове \"Оставка на Макрон\".\r\n                \n                Някои демонстранти отговориха като хвърляха по полицаите димки и бомбички.\r\nВластите засилиха контрола по гарите и систематично претърсваха хора около местата на демонстрациите. В цялата страна са мобилизирани не по-малко от 89 000 служители на органите на реда, а в Париж те са 8000. На някои места са разположени бронетранспортьори на жандармерията като изключителна мярка.\r\nОколо 548 души бяха задържани тази сутрин в столицата. Най-малко 272 от тях са поставени под стража.\r\nНяколко чужди посолства посъветваха гражданите на своите държави да бъдат внимателни при движение в столицата или да отложат пътуването си. Много музеи, големи магазини и Айфеловата кула са затворени от съображения за сигурност.\r\nФренското правителство многократно призова за спокойствие, а няколко представители на \"жълтите жилетки\" също призоваха да се демонстрира мирно.\r\n\"Жълтите жилетки\", които са представители най-вече на работниците и средната класа, заявяват, че са разгневени от данъчната и социалната политика на президента Еманюел Макрон, които смятат за несправедливи и срещу които протестират от три седмици, като демонстрират и организират блокади и седящи стачки в цялата страна.\r\nОтстъплението на правителството от повишаването на данъците върху горивата, първоначалното искане на \"жълтите жилетки\", не доведе до успокояване на движението, което се противопоставя най-вече на политическите елити и традиционните партии. (БТА)\r\n ", "date": "2018.12.08", "title": "Сблъсъци, блокади във Франция: Гневът на \"жълтите жилетки\""}
{"url": "https://www.dnes.bg/stranata/2018/12/08/otkriha-zimniia-sezon-na-pamporovo-s-bezplaten-lift.395966", "text": "С безплатни лифтове и паркинги бе открит зимният сезон в курорта Пампорово. \n\r\nЗаради ранната подготовка на спортните съоръжения и съвпадането със студентския празник в курорта имаше около 9000 хил. души. \n\r\nСтудентите, които са около 3000, дадоха старта още предната вечер с много веселие в огромната шатра на ски плац \"Малина\".\n\r\nЧаст от тях осъмнаха на пистите. \n\r\nГръцки, македонски и турски туристи и туроператори пристигнаха в родопския курорт за откриването. \n\r\nДо 21 декември лифт картата в курорта е на промоцена от 37 лв. на ден. От 22 декември пък в сила ще влязат редовните цени за сезона, като за ден лифт картата струва 58 лева. \n\r\nПлановете на стопанина на лифтовете и пистите в курорта - Пампорово АД са дотогава почти цялата ски зона да е отворена за туристите. \n                    \n                    \n                \r\nКафето и чаят на пистите варират между 2 и 3 лв., топлият шоколад и бирата - 3 лв., принцесите около 3-4 лева, сандвичите от 5 до 9 лв. \n\r\nЗоната \"Мечи чал\" ще бъде пусната по-късно, защо е засегната от природните бедствия тази година и още не е подготвена.\n\r\n\r\n ", "date": "2018.12.08", "title": "Откриха зимния сезон на Пампорово – с безплатен лифт"}
{"url": "https://www.dnes.bg/sofia/2018/12/08/sreshtu-perkite-ot-akuli-jena-rita-kolchetata-po-grafa.395969", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Нов видеоклип от улица \"Граф Игнатиев\" в София скандализира потребителите на социалните мрежи. \r\nРано тази сутрин във Facebook се появиха кадри, на които се вижда как в малките часове на нощта жена се разхожда по ремонтирания участък на улицата и рита анти-паркинг колчетата, които мнозина оприличиха на перки на акула. \r\nВидеото бързо събра стотици коментари и споделяния. \r\nЕдни одобриха постъпката на жената и за пореден път нарекоха колчетата \"грозни\", предаде .\r\nДруги обаче нарекоха проявата \"вандалска\" и я упрекнаха, че руши общинска собственост.\r\n ", "date": "2018.12.08", "title": "Срещу \"перките от акули\": Жена рита колчетата по \"Графа\""}
{"url": "https://www.dnes.bg/notifikacii/2018/12/08/trymp-dovolen-otseche-francuzite-me-iskat.395970", "text": "Президентът на САЩ Доналд Тръмп отново отправи остри критики към Парижкото споразумение за климата в туит, гласящ: \"Парижкото споразумение не работи добре за Париж. Протести и безредици в цяла Франция. Хората не искат да плащат големи суми пари, предимно на развиващи се страни (които са управлявани по спорен начин), уж за опазване на околната среда. Те скандират \"Искаме Тръмп!\" Обичам Франция\".\r\n45-ият президент на САЩ не за първи път изказва мнението си за Парижкото споразумение, отбелязва Франс прес. Във вторник Тръмп препрати туит на консервативния коментатор Чарли Кърк, който заявява, че Франция е разтърсена от бунтове \"заради крайнолевите данъци над бензина\" и добавя: \"По улиците на Париж хората скандират \"Искаме Тръмп\". \r\n                \n                Според отдела на АФП за проверка на фактите, Чарли Кърк изглежда е цитирал видео, публикувано на 2 декември в Туитър. То е представено като записано във Франция, но в действителност е записано в Лондон, вероятно през юни, добавя АФП.\r\nВ друг туит президентът Тръмп обяви днес, че прокурорите не са намерили доказателство за сговор с Русия въпреки продължителното и скъпо разследване на твърденията за руска намеса в предизборната му кампания през 2016 г., съобщи Ройтерс.\r\nДен след като прокурорите вчера дадоха подробна информация за неизвестен досега опит на руснак да помогне на кампанията, Тръмп туитна: \"След две години и милиони страници документи (и цена от 30 милиона долара) няма сговор!\" (БТА)", "date": "2018.12.08", "title": "Тръмп доволен, отсече: Французите ме искат!"}
{"url": "https://www.dnes.bg/mish-mash/2018/12/08/receptata-dnes-pikantni-kiuftenca-s-domaten-sos.395908", "text": "Представяме ви една позабравена гозба, която да приготвите през уикенда за любимите си хора. \r\n\r\n \r\n1 кг кайма (смес телешко и свинско)\r\n \r\n1 глава лук\r\n \r\n3-4 скилидки чесън\r\n \r\n1 връзка магданоз\r\n \r\n1 ч. л. кимион\r\n \r\n1 ч. л. черен пипер\r\n \r\n1 ч. л. чили (по желание)\r\n \r\nолио за пържене\r\n \r\nза доматения сос:\r\n \r\n1 глава лук\r\n \r\n3-4 големи добре узрели домата или един буркан (800 мл) консервирани домати\r\n \r\n3 с. л. доматено пюре\r\n \r\n1 ч. л. кимион\r\n \r\n1 к. л. чесън на прах\r\n \r\nсол и черен пипер на вкус\r\n \r\nмагданоз за поръсване\r\n \r\n\r\n \r\nОмесваме каймата с нарязания на дребно лук, смачкания чесън, подправките и оставяме да престои половин час. От сместа оформяме с мокри ръце малки кюфтенца и пържим в дълбок тиган с не много олио докато покафенеят леко от двете страни.\r\n \r\nСлед като изпържим кюфтенцата, отливаме от мазнината, като оставяме само 2-3 с. л. и запържваме нарязания лук до златисто. Добавяме обелените и настъргани домати или доматите от консерва, прибавяме подправките без магданоза и оставяме да заври.\r\n \r\nСлед като заври соса намаляваме огъня и връщаме кюфтетата в соса, похлупваме с капак и оставяме да къкри на тих огън 30 минути. Размиваме доматеното пюре с 1/2 чаша вода и го добавяме към ястието, разбъркваме и оставяме без капак за 5-10 минути да се сгъсти. Готовото ястие се сервира обилно поръсено с магданоз.\r\n \r\nИзточник: Wellcometomykitchen\r\n \r\n", "date": "2018.12.08", "title": "Рецептата Dnes: Пикантни кюфтенца с доматен сос"}
{"url": "https://www.dnes.bg/obshtestvo/2018/12/08/u-nas-80-ot-smyrtnite-sluchai-ot-syrdechni-bolesti.395919", "text": "Основните хронични незаразни болести (ХНБ) - сърдечно-съдови заболявания, злокачествени новообразувания, хронични белодробни болести и диабет са причина за 80% от смъртните случаи в България, съобщиха от Министерство на здравеопазването.\n\r\nДоказано е, че посочените болести се причиняват от общи рискови фактори – тютюнопушене, злоупотреба с алкохол, нездравословно хранене, ниска физическа активност. Практиката показва, че тяхното редуциране води до намаляване на смъртността и заболяемостта от посочените болести. \n\r\nНай-ефективният път за постигане на тази цел са както профилактиката, ранната диагностика и осигуряването на здравословна среда за живот, така и дейностите по националните програми.\n                    \n                    \n                \r\nЗа да се подобри здравето на населението и да се повиши качеството на живот, чрез намаляване на преждевременната смъртност, заболяемост и последствията за здравето, в това число и инвалидизацията, от основните хронични незаразни болести, свързани с рисковите фактори - тютюнопушене, злоупотреба с алкохол, нездравословен модел на хранене и ниска физическа активност, Министерският съвет, с Решение № 538 от 12.09.2013 г., прие Националната програма за превенция на хроничните незаразни болести 2014-2020 г.\n\r\nЦел на програмата е и постигането на широка обществената информираност относно хронични незаразни болести и поведенческите, биологични и психосоциални рискови фактори, водещи до тях.\n\r\nЦелевите групи на Националната програма за превенция на хроничните незаразни болести 2014-2020 г са кърмачета, деца и млади хора до 29-годишна възраст, жени в детеродна възраст, бременни и кърмещи жени, население в трудоспособна възраст, възрастни и стари хора, медицински специалисти и асоциирани медицински специалисти/здравни професионалисти, немедицински специалисти и партньори.", "date": "2018.12.08", "title": "У нас: 80% от смъртните случаи – от сърдечни болести"}
{"url": "https://www.dnes.bg/akoshtete-vqrvaite/2018/12/08/zashto-zodiite-zaslujavat-koledni-podaryci.395876", "text": "Не можем цяла година да сме или послушни, или непослушни - винаги има и от двете. Ето кои са добрите неща, които правиха зодиите през 2018 г. и причините, поради които знаците в зодиака заслужават подарък. \r\n\r\n \r\nПомагаха на хората, които обичат. Бяха като най-големите фенове, най-верните привърженици на близките си. Подкрепяха ги истински, дори ги мотивираха да опитват, да сбъдват желанията си. Овните пазиха гърбовете на роднини, приятели, партньор.\r\n\r\n\r\n \r\nИстински късметлии сте, ако имате приятел Телец. Тази година те отново показаха колко лоялни са и колко много може да разчитате на тях. Не нарушиха обещанията си, пазиха тайните ви, бяха железни и стабилни. Не позволиха на никой приятел да затъне.\r\n\r\n\r\n \r\nНищо не може да ги спре, когато искат да развеселят близките си. Ако партито или излизането е скучно, Близнаците знаеха как да оправят нещата. Знаеха и как да успокоят наранените си приятели, как да ги накарат да оценят хубавото в живота.\r\n\r\n\r\n \r\nПомнят дори малките детайли за близките си хора. Раците знаят точно какво сте им казали за себе си и сте им признали. Правиха много искрени комплименти и знаеха какви съвети да дадат, когато някой е тъжен или в беда. Бяха като терапевти.\r\n \r\n\r\n \r\nНищо не прави Лъвовете по-щастливи от това да накарат някой да се усмихне и засмее. Тези знаци бяха много щедри и великодушни през годината. Правеха страхотни подаръци, помагаха на хора в нужда, помагаха на приятелите си да успеят, осигуряваха шансове и възможности на хората около себе си.\r\n \r\n", "date": "2018.12.08", "title": "Защо зодиите заслужават коледни подаръци?"}
{"url": "https://www.dnes.bg/obshtestvo/2018/12/08/diuner-pica-kakvo-iadat-decata-dokato-sa-na-uchilishte.395948", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ павилионите на всяко шесто училище в страната се продават нездравословни храни, съобщи Българската агенция за безопасност на храните.\r\nПроверка на екип на  показа, че в много училища липсват павилиони и децата са принудени да си купуват закуски от външни търговски обекти, а там контролът на храните е още по-труден.\r\nПица, хот дог, дюнер или нещо сладко. Такава е все още алтернативата за закуска край много училища у нас.\r\nЛюбими за децата се оказват сладките неща, чипсовете и газираните напитки.\r\nНад 300 са издадените предписания на търговци, за да се припомни какви трябва да бъдат храните, които предлагат. Има обаче и обекти, които предлагат на децата вкусна и здравословна храна.\r\n", "date": "2018.12.08", "title": "Дюнер, пица… Какво ядат децата, докато са на училище?"}
{"url": "https://www.dnes.bg/obshtestvo/2018/12/08/novogodishno-vodata-poskypva-ot-1-ianuari-v-niakolko-grada-v-sofiia-s-23-st.395941", "text": "Нови цени на водата ще има от 1 януари в редица градове в страната. Това показва доклад на Комисията за енергийно и водно регулиране (КЕВР), който ще бъде подложен за обществено обсъждане. \n\r\nВ София кубикът поскъпва с 23 стотинки, като цената става 2,585 лв. за куб. м от 2,354 лв. за кубик досега с ДДС. \n\r\nВ Бургас цената вече гони 3 лева при 2,729 лв. с ДДС досега. За Варна регулаторът предвижда кубикът да стане 3,097 лева при – 2,974 лева досега, пише \"Труд\".\n\r\nПо-малко ще е повишението на ВиК услугата в Пловдив, където потребителите се предлага да плащат по 2,216 лева за кубик при досегашни 2,20 лв. за кубик. \n\r\nУвеличение ще има и в Монтана и Враца. Там обаче новата цена надхвърля социално поносимата, уточняват от КЕВР. Затова в двата града се предвижда тя да стигне до прага, който съответно е 2,967 лв. за куб. в Монтана и 3,171 лв. за кубик във Враца.\n                    \n                    \n                \r\nОпределянето на цените от 1 януари 2019 г. е заложено в бизнес плановете на ВиК дружествата, уточниха от КЕВР. Освен тях при определяне на новите цени регулаторът взима под внимание процента на инфлацията за годината, както и коефициента на изпълнение на предвидените за периода разходи. Именно заради неизпълнени разходи ВиК Кърджали ще бъде санкционирано и там цената на водата ще бъде намалена, посочиха от КЕВР.\r\n ", "date": "2018.12.08", "title": "Новогодишно: Водата поскъпва от 1 януари в няколко града, в София с 23 ст."}
{"url": "https://www.dnes.bg/obshtestvo/2018/12/08/diado-koleda-idva-vkyshti-na-promociia-za-60-lv-po-skyp-e-sys-snejanka.395942", "text": "Можем да извикаме Дядо Коледа у дома с ваучер за 60 лв. Това установи проверка на \"Монитор\" в онлайн сайтове. Офертите пък се надпреварват коя да звучи по-оригинално и примамливо.\n\r\n„Далеч, далеч на север, там, където снежната покривка трудно се разделя със земята, живеят белобрадият старец, баба Коледа и елфите, творящи играчки за децата“, така започва една от тях. \n\r\nПромоционалната среща с белобрадия старец варира между 50 и 70 лв., а продължителността й е 30 мин. Цената се оскъпява, ако сме повикали и неговата помощничка Снежанка.\n\r\nПовечето ваучери са валидни за едно семейство с до две деца. Това означава, че ако няколко фамилии се съберат да празнуват заедно, ще трябва да купят няколко ваучера. За трето дете над 10 г. пък се плаща допълнително по още 10 лв. \n                    \n                    \n                \r\nС по толкова отгоре се бъркат в джоба и тези, които живеят в крайните квартали на столицата. Сумата набъбва с 20 лв., ако адресът се намира до 25 км от София.\n\r\nТака Добрият старец изкарва по 2 бона по празниците. \r\n ", "date": "2018.12.08", "title": "Дядо Коледа идва вкъщи - на промоция за 60 лв., по-скъп е със Снежанка"}
{"url": "https://www.dnes.bg/notifikacii/2018/12/08/shest-jertvi-pri-blyskanica-v-noshten-klub-v-italiia.395943", "text": "Най-малко шестима души са загинали, а 120 са ранени при паническа блъсканица в нощен клуб в италианската провинция Анкона през изминалата нощ, предаде Асошиейтед прес, като цитира италиански медии.\r\nНещастието е станало около 1,00 ч. местно време в нощния клуб \"Лантерна адзура\" в градчето Кориналдо, където около 1000 души, повечето младежи, се събрали за концерт на рапъра Сфера Ебаста. \r\nПожарникари заявиха, че паника избухнала сред публиката, когато в помещението се усетила остра миризма, вероятно от пръскане със спрей с лютив газ. \r\nНай-малко 10 от ранените са в тежко състояние. \r\nЕдин от оцелелите твърди пред италианската агенция АНСА, че поне един от аварийните изходи е бил заключен.\r\n/БТА/\r\n ", "date": "2018.12.08", "title": "Шест жертви при блъсканица в нощен клуб в Италия"}
{"url": "https://www.dnes.bg/snimka-na-denia/2018/12/08/oblachna-sybota-dyjd-dovechera-v-zapadnite-raioni.395944", "text": "Сутринта ще има разкъсана облачност, над много райони намаляваща до ясно и слънчево. \n\r\nПреди обяд от запад облачността ще започне да се увеличава и вплътнява, но чак вечерта, първо в крайните западни райони, ще превали слаб дъжд, сочи  на НИМХ при БАН. \n\r\nПрез нощта ще е почти тихо, през деня ще се появи слаб югозападен вятър. \n\r\nМинималните температури ще са предимно между минус 5 и 0 градуса, максималните слабо ще се повишат и ще са от 5 до 10 градуса.\r\nПо Черноморието ще преобладава слънчево време, след обяд ще се заоблачи. Ще духа слаб до умерен югозападен вятър. Максималните температури ще са 8°-9°. Температурата на морската вода е 8-11°. Вълнението на морето ще бъде 2-3 бала и през деня ще отслабне.\n                \n                \r\nВ планините от запад облачността ще се увеличава, но през деня ще е почти без валежи. Ще духа умерен до силен вятър от запад-югозапад и с него температурите ще се повишат. Максималната на височина 1200 метра ще е около 7°, на 2000 метра – около 0°.\n\r\n ", "date": "2018.12.08", "title": "Облачна събота, дъжд довечера в западните райони "}
{"url": "https://www.dnes.bg/obrazovanie/2018/12/08/sofiiskiiat-universitet-praznuva-130-ta-si-godishnina.395945", "text": "Днес е кулминацията на честванията, с които най-старото висше училище в България - Софийският университет \"Св. Климент Охридски\", отбелязва своята 130-годишнина. Това съобщи пресцентърът на висшето училище.\n\r\nЮбилеят дава възможност на академичната общност да отчете реалния принос на Алма матер в интелектуалната и духовната история на България и да напомни с думи и дела, че Софийският университет е храм на знанието, науката и българската духовност.\n\r\nВ 17.00 часа в Народния театър \"Иван Вазов\" ще започне тържественото събрание, последвано от концерт, посветени на 130-ата годишнината от основаването на Софийския университет и от началото на висшето образование в България. На тържеството е поканен президентът Румен Радев.\n                    \n                    \n                \r\nСофийският университет поддържа активни връзки с над 500 университета по света. На празника гости на Алма матер ще бъдат президентът на Мрежата на европейските столични университети /UNICA/ проф. Лучано Сасо, генералният секретар на Мрежата на черноморските университети проф. Еден Мамут и десетки ректори и представители на партньорски университети.\n\r\nНа тържественото събрание предишните ректори акад. Благовест Сендов, проф. Иван Лалов, проф. Боян Биолчев и проф. Иван Илчев ще бъдат удостоени с почетното звание \"Академикус емеритус\" на Софийския университет.\n\r\nЩе бъде връчена и Голямата награда за литература на Софийския университет за 2018 г. Лауреатът на наградата, която най-старият университет връчва веднъж на две години от 1999 г. насам, е проф. Кирил Топалов.\n\r\nВ тържествения концерт ще участват хоровите състави на Националната гимназия за древни езици и култури, симфоничният квартет \"Филхармоника\", биг бендът на Националната музикална академия \"Проф. Панчо Владигеров\", танцовият състав \"Аура\" при Народното читалище \"Аура 1929\" и квартетът към фолклорната формация \"Мелодия\" при Народното читалище \"Св. Св. Кирил и Методий 1924\".\n\r\nПо-рано през деня, в 11.45 часа в Централното фоайе на Ректората на СУ, ще бъде валидирана пощенска марка, посветена на годишнината от създаването на Софийския университет.\r\n ", "date": "2018.12.08", "title": "Софийският университет празнува 130-та си годишнина"}
{"url": "https://www.dnes.bg/obshtestvo/2018/12/08/vreme-e-za-kupon-chestit-praznik-studenti.395947", "text": "Десетки хиляди български студенти ще празнуват днес на 8 декември.\n\r\nПразникът се чества за първи път през 1903 година.\n\r\nПрез 1897 г. министърът на просвещението проф. Иван Шишманов поставя въпроса първото Висше училище в България да има \"по-особен, свой празник\". На заседанието си от 2 ноември 1902 г. Академичният съвет на Висшето училище определя деня на просветителя Св. Климент Охридски - 25 ноември /8 декември - нов стил/, за свой празник. \n\r\nЗа първи път студентите го отбелязват през 1903 г. в салона на читалище \"Славянска беседа\" в София. През 1905 г. в Правилника на Висшето училище, което тогава вече се нарича Софийски университет \"Св. Климент Охридски\", за пръв път е записан текстът, че 25 ноември е патронен празник на университета. \n                    \n                    \n                \r\nОт 1916 г. в резултат на официалното въвеждане на Григорианския календар в България годишният празник на университета се измества с 13 дни напред и започва да се чества на 8 декември. Така с годините най-старото и престижно висше училище в България създава и утвърждава 8 декември като символна дата на университетската празничност.\n\r\nПразнуването на 8 декември е отменено след 1944 г. и е заменено с датата 17 ноември, когато е Международният ден на студентската солидарност. През 1962 г. празникът на висшето училище на 8 декември отново е възстановен. След 1968 г., когато Българската православна църква връща стария стил на Юлианския календар, денят на Св. Климент Охридски отново става 25 ноември. \n\r\nАкадемичният съвет на Софийския университет решава да отдели патронния празник на висшето училище от общия на 8 декември и определя за свой официален празник 25 ноември - денят на патрона на университета - Св. Климент - архиепископ Охридски.\n\r\nОсми декември остава светска дата и продължава да обединява българските студенти с изключително популярния им празник. Официално 8 декември е обявен за неучебен ден и за празник на всички български студенти на заседание на Съвета на ректорите от 28 октомври 1994 г.\r\n ", "date": "2018.12.08", "title": "Време е за купон! Честит празник, студенти!"}
{"url": "https://www.dnes.bg/usa/2018/12/08/trymp-za-eks-dyrjavniia-sekretar-tilyrsyn-typ-i-leniv.395946", "text": "Президентът на САЩ Доналд Тръмп отговори на критиките на бившия си държавен секретар Рекс Тилърсън, като го нарече \"тъп\" и ленив\" ден след като той разказа как предупреждавал президента да не предприема неща, които биха нарушили закон или договор на САЩ, предаде Ройтерс.\n\r\nТръм уволни (с туит) Тилърсън през март след серия публични разногласия за политиката спрямо Северна Корея, Русия и Иран. Освен политическите спорове отношенията между двамата бяха обтегнати от медийни твърдения, че Тилърсън в частен разговор нарекъл Тръмп \"идиот\".\n\r\nРазказвайки за преживяванията си в Държавния департамент, Тилърсън описа президента като \"доста недисциплиниран - не обича да чете, не чете информационните доклади, не обича да вниква в подробности\".\n                    \n                    \n                \r\nСпоред Тилърсън отношенията им се развалили, защото казвал на президента, че той не може да върши някои неща, защото са незаконни или биха нарушили договори.\n\r\n\"Налагаше се да му казвам: Вижте, г-н президент, разбирам какво искате да направите, но не може да го направите по този начин. Това нарушава закон, нарушава договор. Това наистина го ядосваше\", разказа Тилърсън.\r\nТилърсън говори на събитие в Хюстън, Тексас - първата му публична поява от почти девет месеца. Думите му бяха цитирани от Си Би Ес и \"Хюстън кроникъл\".\n\r\n\"Тревожи ме това, че американците изглежда се интересуват толкова малко от проблемите, че се задоволяват със 128 букви\", добави още бившият първи дипломат, намеквайки за Тwitter, предпочитаното от президента средство за комуникация.\n\r\nТръмп отвърна на удара отново с туит.\n\r\n\"Майк Помпео върши страхотна работа. Много се гордея с него. Неговият предшественик Рекс Тилърсън нямаше необходимия умствен капацитет. Той беше тъп като пън (dumb as a rock) и не можах да се отърва от него достатъчно бързо. Беше дяволски мързелив (lazy as hell). Сега е напълно различно. Страхотен дух в Държавния департамент\", написа Тръмп.", "date": "2018.12.08", "title": "Тръмп за екс държавния секретар Тилърсън: Тъп и ленив!"}
{"url": "https://www.dnes.bg/televizia/2018/12/08/aleksandyr-fol-pyteshestvenik-na-vremeto.395909", "text": "В събота ще си говорим за основателя на Института по тракология към БАН през 1972 година и негов директор до 1992 година.\r\nЗа човека, който участва активно в организацията на изложбата \"Тракийското изкуство и култура по българските земи\", която е представена в 25 страни по света, първият заместник на Людмила Живкова и министър на Народната просвета на Народна Република България – Александър Фол.\r\nЗа даровития професор ще си говорим с неговата вдовица Валерия Фол, професор и доктор на историческите науки. Гледайте в събота от 10:30 часа по \r\nВ рубриката ни за фамилно пътешествие сме ви приготвили изненада. Тази седмица ще ви отведем в страните, където има невероятни коледни базари. \r\n\"Фамилно\" започва в събота в 10:30 ч. по Bulgaria ON AIR.\r\n ", "date": "2018.12.08", "title": "Александър Фол – пътешественик на времето"}
{"url": "https://www.dnes.bg/muzika/2018/12/08/babs-bg-trygvat-s-pesni-na-metalika-abba-i-madona.395949", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПесни на \"Металика\", Мадона и \"АББА\" с адаптиран на български текст ще изпълняват дамите от \"Бабс БГ\", които бяха избрани по време на кастинга за музикалния проект на казанлъшкото читалище \"Искра\" – \"Бъди звезда на 70\".\r\nПопулярната песен на \"Куин\" \"I want to break free\", но с адаптиран на български текст - тази и още други песни ще изпълняват бабите, коментира ръководителят на проекта Стоян Петров.\r\nДамите приемат предизвикателството изключително ентусиазирано. Първият концерт на \"Бабс БГ\" се очаква още в края на декември, съобщи ", "date": "2018.12.08", "title": "\"Бабс БГ\" тръгват с песни на \"Металика\", \"АББА\" и Мадона "}
{"url": "https://www.dnes.bg/kino/2018/12/08/da-prevyrnesh-jivota-si-v-klishe-s-trudni-otgovori.395428", "text": "Да пишеш книги за взаимопомощ не е като да живееш реалния живот. В това ще се убеди писателят Арлен Фабер (Джеф Даниелс) във филма на  Джон Хиндман \"Трудни отговори\".\r\nГлавният герой е автор на бестселър и бързичко се превръща в гуру, обясняващ надълго и нашироко що е то живота. Въпросите се сипят, а обхватността им се разпростират до всичко във Вселената.\r\nТрудностите идват, когато Арлен се опитва да се скрие от почитателите си и най-вече от факта те да не разберат, че всъщност той не знае абсолютно нищо за живота.\r\nРежисьорът Джон Хиндман прави забавно, но и поучително наблюдение за това как човек заобичва клишетата и се опитва да въплъти живота си в тях.\r\nГледайте \"Трудни отговори\" на 8 екември от 23.00 часа по телевизия .\r\n \r\n\r\n ", "date": "2018.12.08", "title": "Да превърнеш живота си в клише с \"Трудни отговори\""}
{"url": "https://www.dnes.bg/notifikacii/2018/12/08/amerika-prevryshta-blizkiia-iztok-v-baruten-pogreb.395951", "text": "Американските продажби на оръжие превръщат Близкия изток в \"барутен погреб\", заяви иранският външен министър Мохамад Джавад Зариф, цитиран от Ройтерс.\n\r\n\"Равнището на продажби на оръжие от страна на САЩ е невероятно и далеч надхвърля нуждите на региона\", подчерта външният министър. \n\r\n\"Това говори, че американците следват много опасна политика\", предупреди Зариф, цитиран от националната иранска агенция ИРНА.\r\nИранският президент Хасан Рохани пък окачестви изтеглянето на САЩ от иранското ядрено споразумение и повторното налагане на санкции като икономически тероризъм, предаде Ройтерс.\n\r\nОсвен това Рохани предупреди, че ако наложените санкции отслабят способността на Иран да се справя с тях, към Запада ще се насочи \"потоп\" от наркотици, бежанци и атентати.\n                \n                \r\n\"Предупреждавам тези, които налагат санкции, че ако бъде засегната способността на Иран да се бори с наркотиците и тероризма, няма да бъдете в безопасност от потоп от наркотици, бежанци, бомби и тероризъм\", подчерта президентът в реч по иранската държавна телевизия, цитиран от БТА.\n\r\nРохани призова страните от региона към сътрудничество в борбата с тероризма, предаде ТАСС, цитирайки телевизия \"Маядин\". \"Страните, които ни бойкотират, трябва да знаят, че действията им няма да окажат никакво влияние на способността ни да се борим с тероризма\", подчерта той.\n\r\n ", "date": "2018.12.08", "title": "Америка превръща Близкия изток в \"барутен погреб\"!"}
{"url": "https://www.dnes.bg/stranata/2018/12/08/rumynski-ikoni-vyrhu-styklo-izlojba-v-ruse.395953", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРумънски икони върху стъкло, изработени по древна техника, гостуват в Русе. Експозицията представя любопитни моменти от селското изкуство отпреди няколко века, характерно за северната ни съседка.\n\r\nЩефания Накю рисува икони върху стъкло от 10 години. Започва като студентка, вдъхновена от старинната техника, която е характерна за Трансилвания и Северна Молдова.\n\r\nВ нея се използват естествени пигменти в смесица с олио от иглолистни дървета, а за благородството на образа се влага златно или сребърно фолио, разказва в репортаж .\n                    \n                    \n                \r\nЗаедно с иконите са представени и облеклата, носени от румънските селяни в миналото.\n\r\nСред впечатляващите творби е и една изумителна мозайка с образа на Спасителя, специално донесена от румънците. Изложбата ще остане в Русе до края на годината.\n\r\n\r\n ", "date": "2018.12.08", "title": "Румънски икони върху стъкло - изложба в Русе"}
{"url": "https://www.dnes.bg/eu/2018/12/08/stotici-aresti-v-parij-jyltite-jiletki-se-sybirat.395954", "text": "Двеста седемдесет и осем души са арестувани от сутринта в Париж, където се събират \"жълти жилетки\" за трета последователна събота на протест срещу данъците над горивата, предаде ДПА.\n\n\r\nТелевизиите показаха стотина \"жълти жилетки\" на булевард Шанз-Елизе и в района на Триумфалната арка, където през седмицата имаше тежки сблъсъци с полицията.\r\nОколо 89 000 служители на силите за сигурност, подкрепяни от жандармерия и бронирани коли, са разположени в градове из цяла Франция, в Париж те са 8000, пише БТА.\r\nРадио Франс Енфо съобщи, че от арестуваните 278 души 32-ма са задържани за разпит. Полицията не потвърди информацията, но заяви, че мнозина от арестуваните са заподозрени, че са се включили в протеста, за да предизвикат насилие, разрушения и вандализъм.\r\n ", "date": "2018.12.08", "title": "Стотици арести в Париж, \"жълтите жилетки\" се събират"}
{"url": "https://www.dnes.bg/notifikacii/2018/12/08/jena-zagina-pri-katastrofa-na-pytia-vraca-krivodol.395955", "text": "Жена на 36 години е загинала при автомобилна катастрофа на пътя Враца-Криводол, съобщиха от пресцентъра на МВР. \r\nСигналът към полицията е подаден в 08.10 часа. \r\nНа пътя между Враца и Криводол се е преобърнал лек автомобил „Форд Галакси“ и на място е загинала жена на 36 години, която е била пътничка в колата.\r\nШофирал е 40-годишен мъж. \r\nОбстоятелствата се изясняват. Предстои оглед на местопроизшествието. Движението се регулира от \"Пътна полиция\".\r\n ", "date": "2018.12.08", "title": "Жена загина при катастрофа на пътя Враца-Криводол"}
{"url": "https://www.dnes.bg/balkani/2018/12/08/skopie-posegna-i-na-pritchata-za-han-kubrat-i-snopa-prychki.395959", "text": "Компромиси с историята на България няма да допусна. Това се казва в официална позиция на председателя на ВМРО – Българско национално движение и заместник министър-председател по обществения ред и сигурност Красимир Каракачанов във връзка с поредното провокативно изказване на Зоран Заев пред парламента на Македония, в което той вменява внушението, че договорът с Гърция, известен като Преспанския договор, дава идентификация за наличието на македонски език и никой няма право да противоречи на това.\n\r\n\"Като лидер на ВМРО и вицепремиер по националната сигурност категорично се противопоставям на това твърдение. Прочитът на един междудържавен договор може да е само и единствено на основата на правата и задълженията, които той поражда. В случая документът не поражда приписваните изкуствено от Заев права, а именно македонският език, който е непризнат от никого като официален език, да бъде считан за законен такъв на територията на цялата Северна Македония\", заявява Каракачанов.\n                    \n                    \n                \r\nСеверна Македония е географско наименование, което включва и настоящи земи от Република България, пояснява вицепремиерът.\"Г-н Заев с този размах утре може да поиска използваният, напълно идентичен български диалект да бъде изучаван като официален чужд език и у нас. Това е недопустимо. Това е провокация\", категоричен е Каракачанов.\n\n\n\r\n\"Паралелно с тази манипулация категорично искам да подчертая, че и работата на българо-македонската комисия по исторически въпроси върви в посока, която определено не е в полза на историческата истина. Напълно правилно и в интерес на България и вицепремиерът и министър на външните работи Екатерина Захариева отбеляза, че не вижда напредък в работата ѝ. Тезите на хора като Литовски и Каров, налагани от страна на Македония, са в противовес на реалността. Още по-притеснителен е фактът, че година и половина след подписването на Договора за добросъседство между България и Македония на нас ни е предоставен списък с учебници, отново от македонска страна, в които според твърденията съдържат \"националистически\", \"реваншистки\", \"авторитарни\" и т.н. внушения, които заедно с отправянето на заявки към Македония като \"неосвободените български земи\", били против интересите на македонското общество\", посочва лидерът на ВМРО.\n\r\nНай-голямото нахалство от скопска страна е посегателството и към притчата за Хан Кубрат и снопа пръчки, Цар Самуил, Братя Миладинови и т.н, към които пък се предявяват претенции за историческа принадлежност, оценява Каракачанов.\n\r\n\"Аз категорично няма да допусна подобно агресивно и нагло поведение от страна на представителите на Македония и все повече се убеждавам, че в този си вид, особено и с наложените от ответната страна груби манипулации, въпросната Комисия няма да защити българските интереси\", заявява Каракачанов.\n\r\nТой отново подчертава, че македонските земи са български и това е исторически факт. \"От Освобождението до 1944 г. за тях се водят неспирни битки на всички фронтове – дипломатически и военни, именно защото това са доказано български територии. Конспирациите на Коминтерна окончателно ги разделят от нашето землище, като оставят един народ на територията на две държави. Внимателният прочит на Балканската история сочи точно това\", припомня Каракачанов. \n\r\nПоради всичко това като историк и председател на ВМРО – БНД той смята, че настоящата работа на Комисията и претенциите на нейните членове от македонска страна искат да се валидизира фалшива историческа версия. Това е недопустимо.\n\r\n\"Аз не дължа политическа коректност на никого, защото Македония е моя кауза. Затова заявявам напълно официално, че няма да приема хора с неясни възгледи и с обърнат прочит на историята да се промъкнат в НАТО и ЕС, на гърба и за сметка на България и историческата справедливост, още по-малко, внедрявайки задкулисно македонския език\", заявява Каракачанов.\n\r\n\"Нещо повече - подчертавам още веднъж, че ако дори един неистинен исторически факт бъде допуснат, ако дори един исторически факт бъде подменен, ще поискам категоричната позиция от страна на държавата кандидатурата на Македония за НАТО и ЕС да не бъде подкрепена. Това е наше право\", категоричен е вицепремиерът.\n\r\nНастоящото управление в лицето на ГЕРБ и \"Обединени патриоти\" доказа своята твърдост и последователност в отстояването на българския интерес, а за мен подмяната на историята в ущърб на България е посегателство над страната ни, декларира вицепремиерът.\n\r\nТова е грубо погазване на 1300-годишната памет на Родината ни и поругава паметта на нашите деди, които са дали живота си за свободата, включително и на териториите на днешна Македония, заявява той.\n\r\n\"Ето защо в качеството на председател на ВМРО – БНД и заместник министър-председател по обществен ред и сигурност ще поискам ако Комисията не излезе с ясно и категорично становище, че историята на днешна Македония е обща с тази на Република България до 1944 г., да бъде изготвен Анекс към Договора за добросъседство, в който официалните власти от другата страна на границата да признаят това. Ако откажат – няма да получат нашата подкрепа за НАТО и ЕС. Компромиси с историята няма да допусна!\", заключава Красимир Каракачанов. \n\r\n ", "date": "2018.12.08", "title": "Скопие посегна и на притчата за Хан Кубрат и снопа пръчки! "}
