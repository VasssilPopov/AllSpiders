{"url": "https://www.dnes.bg/stranata/2018/10/06/slyncheva-nedelia-hubavo-vreme-shte-ni-radva-i-utre.389837", "text": "През нощта ще бъде ясно, а утре над по-голямата част от страната отново слънчево. По-значителна ниска облачност ще има преди обяд над Източна България. Ще духа слаб вятър, предимно от изток.\r\nМинимални температури между 3° и 8°, по морския бряг малко по-високи, максимални предимно между 20° и 25°. В София минимална температура около 5°, максимална около 22°, според прогнозата за времето на НИМХ-БАН, цитирана от \"Фокус\".\r\nНад Черноморието ще преобладава слънчево време, преди обяд със значителна ниска облачност. Ще духа до умерен източен вятър. Максималните температури между 19° и 22°. Вълнението на морето ще бъде 3-4 бала. Температурата на морската вода е 19 – 21°.\r\n                    \n                    \n                Над планините ще бъде слънчево със слаб предимно южен вятър. Максималната температура на височина 1200 метра ще е около 17°, на 2000 метра – около 11°.\r\nАтмосферното налягане през деня още ще се понижи и ще доближи средното за месеца.\r\nПрез следващите дни ще преобладава слънчево време. Ще има и временни увеличения на облачността, но само на отделни места са възможни краткотрайни превалявания, незначителни като количество. Сутрин на места ще има условия за ниска облачност или мъгла, в началото на седмицата главно в Източна България, а в средата - на повече места в низините.\r\nВ западната половина от страната ще духа слаб източен вятър, в източната - слаб до умерен, от изток-североизток. Преобладаващите минимални температури ще са между 5° и 10°, дневните - предимно между 19° и 24°.\r\n ", "date": "2018.10.06", "title": "Слънчева неделя: Хубаво време ще ни радва и утре"}
{"url": "https://www.dnes.bg/rusia/2018/10/06/oryjiia-rusiia-kitai-interesyt-e-mnogo-po-silen-ot-straha.389730", "text": "Сред най-важните теми в преговорите на руския президент Владимир Путин с премиера на Индия Нарендра Моди в Делхи е покупката на руските комплекси за ПВО С-400. Индия проявява интерес и към други модели руска военна техника, включително танкове и бойни кораби.\n\r\nВече бе съобщено, че Делхи се кани да купи от нас пет полкови комплекта зенитни ракетни комплекси С-400 - това значи най-малко 10 дивизиона, пише Дмитрий Болтенков, \"Известия\".\n\r\nИнтересът на индийските ни партньори към тези руски системи се дължи на сложните им отношения с Пакистан, който притежава ядрени оръжия и разнообразни средства за доставката им: и самолети, и балистични ракети. За Индия е жизнено важно гарантирано да защити територията си от подобен съсед. И като отдавнашен наш военнотехнически партньор страната логично избра именно руските комплекси. Индийците не се побояха от евентуални американски санкции. Впрочем САЩ заявиха, че за тях Индия е важен стратегически партньор и те нямат намерение да я санкционират.\n                    \n                    \n                \r\nСъвсем различна бе ситуацията, когато Китай започна да купува С-400. През есента на 2014 г. КНР сключи с Русия договор за доставка на няколко дивизионни комплекта такива системи. А след година направи поръчка и за 24 изтребителя Су-35. Общата стойност на сделките бе около 5 милиарда долара. Китай стана първият чуждестранен купувач на най-новите руски зенитни комплекси. Това предизвика недоволство у САЩ.\n\n\n\r\nТака на 20 септември т. г. се стигна до значимо събитие - за пръв път една страна (САЩ) наложи санкции на друга страна (Китай) заради покупката на оръжия от трета страна (Русия). Санкции бяха въведени срещу Ли Шанфу, шефа на Департамента за развитие на военна техника към Централния военен съвет на КНР, и срещу самия департамент. Тази структура разработва техническата политика за превъоръжаване на Народно-освободителната армия на Китай (НОАК) и осъществява покупките на оръжия и военна техника. \n\r\nИ ето че сега са блокирани както активите й в САЩ, така и възможността тази структура и нейният ръководител да оперират във финансовото пространство на Съединените щати. Забранено е освен това да се доставят на департамента продукция и технологии с американски произход.\n\r\nПрез последните трийсет години Китай достигна забележителни върхове в създаването на разнообразни видове оръжия и военна техника. В редица насоки обаче - примерно разработката на далекобойни системи за ПВО и тежки изтребители, КНР все още изостава от Русия и САЩ. Същевременно Китай е предприел в момента експанзия в редица региони и в някои точки интересите му се сблъскват с тези на САЩ и други страни. Сред тези пресечни точки е Тайван. Щатите отправиха ясен сигнал, че всеки опит да бъде интегриран островът в състава на КНР с военна сила като \"изконна територия на Китай\" ще бъде възприет като обявяване на война.\n\r\nДруга точка, в която се пресичат китайските и американските интереси, са островите Спратли в Южнокитайско море, където КНР създава мрежа от предни постове, летища и военни бази. Световната общност наистина не признава Китай да има някакви права върху архипелага, но това изобщо не му пречи да напредва в региона.\n\r\nВ случай на конфликт основен инструмент за въздействие на САЩ върху континентален Китай ще станат флотът и ВВС. Което значи, че започнат ли бойни действия, по китайски военни обекти ще бъде нанесен масиран удар със самолети от палубната авиация и крилати ракети \"Томахок\". \n\r\nВоенноморските сили на НОАК засега нямат готовност да попречат на американския Седми флот, нито изгледи скоро да му се противопоставят като равни. Затова НОАК разработва различни системи за противодействие срещу американските корабни групи, включващи самолетоносач. КНР успя например да създаде противокорабен комплекс с балистични ракети Де Еф-21Де, способен ефективно да поразява цели с голям размер като американските самолетоносачи от клас \"Нимиц\". Днес тези ракети са основното звено в отбраната на китайските брегове.\n\r\nДе Еф-21Де е първият в света противокорабен ракетен комплекс с балистични ракети. Но е твърде уязвим за крилати ракети и ударни дронове. САЩ трупат опит именно в борбата срещу подвижни ракетни установки още от времето на войната в Персийския залив през 1991 г. Затова за Китай е от жизнена важност да формира сигурна система, която да брани ударните му оръжия от въздушни атаки.\n\r\nКомплексната система за ПВО, създавана в момента от Китай в крайморските региони, включва самолети за далечно радиолокационно откриване и управление (АУАКС), тежки изтребители с далечен обсег и далекобойни ракетни комплекси. Китайците са постигнали доста успехи в създаването на самолети АУАКС, но имат проблеми с разработката на ракетни системи и тежки изтребители. Точно затова КНР купи партида изтребители Су-35 и два-три полкови комплекта за ПВО С-400.\n\r\nГолемият плюс на комплексите за ПВО е по-лесното им развръщане в боен ред. Те нямат нужда от двукилометрови бетонни писти за излитане и кацане, много са мобилни и с лекота могат да прикриват подготовката за пуск на батареите от системата Де Еф-21Де.\n\r\nВ момента С-400 е най-модерната система за ПВО в света. Тя може да води борба и срещу самолети, и срещу балистични ракети. Освен това комплексът постоянно се модернизира. Нова ракета с увеличен обсег ще осигури на С-400 възможността да поразява противникови самолети на разстояние до 400 км и да сваля аеробалистични цели на далечина до 60 км. Изразходвала за целта сравнително малко средства (за страна като КНР), НОАК успя да създаде въздушен чадър, който защитава от Военноморските сили на САЩ и предните й постове в Южнокитайско море, и военните обекти в континентален Китай.\n\r\nФактът, че Китай разполага със С-400 и Су-35, естествено дразни администрацията на САЩ. В случая обаче американските санкции имат и голям положителен ефект: Русия и Китай ще направят нова стъпка в прехода към взаимни разплащания в национални валути, без да се използва доларът.\n\r\nКитай все още има нужда от най-нови отбранителни комплекси, включително в системата на ПВО. Пекин купи вече и С-300, и С-400. Няма съмнения, че тъкмо тази далекоизточна страна първа ще поръча създаваните днес в Русия комплекси за ПВО С-500. И ще плати вече с рубли или юани.\r\n \r\n/БТА/\r\n ", "date": "2018.10.06", "title": "Оръжия, Русия, Китай: Интересът е много по-силен от страха "}
{"url": "https://www.dnes.bg/index/2018/10/06/deloto-sreshtu-harvi-uainstiin-s-mesec-napred.389830", "text": "Следващото заседание по делото срещу продуцента Харви Уайнстийн беше изтеглено с един месец напред, което свидетелства за неочакваните трудности на обвинението, предава Франс прес.\nГоворител на адвоката на Уайнстийн Бен Брафман заяви, че следващото заседание е било насрочено за 11 октомври, а не за 8 ноември, както беше първоначално предвидено. \r\nСрещу продуцента се води дело за сексуални престъпления от три жени. \r\nСпоред американските медии съмнения са породили показанията на една от тях - Лусия Еванс. Тя била признала пред колеги, че направила доброволно фелацио на продуцента, за да получи роля. По-късно в показанията си твърдяла, че била насилена от него. (БТА)\r\n ", "date": "2018.10.06", "title": "Делото срещу Харви Уайнстийн - с месец напред "}
{"url": "https://www.dnes.bg/notifikacii/2018/10/06/interpol-oficialno-pita-kitai-za-izcheznaliia-si-shef.389831", "text": "Интерпол официално поиска от китайските власти информация за президента на организацията Мън Хунвей, предадоха ДПА и Асошиейтед прес. \n\nСемейството на Мън загуби връзка с него, след като преди седмица той отпътувал от Франция, където е централата на Интерпол, за Китай. Френската прокуратура обяви вчера, че е започнала разследване.\r\nКитай не е направил официално изявление за местонахождението на Мън.\r\n\"Интерпол поиска чрез официални полицейски канали китайските власти да изяснят статута на президента на Интерпол Мън Хунвей\", посочи организацията днес.\r\n64-годишният Мън, който е заместник-минитър на обществената сигурност в Китай, бе избран за президент на Интерпол през 2016 година и с мандат до 2020 година, според сайта на организацията.\r\n                \n                Като президент той председателства изпълнителния комитет на Интерпол, който се избира от страните членки, и носи отговорността организацията да изпълнява решенията на комитета и на годишното общо събрание. (БТА)\r\n ", "date": "2018.10.06", "title": "Интерпол официално пита Китай за изчезналия си шеф"}
{"url": "https://www.dnes.bg/notifikacii/2018/10/06/ginekologyt-mukvege-nobeloviiat-laureat-ocelial-sled-pokushenie.389772", "text": "Хирургът гинеколог Дени Муквеге ръководи болница за жени в Демократична република Конго, една от най-бедните, слабо развити и опасни части на света, където извършителите на тежки престъпения често остават ненаказани, предаде ДПА.\n\r\nБолницата Панзи, която той основава в град Букаву през 1998 г., помага на жертви на насилие, особено на масови изнасилвания.\n\r\nХирургът поставя запазването на достойнството на жените начело на програмата си. Кампанията му за привличане на вниманието на световната общественост към изпитаните от пациентките му мъки му донесе днес Нобелова награда за мир, която си поделя с правозащитничката Надя Мурад, язидка, държана като робиня от \"Ислямска държава\".\n                \n                \r\nМуквеге е един от малкото лекари в Източно Конго, способни да извършват възстановителни операции на жени, получили травматични фистули вследствие на групови изнасилвания.\n\r\nЛекарят разказва колко тежка е работата му и как въпреки това не се отказва. \"Преди две години ми донесоха дете на 18 месеца, което беше изнасилено\", споделя той в интервю миналата година. \"Запитах се сънувам ли, или е реалност. Помислих си, че не мога да продължа. Когато се върнах у дома, не можех да се храня, нито да спя\".\n\r\nРаботата на Муквеге е излагала на опасност и собствения му живот. Преди години той оцелява след опит за покушение, малко след като е говорил пред ООН, порицавайки въоръжените групи, политическите лидери в ДР Конго и Руанда, както и международната общност заради липсата на реакция на масовите изнасилвания.\n\r\nВъоръжени мъже взимат дъщерите му за заложнички в собствения им дом и стрелят по лекаря, бодигардът му е убит, но той успява да се спаси, бяга в Европа, където живее известно време в изгнание.\n\r\nКогато се връща в ДР Конго няколко месеца по-късно, посрещнат е с радост от общността, особено от жените, които идват да го посрещнат и придружат по пътя от местното летище до неговото село.\n\r\nМуквеге е син на петдесятнически пастор и е роден в ДР Конго през 1955 г., в последните години на белгийското колониално управление. Израства в размирни времена. Белгийската администрация като цяло пренебрегва нуждите на местното население. Когато страната получава независимост, само шепа хора са завършили университет. Половин година след обявяването на независимост премиерът Патрис Лумумба е екзекутиран, което води до хаос, приключил с поемането на властта от диктатора Мобуту Сесе Секо, свален през 1997 година. Следващата година катастрофалната гражданска война в страната се засилва и през годините над 5 милиона души умират от насилие и болести, по данни на хуманитарните организации.\n\r\nВ източната част на ДР Конго все още действат въоръжени групи и има опасност от подновяване на конфликта между държавата и бунтовниците. Жените често се използват като оръжие при бойните действия.\n\r\nМуквеге е научил новината, че получава Нобелова награда за мир, докато е бил в операционната, съобщи самият той. \"Жени дойдоха и започнаха да вдигат шум около операционната зала, но аз не обръщах много внимание както се случва\", разказа той пред норвежкия в. \"Верденс ганг\" от болницата. \"Можете да си представите колко развълнуван бях\", добави лекарят.\n\r\nНобеловата награда за мир тази година има за цел да насочи вниманието на света към жените в зоните на конфликти, които се нуждаят от защита, и да подчертае, че извършителите на сексуални нападения по време на война трябва да бъдат изправени пред съда и да понесат отговорност за действията си, заяви председателката на Норвежкия Нобелов комитет Берит Райс-Андерсен.\r\n \r\n/БТА/\r\n ", "date": "2018.10.06", "title": "Гинекологът Муквеге: Нобеловият лауреат, оцелял след покушение "}
{"url": "https://www.dnes.bg/index/2018/10/06/merkel-dizelovite-koli-vse-oshte-imat-bydeshte.389832", "text": "За дизеловите автомобили все още има бъдеще при условие, че автомобилостроителите направят някои подобрения. Това заяви днес германският канцлер Ангела Меркел, цитирана от ДПА.\r\nМилиони германски шофьори са изправени пред неизвестност, откакто по-рано тази година съдът разреши на градовете да забраняват дизеловите коли в някои зони като мярка срещу замърсяването на въздуха.\r\nИдната седмица правителството ще обяви мерки за намаляване на вредните емисии, като същевременно задържи колите на пътя, каза Меркел в седмичното си обръщение.\r\n\"Това ще доведе и до по-добро приемане на дизелите\", отбеляза канцлерът, предупреждавайки, че ще бъдат необходими още много години, докато нови автомобилни технологии бъдат въведени изцяло.\r\n                \n                Дизеловите автомобили попаднаха в центъра на вниманието през септември 2015 година, когато Фолксваген (Volkswagen) призна, че е инсталирал манипулиращ софтуер на свои дизелови модели, за да фалшифицира резултатите от тестовете за отработени газове.\r\nСкандалът разтърси германското автомобилостроене и нанесе удар върху обществената нагласа спрямо дизела, припомня ДПА. (БТА)", "date": "2018.10.06", "title": "Меркел: Дизеловите коли все още имат бъдеще!"}
{"url": "https://www.dnes.bg/sofia/2018/10/06/sudanecyt-naletial-na-denica-siderova-sled-ptp-s-akt.389833", "text": "На суданския гражданин, участвал а в пътен инцидент в района на кв. \"Витоша\" снощи, е съставен акт за нарушение на Закона за движение по пътищата. Това съобщават от МВР, позовавайки се на информация от СДВР.\r\nСуданският гражданин не е представил валидно за територията на България свидетелство за управление на моторно превозно средство. Автомобилът му е бил дерегистриран и регистрационните табели са свалени.\r\nНаправени са били проби за употреба на алкохол и упойващи вещества на водачите, участвали в пътния инцидент. И при двамата пробите са били отрицателни.\r\nОт МВР припомнят, че снощи към 20.00 часа е имало леко пътнотранспортно произшествие между два джипа в района на столичния кв. \"Витоша\" - по първоначални данни при разминаването били засегнати страничните огледала на превозните средства.\r\n                    \n                    \n                След инцидента, за който не е подаван сигнал на единния телефонен номер 112, водачът на единия джип започнал да обижда шофьорката на другия автомобил. Жената успяла да се оттегли. Според \"24 часа\" става въпрос за жената на Волен Сидеров - Деница.\r\nВ района на бул. \"Г. М. Димитров\" тя била застигната от мъжа, който я принудил да спре, излязъл от джипа си и насочил словесната си агресия към нея. Наблизо патрулиращ полицейски екип забелязал случващото се и веднага се отзовал на място, за да прекрати агресивното поведение на шофьора - 40-годишен судански гражданин.\r\nМъжът е бил отведен в столично районно управление, а по случая е образувана преписка за хулиганство.", "date": "2018.10.06", "title": "Суданецът, налетял на Деница Сидерова след ПТП - с акт"}
{"url": "https://www.dnes.bg/index/2018/10/06/pogrebaha-sharl-aznavur-v-semeina-grobnica-krai-parij.389834", "text": "Шарл Азнавур, една от емблемите на френския шансон, беше погребан днес на гробището в Монфор л'Амори в департамент Ивлин югозападно от Париж, съобщи ТАСС, като се позова на радио \"Франс енфо\" и френската телевизия СиНюз.\nПреди погребението се състоя панихида в арменската църква \"Йоан Кръстител\" в Париж, близо до \"Шанз Елизе\".\r\nНа церемонията не бяха допуснати журналисти, присъстваха само роднини и най-близките приятели на Шарл Азнавур, а също арменският президент Армен Саркисян и премиерът Никол Пашинян.\r\nЗнаменитият певец ще почива в построената през 1992 г. семейна гробница до родителите и сина си Патрик, починал на 25 години.\r\n                \n                От няколко години прочутият певец и автор на песни живееше близо до Монфор л'Амори, в старо нормандско имение с 28 стаи, една от които - превърната в звукозаписно студио.\r\nВ Армения днес е ден на траур. Знамената в страната са спуснати наполовина, а църквите отслужват заупокойни литургии в памет на починалия във Франция Азнавур, отбелязва Франс прес.\r\nНеизтощимият и преливащ от нови проекти певец и композитор, който смяташе да живее 100 години, се завърна на сцената през септември с два концерта в Япония. \r\nСледващата седмица той щеше да пътува до родната си Армения заедно с френския президент Еманюел Макрон за срещата на върха на Международната организация на франкофонията.", "date": "2018.10.06", "title": "Погребаха Шарл Азнавур в семейна гробница край Париж"}
{"url": "https://www.dnes.bg/notifikacii/2018/10/06/chistach-organiziral-bandata-koiato-iztochvala-onkolekarstva.389835", "text": "Безработният Мирослав Пейков, който дълги години се е занимавал със сметопочистване, е организирал бандата, източвала лекарства за онкоболни в болници и заменяли с такива с изтекъл срок.\nПравели и друго - фиктивни вливания на пациенти, случили се само на документи. Това се разбра в спецсъда, където прокуратурата поиска седемте души от бандата да останат за постоянно в ареста, съобщи .\n\r\nПейков дал 20 хиляди лева на доктор Димитров за няколко трансфера на лекарства. Прокурор Лидия Климентова обаче не спомена другото име на лекаря, нито къде работи.\n\r\nБандата използвала връзките на Борислав Сотиров със съпругата му Зора Сотирова, която работи в онкоболницата \"Св. Мина\" в Благоевград. Нейната майка е фармацевт в същото медицинско заведение.\n                \n                \r\nБорислав предавал лекарствата или на Мирослав Пейков, или на другаря му Калоян Молалийски. Двамата били хванати на 4 октомври при предаването на белязани лекарства. Според документите са били взети същия ден на свидетелката Бояна Илиева. Но тя категорично отрича да е имало такава процедура.\n\r\nТова е другата схема, освен замяната на лекарства с такива с изтекъл срок, по която е действала седемчленната банда.\n\r\nЛекарствата били продавани в чужбина, тъй като групата имало контакт с човек, който ги пласирал там.\r\n ", "date": "2018.10.06", "title": "Чистач организирал бандата, която източвала онколекарства"}
{"url": "https://www.dnes.bg/notifikacii/2018/10/06/ideia-danychen-kredit-sreshtu-podslon-za-bejanci.389836", "text": "Френският депутат Орелиен Таше предложи днес френските власти да предоставят данъчен кредит на хора, които приемат в дома си бежанци, което според него би било \"добър сигнал\", предаде Франс прес.\r\n\"В законопроекта за финансите ще предложа да се предоставя данъчен кредит на французите, които се съгласят да приютят бежанци. Смятам, че въпросът за приемането и интеграцията засяга цялото общество\", заяви пред радио \"Франс ентер\" депутатът от партията на президента Макрон \"Република, напред!\".\r\nТаше вече предложи това в началото на годината в амбициозния си доклад пред правителството по въпроса за интеграцията.\r\nИдеята е французите, които дават подслон на защитени от властите бежанци с документ за пребиваване, да се ползват от приспадане на данъците на стойност до 1500 евро годишно за евентуалните разходи, възникнали от проявената солидарност, поясни депутатът.\r\n                \n                В предложената от него поправка в проектобюджета за 2019 г. Таше предлага този данъчен кредит \"солидарност\" да бъде под формата на \"финансов стимул\" от 5 евро за нощувка в рамките на 1500 евро годишно и той да минава през одобрени организации.\r\n\"Имиграцията може да е шанс като за тези, които идват, така и за страната, която ги приема\", отбеляза той.\r\nЕкспериментална програма за настаняване на бежанци в домовете на частни лица започна през ноември 2016 година. Участващите в нея асоциации получаваха помощ до 1500 евро годишно за приютен човек. (БТА)\r\n ", "date": "2018.10.06", "title": "Идея: Данъчен кредит срещу подслон за бежанци"}
{"url": "https://www.dnes.bg/index/2018/10/06/syboten-bis-richi-disha-prahta-na-bojigol-sred-kotetata.389823", "text": "\n\r\nЗапочваме обзора на седмицата с момъка, който копнее да бъде известен. Мистър София от Мадан - Ричард Величков. Явно си е мислел, че участието му във VIP Brother е го постави на пистата на милионерите, но засега привлича повече иронични усмивки, отколкото вяра в думите му, че скоро ще бъде в клуба на богатите.\n\r\nЗапочнаха сравненията между Валери Божинов и Ричи, но фитнес инструкторът направи неприятна засечка, с която само диша прахта на Повелителя на малките котета. \n\r\nПо сценарий маданският левент попадна в леглото с Розмари, получи достъп до гърбината на моделката, но последва фиаско. Така сексът в къщата остана мираж, а имиджът на мачо на Ричард се срина до нивото на интелигентност на Нора Недкова. Заради провала си в леглото, Мистър София се озлоби срещу моделката.\n                \n                \r\n\"Не харесвам жени като Роузи, но тук е различно. Например не харесвам вафли, но тук се налага да ям\", заяви Ричи в изповедалнята. В мрежата са категорични, че няма как да си пада по вафли, а по-скоро подозренията са, че предпочита близалки.\n\r\nНай-хубавото е, че Величков се някога ще излезе от къщата и ще осъзнае, че има комплекси. Но не като милионер, а просто човешки.\n\r\nВ един от най-безсмислените сезони на шоуто има възможност за сюжет с още по-нелепа двойка - Мира Добрева и Наско. Певецът видимо си пада по каки и няма нищо против да замени Мария Илиева с водещата на БНТ. Самата Мира видимо проявява афинитет към \"агнешкото\", а и открито заяви, че е хващала в \"крачка\" своя съпруг. Едва ли обаче ще се реши да му го върне пред камерите.\n\r\nНо да ги оставим риалити героите и да преминем към една звезда с поизвехтяла слава. Зорница Линдарева проплака, че лятото й минало само по партита, но била сама. Не била и гадже с рапъра Dee, както се спекулирало. Жалко, и двамата можеха да си вдигнат малко медийните акции, които са замръзнали на кота нула.\n\r\nАлисия също май го раздава сингъл. Нейният колега Коцето намекна, че вече не е с Жоро Бирмата, ама засега - тишина. То и Бирмата няма как да сподели нещо, тъй като е издирван от полицията. Отношенията на двамата били на принципа \"бий ме, обичам те\", след като стана ясно, че Георги Станоев понатупал малко певицата в дискотека в Благоевград. Всъщност и двамата не са коментирали този слух, а Алисия обясни в интервю, че е паднала по стълбите. Битовото й оправдание обаче не хвана вяра.\n\r\nЕдна от големите въпросителни сред ниските нива на шоубизнеса е дали Златка Райкова е бременна от Благо Георгиев. Двамата изненадващо откриха любовта, а слуховете в медиите са доста противоречиви - обичат се, не се обичат, заедно са, разделени са, а за капак - предрекоха и две черти за Русата Златка. Времето ще покаже дали една плеймейтка може да бъде партия на най-нашарения с православни татуровки българин.\n\r\nТрябва да аплодираме пълния катарзис, който е преживяла Мария. Фолкпевицата сменя любовници през последните месеци в опит да подобри финансовото си положение. Но тя вече нямала нужда от маркови дрехи и аксесоари - влагала всичко в образованието на дъщеря си. \"Марая има всичко онова, което аз в първата половина на живота си не съм имала\", смята миньончето.\n\r\nСлед като Антония Петрова се омъжи, тя определено се кротна и се радва на семейното си щастие. Намали драстично и провокативните снимки в социалните мрежи. Но пък на преден план излезе майка й, която видимо има самочувствие за трима. Майката на миската вече е в \"златната възраст\", но пък с охота демонстрира силиконовите си форми, украсени и с татус. Можете да оцените състоянието на гръдната й обиколка в галерията ни.\n\r\nЧесто поставяме под съмнение качествата и визията на силиконките, но ето, че започваме да изнасяме Мис Силикон и зад граница. Засега в Румъния, скоро и в други държави.\n\r\nНеделина Цанева, която едва ли е позната извън роднинския си кръг, подписала договор с един от най-баровските клубове в Букурещ. Тя впечатлила шефовете на заведението заведението със собственото си шоу Silicone dolls. Да живей изкуственото... опс - изкуството!\n\r\nДжино Бианкалана трудно преживява смъртта на баща си, но призна, че в трудната ситуация го спасява приятелката му. След неуспешни опити с фолкпевици и мацки, които са го смятали за богаташ, явно Джино се е кротнал с новата си любов - лекарка в клиника, където ходи на рехабилитация.\n\r\n\"Приятелката ми много ми помага. Бях се отчаял, но тя ме избута нагоре. Много различна е от жените, с които съм бил. Много начетено момиче от страхотно, здраво семейство. Запознах се с родителите й, не е вярно, че те не ме одобряват. Жълтите медии си измислят, но не мога да ги спра. Тя е на 24, аз съм почти на 35. Не сме сгодени, но имаме сериозни намерения\", твърди Бианкалана.\n\r\nИ от позабравените герои минаваме към сферата на красотата. Мис България 2017 - Тамара, спечели титлата \"Miss Planet\", на конкурс, който се проведе в Грузия. Същата Тамара, чийто нос, а и корона, се превърна в национален проблем. Тогава организаторите обвиниха фотографите, че я снимали лошо, без да съзнават, че \"каквото застане пред обектива - това излиза и на снимката\". Но пък трябва да признаем, че въпреки неодобрението - Мис България прибави още една лента в колекцията си. \n\r\nЗавършваме с един неприятен случай, който обаче има и комичен елемент. Певицата Прея е подложена на атаки от расист в социалните мрежи, който според нея и други потребители е ром от Бургас. Уникален случай, който би затруднил и най-печения активист на Български Хелзински комитет чия страна да вземе... Искрено се надявам Прея да бъде оставена на мира и да прави това, което умее най-добре - да пее...", "date": "2018.10.06", "title": "Съботен бис: Ричи диша прахта на Божигол сред котетата"}
{"url": "https://www.dnes.bg/akoshtete-vqrvaite/2018/10/06/spored-zodiiata-izvineniiata-koito-rushat-jivota-vi.389760", "text": "Всеки човек си има любими извинения, с които се измъква от ситуации, които не са му особено приятни или пък предпочита да ги отлага във времето и така до безкрай.\n\r\nЕто и кои са любимите извинения на представителите на различните зодии, които обаче малко или много пречат на щастието им, без те да го осъзнават:\n\r\n\n\r\n\"Нямам време\"\n\r\nАко нещо или някой е важен и/или ценен за вас и го осъзнавате, тогава трябва да намерите време за него. Може да сте затрупани с работа и ангажименти, но все пак, ако имате желание, можете да откриете начин да пренаредите графика си така, че да имате време за приятелите си, за половинката си и дори за кратка почивка.\n                    \n                    \n                \r\n\n\r\n\"Сега не е точният момент\"\n\r\nНе може все да чакате перфектния момент, за да предприемете дадено действие, което е важно за вас в житейски план – нали не искате да чакате цял живот? Ако желаете да се разделите с някого, ако ви се ще да напуснете работа или пък смятате, че трябва да си поискате повишение на заплатата, направете го още днес, а не отлагайте!\r\nВижте какво е извинението при другите зодии в", "date": "2018.10.06", "title": "Според зодията: Извиненията, които рушат живота ви! "}
{"url": "https://www.dnes.bg/obshtestvo/2018/10/06/chetirima-obvineni-za-tyrgoviia-s-onkolekarstva-ostavat-v-aresta.389838", "text": "Спецсъдът наложи мярка \"домашен арест\" на три жени от престъпната група за незаконна търговия с лекарства за онкоболни.\r\nЗора Балджийска – лекар, Небесна Балджийска – управител на болница, и Светлана Тюлекова – фармацевт, ще са под домашен арест заради здравословни причини, съобщи bTV.\n\nДругите - четирима мъже, остават за постоянно в ареста, тъй като има опасност да извършат ново престъпление, според съда.\r\nТова са соченият за ръководител на групата Милослав Пейков, Борислав Сотиров, Калоян Молалийски и Делян Деннсузов. Според съда има опасност те да извършат ново престъпление на свобода.\n\r\nСедем души бяха арестувани при акция на Специализираната прокуратура и ГДБОП, която се проведе в две онкоболници в четвъртък.\r\n                    \n                    \n                Според обвиненението групата е действала от месец май 2017 година. До арестите се стига, след като между трима от членовете на престъпната група са били предадени белязани лекарства.\n\r\nСхемите според държавното обвинение са били две. При едната се купували лекарства от различни лекари, които в последствие били заменяни с такива с изтекъл срок на годност или неясен произход. Втората схема е отклоняване на лекарства, които не били вливани на пациентите.\r\nЛипсва ясно обвинение, е тезата на защитата. Адвокат Емануил Йорданов посочи, че в него се казва, че организираната престъпна група действала от април месец тази година, без да се разбере откъде идва подобно твърдение и какво се е случило между април и деня, в който обвиняемите са задържани.\n\r\n\"Прокуратурата решава, че първо трябва да задържи обвиняемите, а след това да събира доказателства. В делото към този момент няма данни какво и как е белязвано. Аз за първи път виждам седем души организирана престъпна група, които взети заедно, не са откраднали и един пирон\", посочи адвокат Емануил Йорданов.", "date": "2018.10.06", "title": "Четирима, обвинени за търговия с онколекарства, остават в ареста"}
{"url": "https://www.dnes.bg/notifikacii/2018/10/06/jertvite-ot-trusa-v-indoneziia-veche-sa-nad-1649.389819", "text": "Според индонезийската агенция за борба с природните бедствия броят на жертвите от земетресението и последвалото цунами по западното крайбрежие на остров Сулавеси на 28 септември вече е достигнал 1649, предаде Асошиейтед прес.\n\n\r\nГоворителят на агенцията Сутопо Нугрохо каза на пресконференция в столицата Джакарта, че за изчезнали до момента се водят 265 души, макар че още много вероятно са погребани под дълбока кал и развалини на срутени домове и сгради, предаде БТА.\r\nВ засегнатите от бедствието райони започва да постъпва все повече международна помощ, след като правителството на Индонезия измени на досегашната си практика и призова света за съдействие за справяне с трагедията.\r\n                \n                Тази сутрин на летището на най-пострадалия град Палу кацна японски военен самолет, който докара тонове лекарства и малки преносими генератори за ток. От службата на ООН за координиране на хуманитарната дейност бе съобщено, че в момента Индонезия има нужда от 50,5 млн. долара за \"най-неотложна животоспасяваща помощ\".", "date": "2018.10.06", "title": "Жертвите от труса в Индонезия вече са над 1649"}
{"url": "https://www.dnes.bg/health/2018/10/06/sokyt-ot-noni-predpazva-cherniia-drob-i-syrceto.389732", "text": "Нони е вкусен тихоокеански плод, който има много ползи за здравето. Наричат го индийска черница заради формата и характерните му трапчинки, въпреки че не е черна, а зелена в зряло състояние. От хилядолетия нони се използва в различни азиатски култури като народен лек за редица заболявания и състояния.\r\nСокът от нони има противогъбични, антибактериални, противовъзпалителни и дори антипсихотични свойства. Той помага в балансиране на хормоните, предпазва от рак и стимулира оздравителните процеси в тялото.\r\n\r\nТози плод и неговият сок са наситени с много важни здравословни хранителни вещества, сред които витамини от група В, витамин С, фолати, витамин Е, бета-каротин, полифеноли, калций, калий, магнезий, желязо, фосфор и антиоксидантите кверцетин, ванилин, пиноксеронин, кемпферол и други.\r\n                    \n                    \n                \r\n\r\nИзброените по-горе антиоксиданти имат много мощно антиоксидативно действие. Те се борят със свободните радикали в организма, като ги неутрализират. По този начин предпазват клетките от стареене и изменения в структурата им, които могат да доведат до рак.\r\n\r\nАнтираковите свойства на нони са една от най-големите ползи от този малък плод. Благодарение на силните антиоксиданти в състава си, сокът от нони понижава риска от някои видове рак, включително на белия дроб, черния дроб, яйчниците, гърдата. Някои изследвания сочат, че сокът от нони помага за по-лесното понасяне на химиотерапия при пациенти с рак.\r\n", "date": "2018.10.06", "title": "Сокът от нони предпазва черния дроб и сърцето "}
{"url": "https://www.dnes.bg/stranata/2018/10/06/nov-skok-dyrvata-za-ogrev-s-20-po-skypi.389821", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Дървата за огрев в Пловдив за новия отоплителен сезон са с 20% по-скъпи спрямо миналата година, показва проверка. Новата цена оказва влияние и на търсенето и вече все по-малко домакинства предпочитат да използват твърдо гориво за зимата, предаде Bulgaria ON AIR.\n\r\nТази статистика се базира и на по-малкия брой на подадените молби за помощи към Дирекция \"Социално подпомагане\". За целия отоплителен сезон миналата година е имало 6200 заявления.\n\r\nС всяка година почти с 1000 намалят заявленията и желаещите за отопление. За предстоящия сезон подадените документи са почти двойно по-малко.\n                    \n                    \n                \r\nЖелаещите да се възползват от социална помощ за новия отоплителен сезон могат да подават молбите си в Дирекция \"Социално подпомагане до 31 октомври.\n\r\nТам служителите ще направят справка дали съответното лице отговаря на изискванията. Срокът за доставка на твърдото гориво е 20 ноември.\n\r\n\r\n ", "date": "2018.10.06", "title": "Нов скок: Дървата за огрев - с  20% по-скъпи"}
{"url": "https://www.dnes.bg/stranata/2018/10/06/belashtica-na-protest-sreshtu-dobiva-na-inertni-materiali.389822", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Жители на пет села в Пловдивско излязоха на протест срещу добива на инертни материали. Поводът за недоволството им е инвестиционно намерение на предприятие, добиващо мрамор за трошен камък над населеното място и разширяване на кариерата.\n\n\n\r\nЖителите на село Белащица са организатори на шествието, което се заканва да блокира околовръстния път на Пловдив.\n\r\nЗа последните 10 години пък в района има бум на респираторни заболявания заради нея. Това твърдят жителите на Белащица, които протестираха и преди няколко месеца.\n\r\nСега подкрепата към тях е много по-голяма, като в шествието се включват и жители на съседни села. Хората искат да се спре добивът на мрамор от кариерата, защото 10 хиляди души са пряко засегнати, а също така и хиляди, които живеят в южните квартали на Пловдив.\n                    \n                    \n                \r\nПротестиращите са подкрепени и от екоорганизации. Емилиян Георгиев от \"Екогласност\" каза, че институциите са обещали среща след седмица и че ще бъде направена нова оценка на проекта.\n\r\nПо думите му вече са предадени достатъчно доказателства за нарушение на концесионните граници и дори има предпоставки за нарушаване на цялостта на водоизточниците в района и населените места в района да останат без вода.\n\r\n ", "date": "2018.10.06", "title": "Белащица на протест: Срещу добива на инертни материали"}
{"url": "https://www.dnes.bg/stranata/2018/10/06/bogatite-iadat-po-zdravoslovno-no-pyk-piiat-i-pushat-poveche.389807", "text": "Доходите са решаващи за това какво има за храна на масата. Най-богатите 10% от населението ядат с 40% повече от най-бедните българи, сочат данни на Националния статистически институт. Заможните ядат по-малко хляб, но хапват повече месо, плодове и зеленчуци. Това обаче не значи, че се хранят по-здравословно, защото пият и пушат много повече от бедните си съграждани, пише \"Труд4. Най-заможните 10% от населението за година изпиват средно по 49.3 литра алкохол и пушат по 1363 цигари, а най-бедните 10% от населението - само по 12 литра алкохол и 303 цигари.\r\nХората, които попадат в групата с най-високи доходи, ядат средно по 77.9 кг.хляб на година, 72.2 кг. плодове и 85.3 кг. зеленчуци. А най-бедните 10% от населението за година изяждат средно по 98.2 кг. хляб, 24.6 кг. плодове и 45 кг. зеленчуци. За година заможните консумират средно по 37.7 кг. месо и 16.5 кг. месни продукти, а бедните - 23,2 кг. месо и само 9.6 кг. салами, луканки и наденици. Заможните хапват 13.5 кт. сирене на година, при 8.1 кг. за най-бедните. При кашкавала разликата е още по-голяма. Заможните консумират по 5.9 кг. кашкавал годишно, а най-бедните - над три пъти по-малко или само 1.9 кг. В резултат храната на най-богатите съдържа средно по 2571 калории на ден, което е с близо 40% повече от калорийното съдържание на прехраната на най-бедните (1841 калории на ден, 36%, от които се набавят от хляб и тестени изделия).\r\n                    \n                    \n                В България най-богатите 10% от населението разполагат на месец с една средна заплата, която могат да похарчат само за себе си. Средният годишен доход на домакинствата, в които живеят най-заможните 10% от българите, е 25 958 лв., което прави по 2163 лв. на месец, сочат данните на НСИ за миналата година. Всеки член на домакинствата на богатите разполага средно с 13 656 лв. на година, или само с 1138 лв. на месец.\r\nСумата е доста малка на фона на средната заплата за страната, която вече е над 1100 лв. Но причината за това е, че всички получени в семейството заплати, пенсии и друхи доходи се разделят между членовете на домакинството.\r\nТака дори един човек да има висока заплата, ако в домакинството има безработен, деца или пенсионер, средният доход на човек от домакинството пада значително. Другата причина средните доходи на елита на обществото да не са много впечатляващи е, че НСИ дели населението на групи от по 10%, каквато е световната практика. Така в групата на най-богатите 10\" попадат около 700 хил. българи. От тях обаче изключително богатите са малък дял, а останалите имат доста по-скромни доходи.\r\nНай-бедните 10% от българите за цялата 2017 г. имат среден доход от 1655 лв, което прави по 138 лв но месец, сочат данните на НСИ.\r\nВ семействата на 10-те процента най-заможни българи 64.6% от доходите са от заплати, 9.8% от доходите са от самостоятелна заетост, а само 9.2% са от пенсии. Оказва се, че повечето хора с високи доходи също работят на заплата, а много малка част от тях имат собствен бизнес и работят за себе си. При най-бедните 10% от населението картината е коренно различна - само 34.1% от доходите в семействата са от заплати, а основно перо в доходите с дял от 30.9% са пенсиите. Добавките за деца дават още 6% от семейния бюджет на най-бедните, обезщетенията за безработица осигуряват 0,9% от доходите, а другите социални помощи - 5% от парите в семейството.\r\nНай-богатите 10% от населението дават за храна 24.1% от разходите си, а само 12% от семейния бюджет отиват за наем и плащането на сметки за ток, вода, парно и телефон. при най-бедните за тези две най-важни пера от семейния бюджет отиват съответно 43% и 19.3% от всички разходи.\r\nБългарите харчат за алкохол и цигари повече отколкото за дрехи и обувки, сочат данните на НСи.През 2017 г. за алкохол и цигари са отишли 4.2% от всичките ни разходи, докато за дрехи и обувки - 3.5% от семейния бюджет. За алкохол и цигари отива точно такъв дял от парите на домакинствата, колкото са и разходите за обзавеждане и подържане на дома. Всъщност най-голямото перо в семейния бюджет са парите за храна с дял от 30.1%, следвани от разходите за плащане на комунални сметки - за ток, вода, парно и наеми - с дял от 14.8%.\r\nЛюбопитно е, че през миналата година делът на разходите за храна в семейния бюджет, както и за алкохол, цигари, дрехи и обувки намалява. Увеличават се обаче разходите за обзавеждане на дома, както и за плащането на битови сметки. Въпреки вдигането на доходите обаче, общата сума, която се харчи за развлечения през свободното време и за образование през миналата година остават почти без промяна.\r\nПросто увеличението на доходите отива за плащане на сметки, храна, транспорт и здраве като и в резултат пари за развлечения, култура и образование отново не остават.\r\nС повишаването на доходите през годините българите ядат по-малко хляб и картофи, компоти и туршии. през 2008 г. всеки чове е изял средно по 109.5 кг. хляб и 27.2 кг. картофи, а през 2017 - 87.1 кг. хляб и 26.6 кг. картофи. За сметка на това значително се увеличава потреблението на плодове, кашкавал и яйца. С вдигането на доходите през годините ядем малко повече месо, за сметка на намаление на потреблението на колбаси.\r\nНаред с по-здравословното хранене българите пият и пушат повече. През 207 г. всеки е изпил средно по 28.9 литра алкохол и е изпушил по 656 цигари, при 27.3 литра алкохол и 639 цигари година по-рано. Като тук влиза само ракията, водката и уискито, без да се брои виното и бирата. За около 10 години потреблението на алкохол е нараснало с 16%.", "date": "2018.10.06", "title": "Богатите ядат по-здравословно, но пък пият и пушат повече"}
{"url": "https://www.dnes.bg/eu/2018/10/06/v-rumyniia-ne-glasuvash-myje-osinoviavat-deteto-ti.389813", "text": "\"Защити семейството и децата на Румъния! Ако не дойдеш да гласуваш, детето ти ще може да бъде осиновено от двама мъже!\" Този надпис \"красеше\" фасадата на една сграда в Тимишоара. Беше отстранен едва след няколко дни, след като лично кметът на града се застъпи за свалянето му.\n\r\nАтмосферата в румънското общество е крайно нагорещена - в семействата, сред приятели и по работните места оживено се обсъжда темата за хомосексуалността, еднополовите бракове и осиновяванията на деца от еднополови двойки. Причината: на 6 и 7 октомври румънците гласуват на референдум дали в Конституцията на страната да бъде изрично записано, че брак е само съюзът между мъж и жена. В момента основният закон използва неутралното понятие \"съпрузи\", пише .\n                    \n                    \n                \r\n\n\r\nОт 2015 насам различни консервативни и религиозни групи, обединени в т.нар. \"Коалиция за семейството\"\", събраха 3 милиона подписа, за да накарат политиката да внесе тази промяна в конституционния текст. Парламентът и Сенатът я одобриха с ясно мнозинство, включително и с гласове на опозицията. Само депутатите на Съюза за спасение на Румъния (USR) гласуваха против.\n\r\nВ Гражданския кодекс на Румъния и сега се казва, че бракът е съюз между мъж и жена. Но това не било достатъчно, защото законите в Румъния се променяли твърде лесно. Съвсем друго щяло да бъде, ако въпросният текст бъде записан и в Конституцията, смята румънският музикант и преводач Паул Григориу, поддръжник на \"Коалиция за семейството\".\n\r\nГригориу твърди, че нямал нищо против хомосексуалните: \"Всеки да прави каквото си иска в личния си живот и в собствената си спалня. Но онова, което държавата признава за брачен съюз, е нещо съвсем различно\", казва той и добавя, че легализирането на еднополовите бракове щяло \"да застраши цялото общество\" и в крайна сметка да даде зелена светлина за осиновяването на деца от еднополови двойки. \"Мъжът и жената са равни, но не са идентични, а едно дете се нуждае и от двата вида влияние, за да развие психическо равновесие\", смята Григориу. Поради това той е твърдо против осиновяванията на деца от еднополови двойки.\n\r\n\n\r\nВлад Виски, активист на румънската ЛГБТ-общност, е силно притеснен от факта, че в навечерието на референдума в Румъния се надига \"вълна от омраза\" срещу гейовете и лесбийките. В страната постоянно се говори за някакви хомосексуални хора, които щели да отнемат на румънците собствените им деца.\n\r\nВиски е директор на букурещката организация \"Мозаик\", която призовава към бойкот на референдума и агитира под мотото: \"Любовта не се поддава на гласуване. Остани си вкъщи на 6 и 7 октомври!\". Ако поне 30% от имащите право на глас не се включат в референдума, той ще бъде обявен за невалиден.\n\r\nОт другата страна на барикадите е Румънската православна църква, която призовава верующите да се включат в референдума и да гласуват с \"да\", за да осуетят легализирането на еднополовите бракове.\n\r\n\n\r\nМнозина критици на румънската Социалдемократическа партия, ръководена от условно осъдения Ливиу Драгня, смятат, че референдумът е просто маневра за отвличане на вниманието от проблемите в правосъдието и от насилието на органите на реда срещу демонстранти.\n\r\nРумънският политолог Арманд Гозу вижда дори нещо още по-голямо: \"Това си е чиста проба антизападен манифест. Елитът, който управлява Румъния от края на диктатурата през 1989 и чиито корени трябва да се търсят в старата партийна номенклатура, сега се чувства унизен от Брюксел\", казва експертът. По неговите думи, към този елит спадат и редица политици, които имат сериозни проблеми с правосъдието. И именно поради това се опиват да го овладеят и да прокарат закони за амнистия. ЕС обаче им пречи, при това в много по-голяма степен от опозицията в самата Румъния.\n\r\n\"Брюксел не спира да припомня, че румънското правителство все повече се отдалечава от принципите на правовата държава. Но след този референдум Румъния може и да се отдалечи от ЕС и да се преориентира на Изток - по-близо до византийско-православната линия, а с това и по-близо до Путинова Русия\", казва румънският експерт.\r\n", "date": "2018.10.06", "title": "В Румъния: \"Не гласуваш - мъже осиновяват детето ти?!\""}
{"url": "https://www.dnes.bg/muzika/2018/10/06/teche-vsichko-teche-naslednici-tyrsiat-avtorski-prava.389794", "text": "Трима на всеки четири наследници на починали автори на музика се възползват от имуществените авторски права на своите близки, предаде \"Монитор\".\n\r\nТова показа справка на сдружението за колективно управление на права \"Музикаутор\". От всички 2984-ма български членове на организацията 300 са починали. Това означава, че ако средно всеки от тях има по един наследник, 225 души са изявили желание да унаследят правото да събират отчисления от използването на произведенията, създадени от техните роднини приживе.\n\r\n\"Когато наследниците са повече на брой, те могат да упълномощят писмено един от тях да ги представлява пред сдружението, като отчисленията се разпределят между тях, съгласно закона\", отбелязват от сдружението.\n                    \n                    \n                \r\n \"Музикаутор\" пази непотърсените пари на вече починалите автори до момента, в който техните наследници не се появят в дружеството\", обясняват от организацията.\n\r\nОсвен имуществените права (да получават възнаграждение при всяко използване на произведението), близките на починали композитори, текстописци и аранжори наследяват и правото да определят дали и при какви условия същите творби могат да бъдат ползвани в телевизионни сериали, филми и/или рекламни спотове. Това обаче се случва не през организациите за колективно управление на права (като \"Музикаутор\" и \"Профон\"), а чрез лично договаряне на времетраенето и сумите, за които могат да бъдат използвани въпросните произведения. Всички тези права важат в срок от 70 години, считано от 1 януари след годината на смъртта на автора.\n\r\nТака например за включването на песента \"Тече, всичко тече\" от популярния филм \"Васко да Гама от село Рупча\" в рекламата на оборотна фармацевтична компания, се изисква зелена светлина, както от автора на текста Миряна Башева, така и от наследниците на покойния вече композитор Симеон Пиронков.", "date": "2018.10.06", "title": "\"Тече, всичко тече\"... наследници търсят авторски права"}
{"url": "https://www.dnes.bg/kino/2018/10/06/dani-boil-pripomnia-100-g-ot-kraia-na-pyrvata-svetovna-voina.389816", "text": "Режисьорът Дани Бойл призова хиляди хора да се стекат на британските  плажове, за да отбележат 100-годишнината от края на Първата световна  война, като изрисуват силуети върху пясъка, предадоха Ройтерс и  Асошиейтед прес.\r\nХудожници ще изваят върху пясъка на 11 ноември, когато е юбилеят,  портрети на загинали в битките, които ще бъдат отмити след това  от  вълните.\r\nБойл заяви, че плажовете са \"неповторими публични пространства,  където никой не е господар, освен приливът\". \"Това е едно прекрасно  място, където да се съберем, за да кажем последно сбогом на падналите в  боевете по време на Първата световна война!\", уверява кинодеецът, цитиран от БТА.\r\nДани Бойл, известен със световните си  кинохитове като  \"Трейнспотинг\" и \"Беднякът милионер\", се оттегли от режисирането на  следващия филм за Джеймс Бонд поради творчески различия с продуцентите.  Неговото място бе заето от Кари Фукунага. Бойл заяви, че след като се  отказал от снимките на новата сага за агент 007, му останало повече  време, за да се съсредоточи над новия си проект за честванет на  100-годишния юбилей.", "date": "2018.10.06", "title": "Дани Бойл припомня: 100 г. от края на Първата световна война"}
{"url": "https://www.dnes.bg/kino/2018/10/06/kris-hemsuyrt-za-bashtinstvoto-semeistvoto-kinoto.389762", "text": "Крис Хемсуърт е първият холивудски актьор, който открито споделя, че е убеден, че кариерата му е „пострадала“, заради раждането на децата му.\n\r\nАвстралийската звезда позира за новия брой на списание GQ, Австралия, където отговаря на различни въпроси, свързани със семейството и работата му на актьор.\n\r\nЕдин от въпросите към него е именно дали той смята, че кариерата му се е превърнала във второстепенна цел за него на фона на бащинството.\n\r\nКрис отговаря следното: \"Чудя се понякога, ако не бях срещнал съпругата си Елза, каква ли щеше да бъде кариерата ми? Има моменти, в които си мисля, че тъй като децата ми са много по-важни за мен от работата ми, затова и някои от ролите ми не са така сполучливи.\".\n                    \n                    \n                \r\nВсе пак Хемсуърт казва, че изобщо не съжалява, че е създал семейство, но е наясно за жертвите, които е направил в името на трите си деца – синовете – близнаци Саша и Тристан (4) и 6-годишната му дъщеря Индия Роуз.\r\nВижте още за Крис Хемсуърт в \r\n ", "date": "2018.10.06", "title": "Крис Хемсуърт – за бащинството, семейството, киното "}
{"url": "https://www.dnes.bg/eu/2018/10/06/radikalizaciiata-v-germaniia-vseki-politik-bi-deistval-kato-hitler.389812", "text": "Бившият председател на младежката организация на \"Алтернатива за Германия\" (АзГ)  в Долна Саксония Ларс Щайнке стана известен в началото на август с един свой пост във Фейсбук. Там той обяви атентатора срещу Хитлер Клаус Шенк фон Щауфенберг за \"предател\" и \"страхливец\". Впоследствие Щайнке загуби поста си, припомня .\n\r\nТова, че хич не са му чужди националсоциалистическите идеи, вътре в партията му си беше известно и преди въпросната публикация във Фейсбук. Източник от партията предостави на ДВ аудиозапис на разговор на Щайнке с негов колега, в който бившият вече лидер на местната младежка организация на АзГ оправдава нападението на нацистите срещу Полша през 1939 година. В него той говори за някакво \"изопачаване на историята\" и за това как Хитлер бил принуден да действа така. \"Всеки друг политик би действал точно както Хитлер и би нахлул в Полша\", казва Щайнке.\n                    \n                    \n                \r\nВсички познаваме тази аргументация от нацистката пропаганда. За ДВ Щайнке не пожела да коментира записа, нито пък от партията му реагираха на отправеното от ДВ запитване. \n\r\nСлучаят Щайнке не е изключение. Младежката организация на АзГ се радикализира все повече, а германското вътрешно разузнаване се видя принудено да се задейства: младежката организация, наречена \"Млада Алтернатива\", е поставена под наблюдение в две федерални провинции - Бремен и Долна Саксония. Наблюдава се сближаване на младежите от АзГ с различни десноекстремистки групировки. Но пред обществеността те се опитват да показват гражданското си лице.\n\r\nТака например председателят на младежката организация Дамиан Лор критикува това, че службите наблюдават двете младежки организации. В съобщение за медиите той посочва, че нито младежката организация, нито отделни нейни клонове са противоконституционни. Лор припомня, че Ларс Щайнке е бил свален от председателския пост, а в момента тече процедура по изключването му от партията. Това показва, че \"ние се противопоставяме категорично на всякакви противоконституционни тенденции в нашите редици\", четем още в съобщението. \n\r\nВътрешни източници обаче твърдят, че Дамиан Лор също знае за аудиозаписа, но до този момент не е предприел нищо. Самият Щайнке пък заяви за ДВ, че нито ще бъде изключен от партията, нито ще бъде свален от поста си - щял да обжалва всяко решение.\n\r\n\n\r\nПредседателят на \"Млада Алтернатива\" също допринася за радикализирането на младежката организация. Репортерка на ДВ наблюдава как Дамиан Лор се опитва да прикрива връзките си с дясноекстремистката сцена. През август той посети конгреса на своята младежка организация в близост до Айзенах. В интервю за ДВ той увери, че \"не съществува никакво сътрудничество\" с членовете на расистката групировка \"Идентитарно движение\", което също е наблюдавано от Службата за защита на конституцията (вътрешното разузнаване).\r\nDamian Lohr (picture-alliance/dpa/A. Prautzsch)\n\r\n\n\r\nМалко преди това Лор беше съпровождан от телевизионен екип на \"Archetyp GmbH\", заснел рекламен клип за \"Млада Алтернатива\". Шеф на \"Archetyp GmbH\" е Филип Щайн, който е основател на ксенофобското движение \"Един процент\" - дясна неправителствена организация, контролирана от групировката \"Идентитарно движение\".\n\r\nФранциска Шрайбер, която беше в ръководството на партията, която междувременно напусна, твърди в книгата си \"АзГ отвътре\", че още през 2014 година половината от членовете на \"Млада Алтернатива\" са симпатизирали на групировката \"Идентитарно движение\". Същото потвърждава и един от водещите германски експерти по въпросите на десния екстремизъм Хайо Функе. Той твърди още, че в действителност между двете организации съществува тясно сътрудничество.\n\r\n\n\r\nПартията-майка \"Алтернатива за Германия\" също поддържа връзки с дясноекстремистки групировки. В Германия отдавна се води спор по въпроса дали АзГ да бъде поставена под наблюдение от Службата за защита на конституцията. Много политици са на мнение, че тази формация е в много тесни отношения с дясноекстремистки групи.\n\r\nНацизмът бил \"пилешка курешка\": с острия си език шефът на фракцията и партиен говорител Александер Гауланд вдъхновява младите кадри\n\r\nВ същото време вътре в партията се води спор за това каква дистанция е необходима спрямо десните радикали. Когато през 2016 година стана ясно, че Службата за защита на конституцията е поставила под наблюдение групата \"Идентитарно движение\", АзГ се дистанцира. В същото време централното партийно ръководство се опитва да омаловажи тенденциите на радикализиране на младежката организация. Дамиан Лор дори настоя двете поставени под наблюдение младежки организации да бъдат натирени от партията - решение, с което ще се занимае извънреден конгрес на партията в средата на октомври.\n\r\nВътрешни източници обаче твърдят, че искането на Лор едва ли ще мине. Говорителят на \"Алтернатива за Германия\" Александер Гауланд пък предложи да бъде изключена само долносаксонката младежка организация - маневра за отклоняване на вниманието. Изключването само на едната младежка организация би изпратило два различни сигнала - вътре към партията, че тя не се огъва пред службите; и навън - че партията категорично се разграничава от десните екстремисти.\r\n \r\n", "date": "2018.10.06", "title": "Радикализацията в Германия: Всеки политик би действал като Хитлер!"}
{"url": "https://www.dnes.bg/obshtestvo/2018/10/06/sled-leko-ptp-sudanec-presledva-i-obijda-jenata-na-siderov.389824", "text": "Съпругата на Волен Сидеров Деница е катастрофирала с джипа си. Другият участник в ПТП-то - 40-годишен суданец, й налетял на бой. Инцидентът е станал вчера вечерта на бул.  \"Симеоновско шосе\" в София, съобщи .\r\nЖената на Сидеров била в колата с  невръстното им дете и нейна приятелка.\r\nБез да посочват имена, от МВР съобщават, че около 20.00 часа снощи е настъпило леко пътнотранспортно произшествие между два джипа в района на столичния кв. \"Витоша\".\r\nПо първоначални данни при разминаването били засегнати страничните огледала на превозните средства. След инцидента, за който не е подаван сигнал на тел. 112, мъжът, управлявал единия джип, започнал да обижда жената, която карала другия.\r\n                    \n                    \n                Тя успяла да си тръгне, но в района на бул. \"Г. М. Димитров\" била застигната от мъжа, който я принудил да спре, излязъл от джипа си и проявил словесна агресия към нея, съобщават още от вътрешното министерство.\r\nНаблизо патрулиращ полицейски екип забелязал случващото се и веднага се отзовал на място, за да прекрати агресивното поведение на шофьора - 40-годишен судански гражданин.\r\nМъжът е отведен в Столично районно управление, а по случая е образувана преписка за хулиганство. \r\n ", "date": "2018.10.06", "title": "След леко ПТП: Суданец преследва и обижда жената на Сидеров"}
{"url": "https://www.dnes.bg/obshtestvo/2018/10/06/dps-s-programa-za-uskoreno-razvitie-na-dyrjavata.389826", "text": "ДПС предлага Програма за ускорено развитие на държавата. Ръководството на партията, парламентарната група и представители на местната структура от Велинград се събраха на семинар.\r\nСпоред председателя на движението Мустафа Карадайъ управлението се отличава основно със скандали и ДПС има самочувствието да предложи алтернатива.\r\n\"Според нас управляващите концентрират и пропиляват енергията си  в потушането на различни конфликти и опити за прикриване на важните проблеми в обществото. Ситуацията е \"скандал след скандал\", а управлението действа на принципа проба и грешка без ясна визия\", коментира той, цитиран от пресцентъра на партията.\r\nКарадайъ посочи, че българските граждани не живеят добре, ситуацията в страната не е добра. ", "date": "2018.10.06", "title": "ДПС с програма за ускорено развитие на държавата "}
{"url": "https://www.dnes.bg/notifikacii/2018/10/06/melaniia-trymp-shte-razglejda-piramidite-v-giza.389825", "text": "Първата дама на САЩ Мелания Тръмп пристигна днес в Египет - четвърти и последен етап от африканската й обиколка, по време на който се очаква тя да разгледа по-специално пирамидите в Гиза, предаде Франс прес.\r\nПри строги мерки за сигурност високата гостенка бе посрещната на летището в Кайро от съпругата на президента Абдел Фатах ас Сиси - Ентисар ас Сиси. Според местния печат й предстои посещение в президентския дворец.\r\nМелания Тръмп ще се отбие и в американското посолство; предвижда се освен това да посети строежа на новия голям музей, в който ще бъдат изложени богати сбирки от египетски антики.\r\nАгенцията припомня, че първата дама на САЩ идва в Египет след визити в Малави, Кения и Гана. Първите етапи от обиколката й, представена като \"дипломатическа и хуманитарна\", не предизвикаха масово оживление и ентусиазъм, посочва АФП.\r\n                \n                Пътуването й, несъпроводено от изявления за печата, протича далеч от трескавата атмосфера във Вашингтон седмици преди междинните избори през ноември, които са от ключово значение за втората част от мандата на президента Доналд Тръмп.\r\nВ четвъртък американският лидер приветства в Туитър \"забележителните\" усилия на съпругата си.\r\nСолидните връзки между Кайро и Вашингтон, установени след споразуменията от Кемп Дейвид през 1978 г., преживяха период на несигурност, след като армията свали през 2013 г. президента ислямист Мохамед Морси от организацията \"Мюсюлмански братя\".\r\nАмериканската военна помощ за Египет временно бе спряна от администрацията на демократа Барак Обама, критикувал нарушения на човешките права в африканската държава, напомня АФП. (БТА)", "date": "2018.10.06", "title": " Мелания Тръмп ще разглежда пирамидите в Гиза "}
{"url": "https://www.dnes.bg/notifikacii/2018/10/06/recidivist-s-16-prisydi-prebil-pastira-zadyrjan-e.389827", "text": "Полицията във Велико Търново е задържала рецидивист, пребил пастир във великотърновското село Хотница, съобщи на пресконференция днес старши комисар Димитър Машов, директор на ОД на МВР в областния град.\r\nСигналът за престъплението е подаден около 6.30 часа в петък от собственик на животновъдна ферма в селото. Той е обяснил, че е открил 70-годишния Ж.А. в безпомощно състояние в постройка към фермата.\nПострадалият е настанен във Великотърновската болница в критично състояние и с опасност за живота, предаде БТА.\r\nСлед разследване под ръководството на Районната прокуратура е установен извършителят - В.А. на 52 г. от Габрово, който е направил пълни самопризнания и е посочил, че до побоя се е стигнало след възникнал скандал между двамата.\r\n                \n                Нападателят е с 40 криминални регистрации и 16 присъди за кражби, измами и бягство от казармата. Последно е излязал от затвора през 2016 година.\r\nВ същия ден, в който е извършил деянието, е бил нает на работа във фермата. Според собствените му показания вечерта е употребил алкохол, нападнал е пастира с тесла, взел е от него около 500 лева, след което е извикал такси, с което е пътувал до Габрово, където е наел хотел и където е бил задържан от полицейските органи.\r\nЗадържан е за срок от 72 часа, с обвинение за нанасяне на средна телесна повреда в условията на опасен рецидив, посочи районният прокурор Тихомир Шабов. Прокуратурата ще поиска постоянна мярка задържане под стража, уточни той.", "date": "2018.10.06", "title": "Рецидивист с 16 присъди пребил пастира, задържан е"}
{"url": "https://www.dnes.bg/notifikacii/2018/10/06/nadia-murad-robinia-na-idil-niakoga-a-dnes-s-nobel-za-mir.389756", "text": "Двайсет и пет годишната язидка Надя Мурад оцеля през най-тежките за народа си часове и се превърна в уважавана обществена фигура, която спечели заедно с конгоанския гинеколог Дени Муквеге Нобеловата награда за мир, предаде Франс прес.\n\r\nВ един августовски ден на 2014 г. джиповете на \"Ислямска държава\" (ИД) с черни знамена влизат в намиращото се близо до границата със Сирия село на Надя. Бойците на ИД започват да убиват мъжете, да превръщат най-малките момчета във войници и да ползват жените за принудителен труд и сексуално робство.\n\r\nИ днес Надя Мурад не спира да повтаря, че все още има 3000 язиди в неизвестност, които най-вероятно са в плен. \"Джихадистите искаха да отнемат честта ни, но загубиха своята\", каза Надя в реч в Европейския парламент.\n                \n                \r\nПо време на плена си в \"столицата\" на самопровъзгласилия се халифат Мосул Надя е била подлагана на мъчения и групови изнасилвания, била е продавана и препродавана на пазарите за роби на джихадистите, била е карана и да се отрича от религията си - нищо не й е било спестено, тъй като според екстремистите от ИД язидите са еретици.\n\r\nЯзидите говорят кюрдски език и изповядват езотерична религия. Вяр в един-единствен Бог и в митично същество, приело образа на паун, което символизира \"предводителя на ангелите\".\n\n\n\r\nПодобно на хиляди други язидки и Надя Мурад е била \"омъжена\" насила за джихадист, който я биел, разказа тя пред Съвета за сигурност на ООН в Ню Йорк. \"Не можех повече да понасям посегателствата и насилието\", каза Надя, която е успяла да избяга от джихадистите с помощта на мюсюлманско семейство от Мосул. Снабдила се с фалшиви документи, успява да стигне до Иракски Кюрдистан, където я настаняват в бежански лагер.\n\r\nСлед като разбира за смъртта на шестимата си братя и майка си, Надя се свързва с оказваща помощ на язидите организация, която й помага да замине при сестра си в Германия. Именно в Германия, където живее сега, Надя започва дейността си на активист, която има за цел кланетата на язиди през 2014 г. да бъдат признати за геноцид. Неин съюзник в това начинание е съпругата на известния американски актьор Джордж Клуни Амал Клуни, която е адвокат и защитник на човешките права.\n\r\nСлед призива на Надя за признаването на геноцида срещу язидите Съветът за сигурност на ООН пое ангажимент да помогне на Ирак в събирането на доказателства за престъпленията, отбелязва Франс прес, цитирана от БТА.\r\n ", "date": "2018.10.06", "title": "Надя Мурад: Робиня на ИДИЛ някога, а днес с Нобел за мир "}
{"url": "https://www.dnes.bg/zvezdi/2018/10/06/uini-harlou-prez-bolkata-do-victoria-s-secret.389811", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Трудностите за Уини Харлоу започват още когато е едва на 4 години. Тя е диагностицирана с хронично кожно заболяване, което се характеризира с появата на светли петна по тялото. \n\r\nЗаради това, че е различна, тя е тормозена от своите съученици, които я наричат с всякакви грозни епитети, а болката от думите им я води до депресия. \n\r\nВсичко обаче се променя през 2014 година, когато супермоделът Тайра Банкс я открива и я кани да участва в предаването \"Новият топ модел на Америка\". Уини се изстрелва на върха и благодарение именно на различната си визия става новото лице на модата. \n\r\nЗа мнозина тя е \"супергерой за деца с кожни заболявания\", разказва .\n                    \n                    \n                \r\nУини силно се надява модната индустрия да наема все повече модели, които не влизат в рамката и индивидуалността да дойде на преден план. \n\r\nА тя самата си поставя за цел да се бори за това всяко едно момиче да се чувства уверено в кожата си и да бъде себе си. И твърдо заявява \"Моята история е изрисувана по тялото ми\".\n\r\n ", "date": "2018.10.06", "title": "Уини Харлоу през болката до \"Victoria`s Secret\""}
{"url": "https://www.dnes.bg/notifikacii/2018/10/06/iunker-ubeden-shte-ima-sporazumenie-za-brekzit-skoro.389829", "text": "Европейският съюз ще постигне сделка за Брекзит с Великобритания през ноември, ако това не стане още този месец, каза в интервю за австрийски вестници днес председателят на Европейската комисия Жан-Клод Юнкер, цитиран от Ройтерс.\r\nЮнкер отбеляза, че потенциалът за сближаване между двете преговарящи страни в последните дни се е увеличил. \"Още не сме стигнали дотам, но желанието ни да постигнем съгасие с британското правителство е неизменно\", каза той в интервю за вестниците \"Стандард\", \"Курир\" и \"Фалтер\".\r\nТрябва да избягаме от сценария за раздяла без сделка. Той не би бил полезен нито за Великобритания, нито за останалите страни от Евросъюза, подчерта Юнкер.\r\n                \n                Според мен ние ще постигнем споразумение, което изпълнява условията на договора за оттегляне, каза той и допълни, че е невъзможно да се предскаже дали преговорите за Брекзит ще приключат още този месец. \"Ако това не стане, ще го направим през ноември\", добави председателят на ЕК.\r\nПред австрийските всекидневници Юнкер каза, че сделката за Брекзит трябва да е придружена от политическа декларация за бъдещите отношения между Великобритания и европейските й бивши партньори.\r\nЛондон и Брюксел се опитват да се договорят за сделката за раздялата и за споразумението за отношенията след Брекзит навреме за двете срещи на върха, насрочени за 17-18 октомври и 17-18 ноември, припомня Ройтерс.\r\nВ днешното интервю Юнкер заяви също, че ЕС трябва да поддържа диалог с Русия в името на общата сигурност, посочва ТАСС.\r\nВъпреки цялото недоволство по отношение на Русия, което в последните часове силно нараства, трябва да осъзнаем, че заради архитектурата за сигурност трябва да поддържаме диалог с Русия и понякога да действаме заедно. Не съм готов за масово порицание на Русия, макар че публикувах в Брюксел критично комюнике във връзка със събитията в Холандия, добави Юнкер, имайки предвид хакерската атака срещу ОЗХО. (БТА)", "date": "2018.10.06", "title": "Юнкер убеден: Ще има споразумение за Брекзит скоро!"}
{"url": "https://www.dnes.bg/eu/2018/10/06/princ-v-italiia-jivee-v-zamyk-beden-bezraboten.389803", "text": "Италиански принц живее в замък, но се е записал в службата за безработни.\r\n\"Живея в замък, но съм беден, записан съм в центъра за безработни и търся работа, но никога досега не са ме извикали\"... Това каза пред римски съд принц Фабрицио Масимо Бранкачо, който е подсъдим за неизплащане години наред на месечна издръжка от 1000 евро на трите си деца.\r\nПринцът е пряк наследник на една от най-известните в италианската история фамилии със синя кръв - Масимо, предаде .\r\nВъпреки това 55-годишният принц не е плащал никаква издръжка от 2003 г. до днес за децата си поради липса на каквито и да било средства за живеене.\r\n                    \n                    \n                Малките принцове вече са пълнолетни и за тяхната издръжка се грижела изцяло майка им Илария Ботини, която била принудена да продаде своите три апартамента.\r\nПринц Масимо Бранкачо по професия е ядрен физик, но през 1999 г. напуснал тогавашната си работа по здравословни причини.\r\nОттогава той не работи и преживява благодарение на пенсията на майка си от 1000 евро на месец. Принцът живее в един от фамилните дворци на Виа Номернтана в Рим. Знатната фамилия Масимо има няколко дворци и сгради из Рим, датиращи от XIV в. до днес. Принц Фабрицио Масимо е собственик и на няколко знатни титли - принц на Триджано и Ровиано, както и на името Бранкачо към фамилията си.\r\nВъпреки престижната си фамилия принцът е беден. Той няма право да продаде абсолютно нищо от наследените блага, а те не му дават никакви доходи, а само разходи и заеми. На всичкото отгоре принцът сега трябва да се издължи и на бившата си жена.", "date": "2018.10.06", "title": "Принц в Италия: Живее в замък – беден, безработeн"}
{"url": "https://www.dnes.bg/akoshtete-vqrvaite/2018/10/06/retrogradna-venera-v-skorpion-kakvo-ochakva-12-te-zodii.389736", "text": "На 5 октомври планетата на любовта, красотата и изобилието – Венера, продължава своята ретроградна фаза от Везни в знака на зодия Скорпион. Така ще се задържи до 16 ноември 2018 година.\r\nКогато Венера е ретроградна, тя се движи по-бавно и усещаме нейното влияние по-силно. За планетите се казва, че са в ретроградно движение, когато се отдалечават, гледани от нашата перспектива на земята. Тяхното влияние сякаш ни кара да погледнем назад, вместо напред.\r\nВенера е известна с влиянието си върху взаимоотношенията, със способността ни да обичаме, да се свързваме с нашите таланти, да използваме правилно личните си ресурси.\r\nКогато Венера е ретроградна, това невинаги е най-доброто време за започване на нови взаимоотношения, но не означава да стоите настрана от хора, които ви карат да се чувствате приятно. Сега можем да научим много за себе си чрез нашите взаимоотношения с другите, поради интроспекцията, която ретроградната ѝ фаза ни предлага.\r\n                    \n                    \n                Това е времето, в което можем да се отървем от стар емоционален багаж. В астрологията Венера владее езика на любовта, който говорите. Когато Венера е в Скорпион, любовта става сериозна, дълбока, духовна.\r\nТъй като се движи ретроградно в този знак, ще откриете, че сте привлечени към намирането на интензивна и огнена страст във вашите взаимоотношения. Тази страст обаче няма да бъде лесна. Какво означава това? Дали човекът, в който се влюбвате ви обича на достатъчно дълбоко ниво? Задайте си този въпрос. Елиминирайте всички токсични любовни взаимоотношения.\r\nПак ли се връщате към токсичната си бивша половинка? Привлечени ли сте към грешния партньор? Давате ли любовта си на хората, които се възползват от нея? По време на тази фаза на Венера ще трябва да се изправите пред редица неща, които ще претеглят любовния ви живот.\r\n", "date": "2018.10.06", "title": "Ретроградна Венера в Скорпион – какво очаква 12-те зодии?"}
{"url": "https://www.dnes.bg/obshtestvo/2018/10/06/vnimanie-raste-broiat-na-pedofilite-v-neta.389801", "text": "60% от държавите в ЕС отчитат ръст на материалите със сексуална експлоатация на деца в интернет, сочи доклад на Европол.\n\r\n15 основни заплахи определя в доклада си Европол за 2018-та. Като в първите пет на черната класация влизат и материали, свързани с детска порнография и изнудване със сексуално съдържание онлайн, предаде bTV.\n\r\nНачело на класацията са криптовирусите, като приходите от откупите се изчисляват на 5 милиарда долара за миналата година.\n\r\nКриптовирусите, които заключват файловете ви и след това искат откуп, са засегнали 300 хиляди жертви в 150 държави като щетите от тях се определят на 5 милиарда долара да 2017.\n\r\nАтаките за откуп еволюират от случайни до прецизни атаки, които се предлагат като услуга и носят доход от 200 хиляди долара месечно.\n                    \n                    \n                \r\nНад 55% от държавите са докладвали увеличаване на мрежовите атаки и до момента в изтичането на данни рекордът се държи от платформата Yahoo, който засегна 1 милиард потребители, но като друг сериозен пробив се посочва кредитната компания Equifax.\n\r\nПробивът е засегнал 14.5 милиона потребители, повечето в САЩ и 15 милиона във Великобритания.\n\r\nСпоред доклада, 73% от атаките се извършват от външни играчи, а в 28% от случаите има и вътрешни за системата участници в пробива. 76% от този тип атаки са мотивирани финансово. 48% от атаките представляват форма на хакване, а в 49% представляват зловреден код от електронната поща.\n\r\nАтаките тип \"отказ от услуга\" се определят като основна заплаха от финансовите институции. Агенцията за киберсигурност ENISA посочва, че една трета от организациите в тяхно проучване са били изложени на подобна атака в сравнение със 17 % за миналата година.\n\r\n60% от европейските държави докладват увеличение на разпространението на детска порнография в интернет.\n\r\nРазвитието на интернет свързаните устройства и големия избор от платформи и услуги са използвани да увеличат анонимността и достъпа до съдържание със сексуална експлоатация на деца посредством криптирани услуги и даркнет.\n\r\nТова улеснява съхраняването и разпространението на подобни материали с по-нисък риск за откриване и премахване на съдържанието от интернет. Като причина се сочи и липсата на бдителност и информираност от децата и техните родители.\n\r\nЕвропол отчита нарастване на стрийминга със сексуална експлоатацията на деца и делът на материали, които са генерирани от непълнолетни.\n\r\nЦитират се случаи, разкрити от испанската полиция с арести в 5 държави на престъпна група разпространявала детска порнография в даркнет платформи и затворена група в Skype.\n\r\nПрез юли 2018 българската полиция арестува 8 заподозрени за разпространение на детска порнография, пише в доклада на Европол. Престъпниците са използвали криптовалутата Биткойн, за да плащат за хостинга на уебсайт, създаден специално за публикуване на снимки и видео със сексуална експлоатация на деца.\n\r\nНеправителствена организация, насочила дейността си към намаляване на подобно съдържание в интернет е отчела ръст от 57% на домейните със сексуална експлоатация на деца и 86% увеличение на използването на скрити сайтове.\n\n\n\n\r\nВ България има засечени три милиона опита за достъп до сайтове с подобно съдържание за последните три години, а през миналата година има разкрити над 60 случая по линия на онлайн сексуална експлоатация на деца – тази година са 54.\n\r\n\"Имаме задържани – разследванията се провеждат бързо и качествено – материалите се предават в прокуратурата и в последствие се носи съдебна отговорност\", коментира комисар Явор Колев, началник от отдел \"Киберпрестъпност\".\n\r\n\"Получаваме сигнали от Facebookи, Instagram и Twitter, където има активност на български потребители разпространяващи материали със сексуална експлоатация на деца и от друга страна филтрираме българското интернет пространство срещу достъпа на потребители към сайтове съдържащи детска порнография. Преди пет години започнахме инициатива която обхваща 7 доставчици или 80 % от доставката на интернет в страната те филтрират достъпа на съдържание, което ние предоставяме от така наречения черен списък на Интрепол”, коментират от ГДБОП.\n\r\nНовият тренд е в реално време онлайн чатове. \"Децата през последните години от най- крехка детска възраст имат достъп до интернет чрез различни устройства, като мобилни телефони, компютри. Това им дава възможност да достъпват до различни интернет ресурси до социални мрежи, да водят комуникация посредством техните възможности – ние имаме ежедневна комуникация и доклади от големите платформи, които ни предоставят комуникация за такива действия от територията на България\", обясни комисар Явор Колев от ГДБОП.\n\r\nОтдел \"Киберпрестъпления\" от 2007 г. има интернет сайт, на който могат да бъдат подавани сигнали както от деца, така и техните родители за незаконни действия в интернет. Съветът на полицаите, разследващи киберпрестъпления, е директно да се обръщате към тях за бързо и ефективно разследване.\n\r\nОбщо за тази година има 823 предварителни проверки, като 550 са приключили към настоящия момент, отчитат от ГДБОП.\n\r\nАнализът на български киберексперти по доклада показва, че има някои размествания сред предпочитания начин, по който се извършват киберпрестъпления.\n\r\nИзводът им е, че доброто старо е подобрено и се използва с по-висока ефективност. Разликата с предишните години е, че по- внимателно се подбира аудиторията, не се разпръсква в интернет, а е насочена към целеви групи.\n\r\nУстановява се една изключително негативна инициатива да се генерират приходи чрез киберпрестъпления с експлоатирането на деца с онлайн чатове и дистрибутиране на видеоизображения през високоскоростен интернет, което демонстрира социален упадък на слоеве в европейското общество, категорични са от дигитално читалище Safer.\n\r\n\"Промяната е, че ако навремето даркнет беше тъмно и труднодостъпно и централизирано място, в момента киберпрестъпникът може да извършва престъпления от публично място през моблния си телефон, използвайки криптирани връзки – това, заедно с бързия мобилен интернет, им дава възможност да са още по-мобилни\", коментира експертът по киберсигурност от Safer Ясен Танев.\n\r\nСпоред него за първи път в този доклад се отчита интересът на терористични групи към доказани инструменти за кибератаки. Това означава, че екстремистки групировки проявяват интерес към придобиване на лични и бизнес данни, за да ги използват за целите си.", "date": "2018.10.06", "title": "Внимание: Расте броят на педофилите в нета!"}
{"url": "https://www.dnes.bg/zvezdi/2018/10/06/kak-bih-go-napravil-spomeni-za-rangel-vylchanov.389771", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТази събота в семейното предаване на телевизия  - \"Фамилно\" гостува дъщерята на бележития наш кинорежисьор Рангел Вълчанов – актрисата Ани Вълчанова.\r\nНа 12 октомври се навършват 90 г. от рождението му. \"Инспeкторът и нощта\", \"Лачените обувки на незнайния войн\", \"А сега на къде\" са част от неговите филми, оставили следа в историята на българското кино.\r\n\"Баща ми е от едно село близо до София, от много бедно семейство, баба ми умря неграмотна, дядо ми гледаше картофи и моркови\", разказва Ани Вълчанова.\r\n                    \n                    \n                Според нея мнозина не знаят, че баща й не е учил кино, той е завършил театрална режисура и е работил като такъв един-два сезона. После става асистент на Захари Жандов и се учи на терен, мислел си е много пъти: \"Как бих го направил аз?\"\r\n\"Моите първи спомени са от снимките на един не много известен филм - \"Бягство от Ропотамо\". Той не беше харесван, но баща ми имаше към него особен сантимент, като към дете с проблеми\", разказва още Ани Вълчанова във \"Фамилно\".\r\nПредаването започва по телевизия Bulgaria On Air в 10:30 ч.", "date": "2018.10.06", "title": "Как бих го направил? Спомени за Рангел Вълчанов"}
{"url": "https://www.dnes.bg/obrazovanie/2018/10/06/minimaturite-sled-7-klas-shte-se-oceniavat-onlain.389793", "text": "Националното външно оценяване по български език и литература и това по математика след 7 клас вече ще се проверява онлайн. Учителите, които ще оценяват резултатите от т.нар. миниматури пък ще минат допълнително обучени за работа с електронната платформа. Това обясниха вчера зам.-министърът на образованието Деница Сачева и експертът в МОН Силвия Кънева при представянето на проекта \"Квалификация за професионално развитие на педагогическите специалисти\".\n\r\nОт две години оценяването на матурите след 12 клас се извършва онлайн в няколко центъра в страната, като по този начин не се налага учителите да пътуват до столицата. Това лято изпитните работи от националното външно оценяване освен че ще са през юни, ще бъдат проверявани и като тези на 12 клас.\n                    \n                    \n                \r\n\"По места отново национални комисии ще оценяват тестовете, те ще се разпределят между членовете им на случаен принцип“, обясни Силвия Кънева. Така изпитът на дете от Видин може да се проверява в Ямбол, даде за пример тя. Класирането отново ще се извършва по региони, но ще става по-бързо, отколкото преди.\n\r\nЗа да бъде въведена тази практика, трябва да бъдат обучени учители, които да оценяват и да работят с електронната платформа. Това ще се случи именно по проекта „Квалификация“, представен вчера. По него ще бъдат обучени общо 52 900 педагогически специалисти, а при възможност техният брой ще нарасне, обясни зам.-министър Сачева. До края на 2018 г. през различни курсове се планира да минат 11 200 от тях, като по проекта се поставя акцент върху педагозите между 34 и 54 години.\n\r\nПродължителността на обучението може да бъде от ден до седмица в зависимост от тематиката. Освен обучения за онлайн оценяването на матурите, ще има и такива за прилагане на дигиталната платформа SELFIE, благодарение на която училищата могат да оценяват готовността си за дигитална трансформация. Сред останалите теми са \"Иновативни педагогически технологии в училищното образование\", \"Педагогически модели за превенция на отпадане на училище\", \"Съвременни методи на оценяване\" и други.\n\r\nОбщата стойност на проекта е 19 911 123 лв. и ще се изпълнява в рамките на три учебни години като следва да приключи до 31 декември 2022 г. За обученията ще се присъждат между 1 и 3 квалификационни кредити. Регионалните инспекторати на образованието извършват организирането на курсовете. Те ще могат да се провеждат от специализирани обслужващи звена, от висши училища, научни организации, както и обучителни организации с одобрени от МОН програми. Възложител могат да са по-големите училища и детски градини, а в по-отдалечените от РУО.\n\r\n ", "date": "2018.10.06", "title": "Миниматурите след 7 клас ще се оценяват онлайн"}
{"url": "https://www.dnes.bg/snimka-na-denia/2018/10/06/liatoto-oshte-e-tuk-temperaturite-stigat-25-c.389796", "text": "В сутрешните часове на 6 октомври на места в котловините и около водните басейни видимостта временно ще бъде намалена. През деня ще бъде предимно слънчево. Ще духа умерен вятър от източната четвърт. Максималните температури ще са предимно между 20 и 25 градуса, сочи , цитирана от БТА.\r\nНад Черноморието ще бъде предимно слънчево, но в сутрешните часове видимостта временно ще бъде намалена. Максималните температури ще са от 19 до 21 градуса. Вълнението на морето ще бъде 2-3 бала. Температурата на морската вода ще е 20-21 градуса.\r\nНад планините ще бъде предимно слънчево. Ще духа умерен, по най-високите върхове - до силен югоизточен вятър. Максималната температура на височина 1200 метра ще е около 17 градуса, на 2000 метра - около 10 градуса.\r\nАтмосферното налягане ще се понижи, но ще остане по-високо от средното за месеца.", "date": "2018.10.06", "title": "Лятото още е тук: Температурите стигат 25°C"}
{"url": "https://www.dnes.bg/kino/2018/10/06/vremeto-e-nashe-otkriva-kinomaniia.389797", "text": "Филмът на режисьора Петър Попзлатев \"Времето е наше\" открива тазгодишната Киномания. Това стана ясно на пресконференцията на кинофорума, който ще се проведе между 15 и 29 ноември 2018 г.\n\r\nТази година киномаратонът ще премине под мотото \"Големите филми преди големите награди\", с което организаторите искат да подчертаят добрата селекция от заглавия, които зрителите на Киномания виждат още преди световното им признание на най-престижните филмови награди. Киномания се похвали и с ново лого и визия.\r\nПовече за откриващия филм на Киномания разказа Хермина Азарян – един от програматорите на събитието, както и режисьорът му Петър Попзлатев, а актьорите Елена Телбис и Ивайло Христов бяха специални гости на пресконференцията.\r\n                    \n                    \n                \"Този филм има своя потребност да бъде документално приближен към най-важното събитие в новата българска история - чрез технологията на промяната да зададе няколко въпроса от философски порядък, да провокира всеки един българин да открие и продължи историята, която се опитах да разкажа във филма. Много трудно се прави филм от историческа значимост, в който се казват доста смели неща. Благодарен съм на екипа на НДК, че приеха филмът да открие този прекрасен кинофестивал\", сподели Попзлатев.\r\n\"Времето е наше\" е вдъхновен от романа \"Разруха\" на Владимир Зарев, който според Попзлатев си остава \"най-пълноценният художествен образ на Прехода\", един значим епизод от не толкова отдавнашната българска история. Затова и филмът е за паметта, за уроците на миналото, които не бива да бъдат забравени. Криминалната нишка пък е по мотиви от разкази на Димитър Шумналиев.\r\nВ продукцията участват Рушен Видинлиев, Елена Телбис, Леонид Йовчев, Ирини Жамбонас, Ицхак Финци, Красимир Доков, Ивайло Христов, Светлана Янчева и Валентин Ганев. Зрителите на единствената прожекция в Киномания (15 ноември, 19:00 часа, зала 1) ще имат възможността да съпреживеят драматичния личен избор и път, който извървяват героите на филма към себепознанието във време на големи обществено политически промени, време на възторг, на силни емоции, на излъгани надежди и разочарования, време на хаос.\r\nПрограматорът на Киномания – Владимир Трифонов представи и премиерните филми в зала 1: откриващият филм на Кинофестивала в Кан \"Всички знаят\" (17 ноември), \"Рудолф Нуреев: Бялата Врана\" (23 ноември)- третият режисьорски опит на Ралф Файнс, \"Папа Франциск: Човек на думата си\" (24 ноември) – най-новият документален филм на Вим Вендерс, както и \"Лоро\" (25 ноември) – на италианския майстор Паоло Сорентино за Силвио Берлускони, които вече дават заявка за потенциални хитове.\r\nЗрителите ще имат възможност да се насладят и на селекция от филми на големия режисьор Ингмар Бергман, които ще бъдат показани преди официалната програма в периода 8-14 ноември.", "date": "2018.10.06", "title": " \"Времето е наше\" открива Киномания"}
{"url": "https://www.dnes.bg/usa/2018/10/06/v-sasht-priznaha-za-vinoven-bial-policai-ubil-chernokoj.389804", "text": "Бял полицай от Чикаго бе признат за виновен в убийството на чернокож младеж, по когото е стрелял 16 пъти през октомври 2014 г., предаде Франс прес.\n\n\n\r\nДжейсън Ван Дайк е признат за виновен в застрелването от разстояние и без причина на 17-годишния Лакуан Макдоналд, който държал нож. 40-годишният Ван Дайк пледира, че е невинен.\r\nСъдебните заседатели го признаха за виновен в непредумишлено убийство и други обвинения, свързани с употреба на огнестрелно оръжие при отегчаващи обстоятелства. Присъдата ще бъде обявена на по-късна дата, предаде БТА.\r\nПрез 2015 г. бе излъчен видеозапис с убийството на чернокожия младеж, което предизвика продължили с месеци размирици в третия по големина град на САЩ и оставката на началника на полицията на Чикаго.\r\n                    \n                    \n                На записа се вижда как Ван Дайк стреля по Макдоналд, който е на няколко метра от него, и продължава да изпразва пълнителя си дори след като младежът лежи на земята. Никой от другите девет присъстващи полицаи не използва оръжието си.", "date": "2018.10.06", "title": "В САЩ: Признаха за виновен бял полицай, убил чернокож"}
{"url": "https://www.dnes.bg/kino/2018/10/06/kolko-e-cenen-choveshkiiat-kapital.388723", "text": "На пръв поглед случайно пътно произшествие между велосипедист и луксозен джип преплита съдбата на две семейства край езерото Комо. Пострадалият е келнер, прибиращ се след гала вечеря на престижен колеж. Мъжът е откаран в болница в тежко състояние. Докато лекарите се борят за живота му,  ретроспективни кадри проследяват моментите преди катастрофата и разкриват, че инцидентът съвсем не е случаен.\r\nРежисьорът Паоло Вирзи показва историята от няколко ракурса и сюжетът тръгва в съвсем нова посока, разкостваща човешката същност и проследяваща замаха, с който материализмът е окупирал обществото ни. Битието на две фамилии от различни прослойки - едното преуспяващо, а другото, принадлежащо към средната класа се надпреварват да качат поне още едно стъпало в йерархичната стълбица.\r\n                    \n                    \n                Филмът е по романа на Стивън Амидон, който умело ни вмъква в света на съвременния човек, устремен да остойностява всичко и всеки.  \"Човешки капитал\" е всъщност терминът, с който се определя нетната стойност на жертвата при пътна злополука. Колко струва и струва ли си изобщо да се живее в подобен свят? Вирзи не се задоволява да заснеме просто напрегнат трилър, а прави дисекция на болката и суетата на социалното неравенство.\r\nРолите са поверени на Фабрицио Бентиволио, Валерия Голино, Фабрицио Джифуни и др. Гледайте \"Човешкият капитал\" на 6 октомври от 23.15 часа по телевизия.", "date": "2018.10.06", "title": "Колко е ценен \"Човешкият капитал\"... "}
{"url": "https://www.dnes.bg/stranata/2018/10/06/prah-razbiti-kamioni-belashtica-pak-na-protest.389805", "text": "Жители на Белащица отново излизат на протест срещу добива на инертни материали в района.\r\nПоводът за недоволството им е инвестиционно намерение на предприятие, добиващо мрамор за трошен камък над населеното място, предаде Нова тв.\n\n\r\nХората многократно се обявиха срещу разширяването на кариерата и се оплакват от прах и разбити от камионите пътища. \r\nПо данни на местния личен лекар за последните 10 години в селото има бум на респираторни заболявания, които били най-видими при децата.\r\nШествието е обявено за 12:00 ч. в събота и ще стигне до кръговото кръстовище на Околовръстното шосе. \r\nПротестиращите планират да спрат движението в участъка.", "date": "2018.10.06", "title": "Прах, разбити камиони: Белащица пак на протест"}
{"url": "https://www.dnes.bg/eu/2018/10/06/bylgarska-banda-v-ispaniia-biznesyt-im-plyt-i-krajbi.389802", "text": "Престъпна група, съставена изцяло от българи, се занимава с бизнес с плът и кражби в Испания, съобщава Нова тв. Схемата работи най-малко от година в поне три държави на два континента.\n\n\r\nЧаст от жертвите са непълнолетни момичета, продавани от родителите си, за да работят като джебчийки. Властите в Испания твърдят, че начинаещите се купуват за по 20 000 евро, а по-опитните цената стига 30 000.\n\r\nСлед продължило една година разследване през май тази година испанската полиция задържа 41 българи, 12 от които са непълнолетни. Общото между децата е, че живеят в Испания легално – напуснали са страната ни с безсрочни пълномощни от родителите си. В документите обаче не е посочено име на придружител. Жертвите са от различни градове в България - Ямбол, Бургас, Велико Търново, Плевен, Перник, Стара Загора.\n                    \n                    \n                \r\nШефът на групата, уличена в трафик на жени за проституция и кражби, е Методи Борисов. Живее в Испания от 17 години. Той осигурява и квартирите, в които живеят крадлите. Апартаментите са окупирани. Те са собственост на банки, тъй като хората, които са искали да ги купят, не са покривали редовно вноските си за лизинг.\n\r\nМомичетата плащат дори наем за ползваните квартири. В някои от тях живеят по 20 души, като се редуват – докато половината са на работа, другата половина си почива в съответния апартамент. След това се сменят.\n\r\nВластите в Испания не знаят какъв процент от \"заработеното\" остава за българките.", "date": "2018.10.06", "title": "Българска банда в Испания: Бизнесът им – плът и кражби"}
{"url": "https://www.dnes.bg/stranata/2018/10/06/puf-paf-vlakove-ot-minaloto-na-pyt-na-boris-iii-na-tato.389795", "text": "Влакът на царя, както и този на Тодор Живков са конструирани да се движат със 160 км в час. Татовата композиция може да вдига в естремални ситуации и 180 км. Затова спокойно с тях се пътувало и в чужбина. У нас и до днес няма такива вагони.\r\nДве композиции с вагони на царя и на Живков ще направят в събота и неделя пътувания от София през Искърското дефиле и до Мездра и Плевен и от Горна Оряховица до Варна. Не със 160 км в час, защото по северните линии релсите не са за такива скорости, съобщава \".\r\nЦарските вагони са поръчани някъде през 30-те години, а първият, за цар Борис III, е доставен през 1938 г. Последният - през 1942 г., през войната, казва Юли Пейчев от депо РЕМИЗ, в което се пазят влаковете.\r\nПреди това Фердинанд е имал също царски влак, много по-натруфен, със злато и плюш. Първият му вагон бил подарък от турския султан.\r\n                    \n                    \n                Вагоните на Борис III не са толкова луксозни, но пък били последната дума на техниката. Имало и вагон за царица Йоанна, за брат му Кирил, вагон-ресторант и последният е багажният, където е била кухнята с печка на въглища.\r\nВъв Вагоните има телефони, от които Борис е можел да говори със съпругата си примерно, докато пътуват. За да се свърже с правителсвото, влакът е трябвало да бъде на гара, войник да разпъне кабел до телефонната централа на гарата и така да се осъществи връзката.\r\nДо 70-те години царският влак е ползван и от червените управляващи. С него са пътували Георги Димитров и Антон Югов. Затова на вратите на царските вагони се е появил и надпис на руски за \"отвори\" и \"затвори\".\r\nПрез 1974 г. се поръчват нови вагони, произведени в ГДР. С тези 10 вагона се композира новият влак на властта. Във вагона на Живков от спалнята се минава в банята, от нея в малък кабинет, в който са телефоните. Там е и прословутият червен телефон, който е осигурявал защитената от подслушване връзка на властниците.\r\nПази се и резервен. За разлика от царския влак този на Тодор Живков има климатична инсталация, която може да се осигури поддържане на микроклимата във вагоните за седмица. Имало е и вагон гараж, в който са превозвали колите.\r\nЕдна табела от онова време ни дава информация с какво са возили Живков - на нея пише \"Зил 114\", \"Чайка\", \"Волга\", \"Мерцедес\", \"Пежо\".\r\nС влака на Тато, както умилително-присмехулно наричаха хората на Тодор Живков са пътували Хелмут Кол, Леонид Брежнев, Ким Чен Ир.", "date": "2018.10.06", "title": "Пуф - паф: Влакове от миналото на път... на Борис III, на Тато"}
{"url": "https://www.dnes.bg/eu/2018/10/06/trus-ot-4-8-razliulia-siciliia-ima-raneni-i-shteti.389810", "text": "Земетресение с магнитуд 4,8 бе регистрирано рано тази сутрин в провинция Катания на италианския остров Сицилия, съобщи агенция АНСА, цитирана от ТАСС и БТА.\r\nЕпицентърът на труса е бил на територията на община Санта Мария ди Ликодия и на дълбочина 9 км. Според агенцията няколко души са били докарани в болница с леки контузии, а също в състояние на шок. В резултат на земетресението са се откъртили корнизите на няколко сгради. Местните власти в общината са отцепили отделни райони.\r\nИма известни щети и в две съседни общини - Бианкавила и Адрано. Трусовете са били усетени и на цялата територия на провинция Катания, а също в провинциите Ена и Месина и в град Сиракуза.\r\nОще през юли имаше съобщения, че учените са регистрирали нова сеизмична активност в района на вулкана Етна - най-големият в Европа. Той се намира в същата, западна част на острова.", "date": "2018.10.06", "title": "Трус от 4,8 разлюля Сицилия, има ранени и щети"}
{"url": "https://www.dnes.bg/zvezdi/2018/10/06/rita-ora-myjete-triabva-da-podkrepiat-jenite.389765", "text": "Британската поп звезда с албански корени Рита Ора стана първата жена, която украси корица на мъжкото списание Esquire Middle East.\n\r\nПевицата дава интервю пред изданието, в което коментира своя нов албум \"Phoenix\", който ще бъде пуснат на пазара на 23 ноември. Рита обсъжда различни теми със списанието, но най-много коментира женското движение срещу насилието # Me Too.\n\r\nОра призова мъжете да подкрепят движението чрез „действия“, а не само с думи. \"Харесва ми да виждам мъже, които се стремят към това, което могат и не могат да кажат в наши дни... Но трябва да го показват с действия, а не само с думи. Става въпрос за това мъжете да подкрепят прогресивната промяна. Ключът е да покажат подкрепата си по какъвто и да е начин.\"\n                    \n                    \n                \r\nЗвездата казва, че се гордее с визията си. \"Обичам да бъда в хармония с тялото си и не смятам, че като се стремя да бъда секси, това е форма на неуважение към другите хора или пък е лошо възпитание. Това е форма на свобода на изразяване\", добавя тя.\n\r\nВижте снимките на Рита за изданието в ", "date": "2018.10.06", "title": "Рита Ора: Мъжете трябва да подкрепят жените! "}
{"url": "https://www.dnes.bg/temida/2018/10/06/bivsh-uchilishten-direktor-na-syd-bludstval-s-deca.389806", "text": "Пенсиониран учител по математика и бивш директор на основно училище в Казанлък застава пред Темида за 12 случая на блудство с непълнолетни момиченца, предаде \"Монитор\".\n\r\n67-годишният Стоян Ганчев беше задържан след жалба на 13-годишна тийнейджърка на 20 декември м.г. в хода на досъдебното разследване се стигнало до общо 68 случая с 11 негови възпитаничка на възраст от 12 до 14 години и една, която е имала 16 години.\r\nДецата са дали показания пред съдия в присъствието на педагог, психолог и психиатър.В продължение на 8 месеца възрастният математик е бил с мярка за неотклонение \"задържане под стража\", която в момента е променена в \"парична гаранция\".\r\n                    \n                    \n                Обвинителният акт е внесен в старозагорския окръжен съд и предстои разпределянето му на случаен принцип за разглеждане от състав в понеделник. С осем от момиченцата даскалът се \"забавлявал\" на работното си място в училището, а за четири е използвал дома си.\n\r\nВ хода на разследването е  установено,че обвиняемият създал приятелства в социална мрежа с малолетни лица – момичета, и е водил кореспонденция с тях, посредством приложение за разговори и съобщения. \n\r\nТой е приканвал децата в неговия апартамент,  където извършвал и блудствените действия по отношение на 12 малолетни лица от женски пол, на възраст от 12 до 14 години, изразяващи се във физически контакт с тялото на пострадалите, като такива действия извършвал и на работното си място.\n\r\nОт прокуратурата искат пенсионерът-математик да замине зад решетките за поне 15 от максималните предвидени в НК 20 години.\r\nЗа  последно Ганчев е бил преподавател в казанлъшкото ОУ \"Георги Кирков\", преди това е бил директор на ОУ \"Антон Страшимиров\" в Града на розите.\r\n ", "date": "2018.10.06", "title": "Бивш училищен директор на съд: Блудствал с деца!"}
{"url": "https://www.dnes.bg/muzika/2018/10/06/otide-si-opernata-legenda-monserat-kabaie.389815", "text": "Известната испанска оперна певица, сопраното Монсерат Кабайе, почина на 85-годишна възраст в Барселона, предаде Франс прес.\r\n\"Тя се спомина тази нощ в болница Кант Пау\", заявиха източници от лечебното заведение пред агенцията. Прощаването с Монсерат Кабайе, която от години имаше здравословни проблеми, ще се състои в неделя, а погребението й - в понеделник в каталунската столица, предаде БТА.\r\nОперната прима стана световноизвестна през 1965 г., когато замести американката Мерилин Хорн в постановката на операта \"Лукреция Борджия\" в Карнеги хол в Ню Йорк. \r\nВ репертоара й са повече от 125 оперни партии. Монсерат Кабайе е печелила няколко награди \"Грами\", включително и за най-добро вокално соло през 1969 г. През 1988 г. тя издаде съвместен албум \"Barcelona\" с вокалиста на група \"Куин\" Фреди Меркюри.", "date": "2018.10.06", "title": "Отиде си оперната легенда Монсерат Кабайе"}
{"url": "https://www.dnes.bg/stranata/2018/10/06/sled-akciiata-v-onkobolnicite-koi-ostava-v-aresta.389814", "text": "Прокуратурата трябва да обяви днес за колко от задържаните при специализираната акция в две онкологични болници ще поиска постоянен арест.\n\n\r\nОбщо задържаните са 7 души по подозрение, че са участници в организирана престъпна група, съобщава \"Фокус\".\r\nСред арестуваните при акцията в столичната хематологична болница \"Йоан Павел\" и в благоевградската \"Свети Мина\" са двама лекари и един фармацевт.\r\nРазследващите са констатирали, че са изписвани лекарства на лица, които се нуждаят от това, но медикамент не е вливан, а е изнасян от болничното заведение. \r\nСлед това са отивали във фирма с лиценз, която ги реекспортирала и по този начин е източвала НЗОК.\r\nГрупата е функционирала около година преди да бъде задържана.\r\n ", "date": "2018.10.06", "title": "След акцията в онкоболниците: Кой остава в ареста?"}
{"url": "https://www.dnes.bg/akoshtete-vqrvaite/2018/10/06/izberete-si-angel-i-vijte-kakvo-vi-ochakva.389729", "text": "Казват, че всеки човек има своя ангел пазител и че този ангел винаги ни известява, когато наближава опасност.\r\nНо ангелите подсказват, че са до нас, за да ни закрилят и когато намираме монета, пера например.\r\nДнес споделяме нещо много забавно. Пред вас има 4 ангела с 4 различни числа. Изберете си един и вижте какво послание се крие зад него.\r\n\r\nАко сте избрали тази комбинация от цифри, то посланието, което се крие зад тях е, че някои от вашите планове ще се осъществят. Например, ако искате да продадете къща или кола, да смените местоработата, местоживеенето, то желанията ви ще се сбъднат. В случай, че не планирате такива неща, ще трябва да се вслушате във вътрешния си глас. Не бързайте с действията, за да не поемете в грешна посока.\r\n", "date": "2018.10.06", "title": "Изберете си ангел и вижте какво ви очаква "}
{"url": "https://www.dnes.bg/obrazovanie/2018/10/06/razdor-v-instituciite-hranata-v-uchilishte-vyn-ot-stolovata.389809", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСтоличното 144-то СОУ \"Народни будители\" се отказва от програмите \"Училищен плод\" и \"Училищно мляко\". Причината - плодове и мляко вече няма да се раздават в училищната столова, а на неясно място и неясно от кого.\n\r\nПо три европейски програми децата в училище получаваха безплатно мляко, плод и закуска. Инициативата имаше за цел да ги насърчи да ядат полезни храни в училище, както и да подкрепи семействата с ниски доходи.\n\r\nДецата получаваха храната в училищния стол. На 25 май т.г. Министерството на земеделието промени наредбата, изключвайки посредниците в лицето на училищните столове и приемайки, че договори се сключват директно с производителя.\n                    \n                    \n                \r\nДиректорът на столичното 144-то училище обаче се отказва от програмата, заради съмнение, че наредбата е лобистка, предаде .\n\r\nОтправихме въпрос към Министерството на земеделието и храните кой трябва да раздава храната на децата. В късния следобед от там ни отговориха, че не фирмата, която е спечелила правото да доставя храна, а учителите трябва да раздадат безплатните плодове и мляко на учениците.\n\r\nПо закон помещението, в което се хранят деца, трябва да има нужните разрешителни. Такива са училищните столови. Уви, там няма да може да се раздават храните.\n\r\nСпоред земеделското министерство при липса на помещение - директор и учители трябва да раздадат храната където им е удобно. А тя трябва да е доставена в индивидуални опаковки.\n\r\nЗаради хаоса около реализирането на новата наредба, програмата все още не е започнала. Докато се разберат институциите, децата остават ощетени, предаде Благой Цицелков.\n\r\n\r\n ", "date": "2018.10.06", "title": "Раздор в институциите:  Храната в училище – вън от столовата"}
{"url": "https://www.dnes.bg/sofia/2018/10/06/welcome-to-bulgaria-ot-edna-bezdomna-kobila-na-letishte-sofiia.389808", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Пасторална гледка посрещаше тази сутрин шофьори и пътници, отиващи на Летище \"София\" - безстопанствена кобила пред \"Терминал 1\"!\n\r\nСлед проверка се оказа, че животното има регистрационен чип. Според информацията от този чип обаче, кобилата била изядена от диви животни още през април, предаде .\n\r\nКакво ще си помислите, ако на летището видите самотна кобила, която търси своя стопанин? Със сигурност не, че сте в Европа. София обаче е точно там, а случката с кобилата - уви, съвсем реална.\n\r\nСвидетели разказват, че животното се е появило още през нощта с части от каруца. Добри хора са го освободили от товара и го оставили да пасе.\n                    \n                    \n                \r\n\"По данни на информационната система конят се води в село Регина, община Своге. Това значи, че е продаден неправомерно, без спазване на закона и сега ще издирваме собственика в Своге. Там се извършва проверка\", отбеляза началникът на отдел \"Здравеопазване на животните\" към ОДБХ София-град д-р Емил Цонев.\n\r\nКак обаче конят е стигнал от Своге до Летище \"София\", остава загадка.\n\r\nЗаконът задължава собствениците на каруци да ги регистрират, в район \"Слатина\", към който принадлежи и близкият до летището квартал \"Христо Ботев\". Въпреки това няма нито една регистрирана каруца. А глобата за нарушителите стига до 500 лева.\n\r\nКойто не я плати, не може да си получи коня. В нашия случай талисманът на летището беше откаран на полигона на Столичната община в Панчарево. От тук нататък предстои процедура по откриване на собственика, изясняване на ситуацията и налагане на глоба.\n\r\nГоляма част от конете нямат идентификационен номер и откриването на техния стопанин се оказва трудна работа.\n\r\n ", "date": "2018.10.06", "title": "Welcome to Bulgaria... от една бездомна кобила на Летище София"}
{"url": "https://www.dnes.bg/notifikacii/2018/10/06/myj-s-opasnost-za-jivota-prebit-v-stopanski-dvor-na-s-hotnica.389818", "text": "70-годишен мъж е намерен в безпомощно състояние, след като е бил пребит, в стопанския двор на село Хотница, предава \"Фокус\". \r\nСигналът е получен вчера сутринта. По данни на подателя същата сутрин, около 6.00 часа, във фургон в стопанския двор в село Хотница, е намерил в безпомощно състояние и с множество травми в областта на главата 70-годишен мъж от село Богатово. \r\nТой е работник в стопанския двор и живее във фургона, в който е намерен. Пострадалият незабавно е откаран във великотърновската болница с фрактури на черепа, контузия на мозъка и множество травми по главата, с опасност за живота. \r\nНа местопроизшествието е извършен оглед от дежурна оперативна група при Районно управление на МВР - Велико Търново. Образувано е досъдебно производство. Работата по изясняване на случая продължава под ръководството на Районна прокуратура - Велико Търново.", "date": "2018.10.06", "title": "Мъж с опасност за живота, пребит в стопански двор на с. Хотница"}
{"url": "https://www.dnes.bg/zvezdi/2018/10/06/goreshto-jizel-biundhen-ne-se-razdelia-s-liatoto.389764", "text": "Рязкото падане на температурите ни накара не просто да облечем дебелите си дрехи, но и като че да забравим, че сме били едва допреди няколко седмици на море.\r\nТака се върнахме в сивото градско ежедневие, но идва и лъч светлина с Жизел Бюндхен.\r\nСупермоделът реши да ни припомни колко страхотни са дните по плажовете с новата си рекламна кампания.\r\nПлажовете на Коста Рика се явяват перфектният фон за кадрите за пролет-лято 2019 на Arezzo, които представят тенденциите при обувките за следващото лято.\r\nТака красавицата позира със сандали на платформи, ниски токчета и дръзки геометрични форми.\r\nВсички кадри от кампанията можете да видите в галерията на", "date": "2018.10.06", "title": "Горещо: Жизел Бюндхен не се разделя с лятото!"}
{"url": "https://www.dnes.bg/obshtestvo/2018/10/06/otbeliazvame-godishnina-ot-smyrtta-na-car-samuil.389817", "text": "1004 години от смъртта на българския цар Самуил ще бъдат отбелязани с шествие до неговия паметник край църквата \"Света София\" в столицата.\r\nИнициатори са софийската и младежката организации на ВМРО, информира БНР.\r\nИсториците отбелязват, че Самуил умира на този ден през 1014 година, поразен от гледката на пленените и ослепени от византийците хиляди български войници.\r\nЗа деянието си император Василий II получава прозвището \"Българоубиец\". На него пък и до днес в Гърция са именувани улици и булеварди.\r\n ", "date": "2018.10.06", "title": "Отбелязваме годишнина от смъртта на цар Самуил"}
{"url": "https://www.dnes.bg/stranata/2018/10/06/otneto-predimstvo-i-dvama-mladeji-s-opasnost-za-jivota.389820", "text": "Двама младежи са с опасност за живота след катастрофа в град Суворово. Инцидентът е станал около 03.03 часа тази нощ .\r\n28-годишният водач на лек автомобил \"Опел\" отнема предимство на кръстовище и блъска лека кола \"Фолксваген\", съобщават от МВР - Варна. \r\nВпоследствие на инцидента са пострадали четирима души. Двама от тях - водач и пътник на 19 години от първия автомобил са настанени с различни травми в болнично заведение с опасност за живота. \r\nВодачът на втория автомобил (26 г.) и неговият спътник (18г.)  са освободени за домашно лечение. По случая е образувано досъдебно производство.", "date": "2018.10.06", "title": "Отнето предимство и ... двама младежи с опасност за живота"}
