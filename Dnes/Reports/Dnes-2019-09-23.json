{"url": "https://www.dnes.bg/world/2019/09/23/iznenada-trymp-se-poiavi-na-sreshtata-na-oon.423822", "text": "Президентът на САЩ Доналд Тръмп изненадващо се появи за кратко на световната среща на ООН за климата днес, предаде Франс прес.\r\nТръмп, който не говори от трибуната, седна за няколко минути в залата, където изслуша, а след това и аплодира, речта на индийския премиер Нарендра Моди.\r\nШейсетина световни лидери участват в срещата в Ню Йорк за \"спешната ситуация с климата\", която има за цел да даде нов импулс на Парижкото споразумение - международния договор за ограничаване на глобалното затопляне, от който Съединените щати се оттеглиха \"с гръм и трясък\" малко след встъпването в длъжност на сегашния си президент.\r\nМалко преди това Тръмп увери пред репортери, че изобщо не се чувства обезпокоен от евентуалното задвижване от демократите в Конгреса на САЩ на процедура по неговото отстраняване.\r\n                    \n                    \n                \n                \n                \n                \"Изобщо не взимам на сериозно тази възможност\", каза американският президент в кулоарите на сесията на Общото събрание на ООН в Ню Йорк.\r\n\"Този, който има проблем, е (Джо) Байдън\", добави Тръмп, визирайки кандидата за номинацията на демократите за президентските избори в Съединените щати догодина.\r\nПо-рано американският президент обвини потенциалния си съперник на изборите, че се е опитал да защити своя син, който според него е бил замесен в корупция в Украйна.\r\n\"Това, което Байдън направи, е срамно, това, което неговият син направи, е срамно\", каза днес Тръмп, цитиран от Франс прес.\r\nПрезидентът на САЩ заяви, че може да има скоро нова лична среща със севернокорейския лидер Ким Чен-ун, предаде ТАСС.\r\nТръмп не даде подробности.\r\n\"Ще видим какво ще се случи\", каза американският президент, цитиран от Ройтерс, когато бе попитан за възможността да се срещне в кулоарите на сесията на Общото събрание на ООН с иранския си колега Хасан Рохани.", "date": "2019.09.23", "title": "Изненада: Тръмп се появи на срещата на ООН"}
{"url": "https://www.dnes.bg/football/2019/09/23/dimityr-berbatov-shef-na-manchestyr-iunaited.423823", "text": "Според вестник “Манчестър Ивнинг Нюз” Димитър Бербатов може да се върне там, където започна кариерата си - в \"Манчестър Юнайтед\".\r\nМиналата седмица Бербатов официално се отказа от кариерата си, но според инфорамицията на британските медии,  бившият български нападател на “червените дяволи” е сред вариантите за поста спортен директор на “Олд Трафорд”.\r\nИзданието твърди, че трима бивши играчи на манчестърци се конкурират за тази позиция, за която обаче официално все още не се търси назначение.\n\r\nОсвен Бербатов спрягани за спортен шеф на “Юнайтед” са още добрият му приятел Патрис Евра и Рио Фердинанд.\n\r\nФранцузинът директно се обърна към ръководството на английския клуб с послание да бъде привлечен в управата чрез пост в профила си в инстаграм след загубата с 0:2 от “Уест Хем”.\n                    \n                    \n                \n                \n                \n                \r\n“Мисля, че е време да си изцапаме ръцете. Към ръководството на “Манчестър Юнайтед”: Готови ли сте да ни оставите да ви помогнем, момчета?”, написа Евра в социалната мрежа.\n\r\n ", "date": "2019.09.23", "title": "Димитър Бербатов – шеф на \"Манчестър Юнайтед\"? "}
{"url": "https://www.dnes.bg/obshtestvo/2019/09/23/borisov-bylgariia-razpolaga-s-blestiashti-lekari-tova-e-izvestno-v-cial-sviat.423824", "text": "\"Българското правителство активно работи не само за осигуряването на качествено здравеопазване за пациентите, но и те да имат достъп до най-модерните методи и иновации в лечението\". Това е заявил министър-председателят Бойко Борисов, цитиран от правителствената информационна служба, по време на среща с водещи наши и чужди специалисти по повод ХI европейски конгрес по роботизирана хирургия.\r\nКонгресът ще се състои от 26 до 28 септември в Софийския университет \"Св. Климент Охридски\". Домакинството на престижния форум спечели Медицинският университет (МУ)-Плевен след сложна конкурсна процедура преди четири години в Париж.\r\nПредседател на научния комитет на форума е ректорът на МУ-Плевен проф. Славчо Томов, а чл.-кор. проф. Григор Горчев е президент на конгреса в България.\r\n                    \n                    \n                \n                \n                \n                \"България разполага с блестящи лекари и медицински специалисти, чиито опит и експертиза са известни в цял свят\", е изтъкнал премиерът Борисов. Организаторите на форума са заявили пред Борисов, че за конгреса в София пристигат над 300 специалисти от Европа и Америка, както и китайските партньори на МУ-Плевен.\r\nОт българска страна ще участват много наши лекари и студенти по медицина. \"За първи път в конгреса ще участва и т. нар. Световен отбор от топ хирурзи\", посочи пред премиера Борисов чл.-кор. проф. Григор Горчев. Българският професор допълни, че на форума МУ-Плевен ще реализира две демонстрации на 3D хирургия на живо: на робот-асистирана операция от екип на самия проф. Горчев и на ХАЙФУ хирургия - от екипа на доц. Добромир Димитров. Излъчването на демонстрациите е с обучителна цел по европейски проект по Оперативна програма \"Наука и образование за интелигентен растеж\".\r\nПремиерът Борисов е акцентирал, че основен приоритет на правителството е образованието и именно конгреси като настоящия допринасят за още по-добрите резултати в работата на учени и лекари.\r\nМотото на ХI европейски конгрес по роботизирана хирургия е \"Отвъд границите\", като посланието е за разширяване на асоциацията с млади специалисти от Източна Европа, които в бъдеще ще прилагат високите технологии и новите хирургични методи.\r\nПо време на срещата с Бойко Борисов, на която присъства и министърът на здравеопазването Кирил Ананиев, лекарите припомниха, че през миналата година МУ-Плевен отбеляза 10 години от въвеждането на роботизираната хирургия в Югоизточна Европа и в България, посочват още от пресслужбата на МС. ", "date": "2019.09.23", "title": "Борисов: България разполага с блестящи лекари. Това е известно в цял свят "}
{"url": "https://www.dnes.bg/notifikacii/2019/09/23/sestrata-na-zaginaliia-boksior-vyzpolzvat-se-ot-tova-che-sme-romi.423825", "text": "\"Възползват се от това, че сме роми!\", написа във Facebook сестрата на загиналия в Албания боксьор  Борис Станчев - Ани Станчева. Тя подозира, че брат й е бил убит и е учудена, как му е било позволено да се качи на ринга с чужда самоличност. \r\nЕто какво написа Станчева във Facebook:\r\n\"Искам да кажа че се съмнявам на 1000% че той бе убит поради причината, че голяма част от видео клипа е отразана и оригиналното видео го няма никъде, защо питам!!!! И защо на брат ми му е позволено да се качи на ринга с други имена не разбирам, кой му даде това право ли! Неговият така наречен треньор, който напусна държавата веднага след като научава че брат ми е починал и го зарязва в шибаната продажна държава!.\r\n\r\nВъзползват се от това, че сме роми! И мислят, че не си знаем правата, но много сгрешиха. Аз и моето семейство ще получим справедливост за отнетия живот на моя брат!\"", "date": "2019.09.23", "title": "Сестрата на загиналия боксьор: Възползват се от това, че сме роми!"}
{"url": "https://www.dnes.bg/index/2019/09/23/zaradi-klimatichnite-promeni-1-5-mlrd-migranti-kyde-shte-otidat.423180", "text": "Колкото по-горещо ставало времето в Хондурас, толкова по-големи били щетите върху зърнените култури. Когато Гилберто Исаяс вече не можел да произвежда достатъчно реколта, за да изхранва семейството си, той решил да мигрира.\r\nКогато в цялата тази история се намесила и мафията, която посегнала на 11-годишният му син, Исаяс взел категорично решение. Опаковал вещите си, сложил раницата на гърба и тръгнал към границата с Тексас.\r\nВървял близо 2000 мили. Някъде бил чул, че САЩ предлагали убежище за хора като него.\r\nНо през март Гилберто и семейството му са задържани, докато се опитват да влязат в Америка. Сега те чакат решението на съда – дали да им даде подслон, заради заплахата от мафията в Хондурас или да ги депортира обратно.\r\n                \n                \n                И тъй като никой не дава убежище заради промяна в климата, тази причина не е включена като причина в документите за техния случай. Ала именно климатичните промени изиграват основна роля във взимането на решението семейството да напусне Хондурас.\r\nАмериканското министерство на отбраната нарича климатичните промени \"множител на заплахите\".  Те изострят бедността, причиняват конфликти, засилват нестабилността. \r\nСпоред нови изследвания на Станфордския университет, икономическата разлика между най-богатите и най-бедните страни е с 25 процента по-голяма, отколкото би била без климатичните промени. А по данни на Международната организация по миграцията, между 25 милиона и 1,5 милиарда души ще трябва да напуснат домовете си до 2050 година заради промяна в климата. По-малките и бедни страни допринасят за климатичните промени най-малко, но те ще са първите, които ще са принудени да мигрират.\r\nНо по международния закон, „климатичните мигранти“ не съществуват. Според ООН „бежанец“ е човек, който преминава международна граница поради „обоснован страх да бъде преследван поради своята раса, религия, националност, принадлежност към определена държава, социална група или политическо мнение“. В повечето случаи това се тълкува като политическа репресия и не включва потънали домове или изсечени и горящи джунгли.\r\nПовече от 150 страни се опитват да решат този проблем. През 2015 година бе прието Парижкото споразумение, което обърна внимание на изселването в следствие на климатичните промени. През 2017 г. Нова Зеландия обяви, че може да създаде нов вид виза за хората, разселени от Тихия океан. САЩ обаче не е една от страните, които се интересуват от човешкото лице на промените в климата. Въпреки това, хората продължават да се опитват да влязат в Америка, търсейки безопасност и работа.", "date": "2019.09.23", "title": "Заради климатичните промени – 1,5 млрд. мигранти. Къде ще отидат? "}
{"url": "https://www.dnes.bg/index/2019/09/23/decata-koito-arestuvat-i-izmychvat-v-kashmir.423806", "text": "\"Едно е да бият нас, но да третират децата ни по този начин? Не мога да издържа това...\", през сълзи един баща, пожелал анонимност, потвърждава пред BBC, че армията в Кашмир арестува не само възрастни, но и деца.\r\nСпециалният статут на Кашмир бе премехант на 5 август и сега той е контролиран от индийската армия. Това предизвика бунтове от страна на местните жители, които властите се опитаха да спрат не само с изстрели и взривове, но и с нелегални арести. BBC успява да се свърже с 17 семейства, чиито деца са и.били задържани.\r\nВсички те крият лицата си, тъй като се притесняват, че армията ще ги открие. Един от мъжете е арестуван заедно с 16-годишния си син. Те прекарват в полицейското управление шест дни. И през всеки един от тях, полицаите ги биели. Казвали им: \"Вие хвърляте камъни срещу нас и търсите свобода. Каква свобода търсите?\"\r\n                \n                \n                \"Тогава просто исках да ме убият за да не гледам как мъчат децата. Какво можех да направя? Бях безсилен. Накрая ни казаха, че ще ни пуснат, защото сме невинни\", спомня бащата. Синът му все още не се е възстановил напълно от побоя.\r\n\"Страхувам се когато стане тъмно, за това винаги седя вкъщи. Не мога да се храня, не мога да спя, защото ме е страх, че ще се върнат отново\", разказва момчето.\r\nНе е тайна, че непълнолетни деца наистина са взели участие в процесите и дори са хвърляли камъни срещу представители на органите на реда. Но според законите, има процедура, която се спазва при подобни случаи.\r\n\"Хората биват арестувани и държани в ареста без легална причина, без да имат достъп до семействата си, без да имат достъп до помощ. Тава са основни, свекидневни човешки права, които са отказвани на жителите на Кашмир\", казва адвокатката Мир Урфи.\r\n\"Дойдоха през нощта и отведоха съпруга ми. После ме накараха да им дам синът си в замяна на свободата на баща му\", разказва майката на 14-годишно момче, което още е в ръцете на полицията.\r\nНейният съпрут видял сина си в ареста: \"Започна да плаче и да ме пита, защо са го арестували. Той не е извършил престъпление. Не е хвърлял камъни.\"\r\nСедмици след сблъсъците, много семейства се страхуват, че техните деца могат да са следващите.\r\n \r\n ", "date": "2019.09.23", "title": "Децата, които арестуват и измъчват в Кашмир"}
{"url": "https://www.dnes.bg/crime/2019/09/23/faraonyt-ot-dupnica-se-samoubi-skochi-ot-blok.423803", "text": "62-годишният Георги Близнаков скочи от блок в Благоевград и загина. Той беше шеф на дупнишка популярна каса, която нашумя заради измами, завлекли общо 216 души. \r\n\r\nБлизнаков и неговата съпруга Ивона бяха дадени на съд за незаконни банкови сделки. \r\n\r\nРано тази сутрин той скочи от жилищна сграда в града. Най-вероятно става въпрос за самоубийство.\r\n\r\n\r\n\r\n\r\n\r\n\r\n\r\n\r\n\r\n\r\n\r\n ", "date": "2019.09.23", "title": "Фараонът от Дупница се самоуби, скочи от блок"}
{"url": "https://www.dnes.bg/business/2019/09/23/falityt-na-tomas-kuk-za-gyrciia-zemetresenie-i-cunami.423804", "text": "Обявеният фалит на британския туроператор Томас Кук (Thomas Cook) е бедствие за гръцкия туризъм, обяви председателят на туристическия съюз на остров Крит Михалис Влатакис, предаде БТА като цитира ДПА.\n\r\n\"Това е земетресение с магнитуд 7 и все още предстои цунами\", коментира Влатакис пред в. \"Прото тема\".\n\r\nТомас Кук има договори с около 70 процента от всички хотели на Крит, най-големия остров в Гърция и водеща туристическа дестинация. \n\r\nСамо тази година туроператорът доведе на острова около 400 хиляди туристи, като 20 хиляди все още са там.\n\r\nПо данни, представени от гръцкия министър на туризма Харис Теохарис по телевизия Скай, приблизително 50 хиляди туристи почиват в Гърция по линия на Томас Кук, съобщи електронното издание на в. \"Катимерини\".\n                    \n                    \n                \n                \n                \n                \r\nМинистърът посочи, че в момента се води процедура по връщане в родината на около 50 хиляди туристи, които са се оказали в Гърция в момента, когато Томас Кук обяви фалит. Репатрирането на туристите ще се осъществи чрез британската служба за гражданска защита, която осигурява полетите. Очаква се в близките три дни Гърция да напуснат около 22 хиляди клиенти на Томас Кук, уточни министърът, като добави, че още днес ще пристигнат самолети на островите Закинтос, Кос и Корфу.\r\n ", "date": "2019.09.23", "title": "Фалитът на \"Томас Кук\" за Гърция - земетресение и цунами"}
{"url": "https://www.dnes.bg/rusia/2019/09/23/boikot-na-zapadni-stoki-v-rusiia-rezultatyt-skypa-hrana-s-losho-kachestvo.423782", "text": "Вече пет години без френско сирене, полски ябълки и испански домати: през август 2014 Русия забрани вноса на месо, риба, зеленчуци, плодове, мляко и млечни продукти от ЕС и други страни като контрамярка на западните санкции, наложени на Москва заради руската агресия в Украйна. В тази забрана Путин съзря шанс за Русия. \n\r\nМиналия декември той обяви, че това е дало безпрецедентен тласък на родното земеделие, а продажбите на вътрешния пазар се били увеличили 16 пъти, пише \r\nИ наистина - в търговската мрежа вече се предлагат много повече руски хранителни стоки, посочва по темата \"Франкфуртер алгемайне Цайтунг\" (ФАЦ). \n                    \n                    \n                \n                \n                \n                \r\nНякои от тях са с добро качество, като краставиците, морковите и червеното цвекло. Карфиол и броколи Русия внася междувременно от Иран и Ливан, ябълки - от Крим или Южна Америка, хубавите, скъпи домати идват от Азербайджан, а по-обикновените са руско производство.\n\r\nПреди година Русия наложи забрана за внос на хранителни продукти от Запада. Много руснаци се гневят на този ход: те са принудени да плащат по-високи цени за по-ниско качество. Други обаче подкрепят линията на Кремъл. \n\r\n\r\nПри млечните продкути първоначално беше регистриран дефицит. Но впоследствие на пазара се появиха руски имитации на сирената Гауда и Пармезан. Основната им съставка обаче е палмово масло, тъй като Русия произвежда твърде малко мляко. Така производителите поддържат сравнително ниски цени на продуктите. Качеството им обаче е по-ниско, посочва ФАЦ. \n\r\n\"Мисля, че през тези пет години се промениха доста неща. Много от руските земеделски производители използваха санкциите, за да подобрят собствената си продукция\", казва председателят на Руския съюз на млечните производители \"Союзмолоко\" Щефан Дюр, цитиран от германската телевизия n-tv. \n\r\nВъпреки увеличеното собствено производство, експертите не потвърждават очакванията за пробив в земеделието. Едно проучване на консултантската компания KPMG, цитирано от ФАЦ, неотдавна показа, че след 2014 година единствено млечната промишленост се е разрастнала повече, отколкото ако не бяха въведени контрасанкциите. Що се отнася до месопреработвателната промишленост, в годините преди ембаргото тя е нараствала повече, отколкото след това, се казва в студията.\n\r\nСпоред изследователи от Московския държавен университет \"Ломоносов\", не забраната за внос на хранителни стоки, а девалвацията на руската рубла през 2014 година е основната причина за драстичния спад на вноса до 2016 година. След като през 2017 рублата започна постепенно да се възстановява, вносът на хранителни продукти отново тръгна нагоре - макар и от страни, които не бяха засегнати от руските контрасанкции. Така например през 2017 Русия е внесла значително повече телешко месо, отколкото преди 2014 година. Като цяло обаче след 2014 Русия е повишила степента на самозадоволяване с месо до 93% от потребностите си, става ясно още от доклада на KPMG. При зърнените култури страната покрива със собствено производство дори 99% от нуждите си, а при захарта - 95%. Както преди ембаргото, така и днес Русия продължава да изнася зърнени и маслодайни култури. Всички останали продукции обаче не са конкурентни на международния пазар. Затова не е много ясно как Русия ще постигне зададената от президента Путин цел - до 2024 да се удвои износът на руска земеделска продукция, пише ФАЦ. \n\r\n\n\r\nГолемият губещ от санкциите на Путин е руският потребител, четем на сайта на n-tv по същата тема. Гражданите са недоволни от растящите цени на хранителните стоки - при запазващо се или при някои дори спадащо ниво на доходите в страната. По данни на държавната статистическа служба \"Росстат\", месото и млечните продукти са поскъпнали с 30% през последните 5 години. Само за една година цената на яйцата и месото, вкл. птичето месо, се е увеличила с над 10%. Причината за поскъпването е липсващата конкуренция след въвеждането на вносното ембарго, посочва n-tv, цитирайки публикации в руските вестници \"Известия\" и \"Независимая газета\". Понеже вече нямат конкуренция от Европа, големите руски производители могат да диктуват цените на пазара, уточняват двете издания. При по-евтините хранителни стоки производителите са възприели друга тактика: вместо да вдигат цените, те намаляват грамажа, подчертава ФАЦ и допълва, че не става дума само за повишаване на цените, но и за влошаване на качеството. \n\r\nПроучване на близък до властта социологически институт сочи, че 19% от руснаците смятат за грешка наложените контрасанкции срещу Запада - двойно повече, отколкото през 2016 година. Проф. Наталия Волчкова от Московското висше училище по икономика е изчислила, че от 2014 до 2016 година контрасанкциите са стрували на всеки руснак средно по около по 30 евро на година.\n\r\nАвторите на изследването от KPMG си обясняват поскъпването с голямата зависимост на руските производители: оборудването и техниката, както и посевите и фуражът основно се внасят отвън. А без държавните субсидии земеделският сектор изобщо не би бил печеливш.\n\r\nИ ако вносното ембарго отпадне, много местни производства ще се окажат неконкурентоспособни - и най-вече това важи за руската млечна промишленост, посочват още експертите от международната консултантска компания.\r\n   ", "date": "2019.09.23", "title": "Бойкот на западни стоки в Русия, резултатът - скъпа храна с лошо качество"}
{"url": "https://www.dnes.bg/top-novini/2019/09/23/faliraliiat-turoperator-tomas-kuk-s-ogromni-dylgove-kym-nashi-hoteli.423800", "text": "Фалитът на британския туроператор \"Томас Кук\" е голямо и тежко събитие, което ще нанесе щета и на българския туризъм, тъй като авиокомпанията държи над 50 процента от полетите към летищата във Варна и Бургас. Така че ние имаме значителна щета в случая. Това коментира за БТА директорът на Института за анализи и оценки в туризма Румен Драганов. \n\n\r\nПо думите му на бизнеса в България този фалит ще се отрази в две направления. \"Томас Кук\" има значителни задължения към български хотелиери, тъй като съгласно договорите плащането се извършва 60 дни след реализиране на самото пътуване, обясни Драганов. Това означава, че има висящи плащания към български хотели за юли и август.\n                \n                \n                \r\nОт друга страна, добави Драганов, няма да бъдат реализирани бъдещи пътувания до края на сезона. \"Томас Кук\" е имал планирани полети до 8 октомври. Очевидно е, че и договорите за 2020 г. също няма да могат да бъдат изпълнени, каза още Драганов.\n\r\nТой определи фалита на британския \"Томас Кук\" като \"значително сътресение\" след провала на преговорите с кредитори. Ако и \"Томас Кук\" - Германия обяви фалит, ще има верига от фалити, която ще предизвика хаос, който вече се наблюдава на редица от летищата в света, допълни анализаторът.\n\r\nТой съобщи, че вчера на летище Бургас, поради отмяна на полета на \"Томас Кук\", 54 пътници са били натоварена на самолети на \"Балкан холидейс еър\" и са откарани до лондонското летище \"Гетуик\", вместо до летище \"Кардиф\" в Уелс. Това според Драганов е добро решение, тъй като авиокомпанията се е обърнала към гражданската въздухоплавателна администрация на Великобритания да поеме извозването на всички британци към родината им.\n\r\nНа Острова всеки туроператор е свързан с гаранционен фонд, посочи той. Така че, който и да превози британски туристи със самолет от друга авиокомпания, ще получи заплащане от гаранционния фонд на Великобритания, който е към Асоциацията на британските туроператори. По този начин няма да бъде засегнат нито един британски гражданин с изключение на това, че ще има забавяне, обясни Румен Драганов.\n\r\nКакто БТА съобщи, британският туроператор \"Томас Кук\" обяви днес фалит, след като не е успял да намери необходимите пари, за да продължи дейността си, и ще започне производство по ликвидация. Така се отменят почивките на стотици хиляди клиенти. Властите ще трябва да организират завръщането в родината на близо 600 000 туристи, клиенти на най-старата туристическа компания в света, от които на 150 000 британци.", "date": "2019.09.23", "title": "Фалиралият туроператор \"Томас Кук\" с огромни дългове към наши хотели "}
{"url": "https://www.dnes.bg/obshtestvo/2019/09/23/sofiia-sportuva-beactive-sybira-hora-ot-vsichki-vyzrasti.423805", "text": "\nМинистерството на младежта и спорта организира \"Европейска седмица на спорта #BeActive\" за пета поредна година. От 23 до 30 септември 2019 година хора от всички възрасти отново ще имат възможност да се запознаят с над 50 вида спорт и да ги практикуват свободно. \n\r\nКампанията беше открита от министъра на младежта и спорта Красен Кралев в зала \"Арена Армеец\".\n\r\nОт 24 до 26 септември между 10,00 и 17,00 часа в \"Арена Армеец\" министерството организира Спортен панаир #BeActive Fair. В него ще се включат над 100 участници - федерации и спортни клубове, които ще представят дейността си с информационни щандове и демонстрации. Целта на спортния панаир е да представи на децата и младежите разнообразни видове спорт, от които те да изберат най-подходящия за тях. Чрез него спортните федерации и клубове ще имат възможността да намерят талантливи деца, с които да работят в бъдеще.\n                    \n                    \n                \n                \n                \n                \r\nФиналът на Европейската седмица на спорта ще бъде отбелязан с Нощ на спорта #BeActive Night. На 28 септември между 18,30 и 21,30 часа в пространството пред НДК ще има демонстрации на екстремни спортове, маратон със скоростно изкачване на стълбите на НДК, спортно ориентиране, летене с балон и много други.\n\r\nПрез 2019 г. мотото на кампанията е \"Бъди активен, открий своя спорт, избери своя спортен клуб!\", а инициативите ще се проведат в София и други градове в страната. Тя има за цел да подпомогне личностното развитие на младите хора и подкрепи спортните им потребности, чрез изграждането на чувство за отборен дух, толерантност и солидарност. Входът за всички събития от спортната седмица е свободен.\n\r\n#BeActive 2019 е част от инициатива на Европейската комисия за насърчаване на спорта и физическата активност на гражданите на ЕС. Национален координатор за България е ММС, съфинансиран по програма \"Еразъм +\" на Европейския съюз.\n\r\nПосланици на Европейската седмица на спорта и тази година са успели български спортисти и талантливи млади състезатели. Това са грациите от Националния ансамбъл по художествена гимнастика Симона Дянкова, Лаура Траатс, Мадлен Радуканова, Ерика Зафирова, Стефани Кирякова, както и индивидуалните състезателки Невяна Владинова, Катрин Тасева и Боряна Калейн, световната и европейската ни шампионка по борба Тайбе Юсеин, боксьорите Даниел и Боян Асенови, олимпийската и световна шампионка за младежи в тройния скок Александра Начева, паралимпиецът  Денислав Коджабашев, младата българска звезда в алпийските ски Алберт Попов и един от най-обичаните български спортисти Йордан Йовчев.", "date": "2019.09.23", "title": "София спортува!#BeActive събира хора от всички възрасти"}
{"url": "https://www.dnes.bg/index/2019/09/23/manolova-vadi-pet-stylba-s-nad-340-merki-za-problemite-na-sofiia.423807", "text": "В управленската програма на Мая Манолова има пет стълба с общо над 340 мерки, които дават решения на повече от 190 проблема в развитието на София. Това съобщиха от екипа на кандидата за кмет. \n\r\nПо първия стълб - \"София - светла, умна и почтена\", Манолова иска да въведе електронни референдуми, базирани на блокчейн технология като най-ефективната антикорупционна мярка. \n\r\nПо втория стълб - \"София - чиста, уютна и зелена\", ще се предприемат драстични мерки срещу замърсителите- коли, кал, комини. Сред мерките за Витоша са достъпността до планината с градски транспорт всекидневно и възстановяване на лифтовете в съществуващите трасета. \n\r\nВ третия стълб - \"София - удобна и подредена\", фокусът е върху мерките против презастрояването, особено в междублоковите пространства, детските площадки и парковете. Акцент в програмата е развитието на т.нар. Северен град - развитие на София на север с нискоетажни сгради и еднофамилни къщи. Манолова обяви и дългосрочна програма за изграждане и ремонтиране на тротоарите в София, както и цялостна програма за изграждане на важните транспортни връзки.\n                \n                \n                \r\nПо четвъртия стълб - \"София - с грижа за гражданите\", ще се работи по осигуряването на детска ясла и градина за всяко дете до края на мандата. \n\r\nПетият стълб - \"София - привлекателна и заможна\", предвижда да не се увеличават данъците, а бюджетът ще се харчи публично и прозрачно, и в реално време всеки ще може да следи правените разходи.\n\r\nВ управленската си програма Манолова е включила още реконструкция на манастирите около София в т.нар. софийска Света гора, създаване на мобилна мултиезична апликация за историческите забележителности, културния афиш, ресторантите и хотелите в столицата.\r\n ", "date": "2019.09.23", "title": "Манолова вади пет стълба с над 340 мерки за проблемите на София"}
{"url": "https://www.dnes.bg/politika/2019/09/23/fandykova-vodi-listata-na-gerb-trygva-sys-stari-i-novi-lica.423810", "text": "ГЕРБ внесе документите за регистрация на кандидата за кмет на Столична община в общинската избирателна комисия.\n\r\nПред журналисти Цветомир Паунов от ГЕРБ обяви, че водач на листата в София е Йорданка Фандъкова. На второ място е професор Иво Петров, трети е Елен Герджиков, досегашен председател на Столичния общински съвет /СОС/.\n\r\nВ листата на коалицията ГЕРБ - СДС влизат още досегашният председател на групата на общинските съветници на ГЕРБ - Малина Едрева, архитект Ивайло Петков представител на гражданската квота, Николай Стойнев, досегашен заместник-председател на СОС, Антон Койчев, председател на градския съвет на СДС, проф. д-р Асен Николов, информира Паунов. \n\r\nВ листата от кандидати за общински съветници са досегашните членове на СОС от групата на ГЕРБ - Лорита Радева, Силвия Христова, Зафир Зарков. \n                    \n                    \n                \n                \n                \n                \r\nЗа позицията в СОС се кандидатира и бившият заместник-министър на образованието и понастоящем директор на столичното 119 училище - Диян Стаматов, адвокат Георги Георгиев, преподавател в Софийски университет и досегашните представители на СДС в СОС - Борислав Бориславов и Радослав Абрашев. \n\r\n\"Листата е обновена и това, което г-жа Фандъкова заяви, че тръгва в настоящата кампания с обновен екип, е факт\", обобщи Паунов, цитиран от БТА.\n\r\nПо думите му в листата има много добър баланс между представители на гражданската квота като изключително уважавани експерти и личности, които много са допринесли и за развитието на града и от друга страна досегашните им колеги от групата на ГЕРБ.\n\r\nПаунов обясни, че една част от тях са с по три мандата, така че и там също има обновяване с представители на ГЕРБ от структурите, които имат необходимите компетенции, за да реализират политиките за развитие на общината. ", "date": "2019.09.23", "title": "Фандъкова води листата на ГЕРБ, тръгва със стари и нови лица "}
{"url": "https://www.dnes.bg/sport/2019/09/23/vypreki-pobedata-v-singapur-naprejenieto-vyv-ferari-raste.423808", "text": "Сладко-горчива бе победата на Себастиан Фетел на Гранд При на Сингапур. От 26 септември 2018 година, германецът не бе печелил състезание, а през последните месеци, светлината на изгряващата звезда на неговия съотборник Шарл Льоклер го засенчваше.\r\nНо макар и да победи, напрежението във Ферари така и не спадна. 21-годишният Шарл се опитваше да запази пълното си самообладание на подиума, докато \"празнуваше\" второто си място и победата на своя съотборник. Но пред медиите не скри, че е ядосан от развоя на събитията. А феновете се запитаха, дали правилният болид на Ферари всъщност спечели на пистата в Сингапур.\r\nПо време на квалификациите, Льоклер си спечели брилянтно първото място на старта. Той бе лидер и през по-голямата част от състезанието в събота, но едно просто решение на екипа на тима му коства подиума. Колата на Фетел бе повикана първа в бокса. С новите си гуми, тя трябваше да спечели преднина пред Мерцедеса на Хамилтън, но не бе изчислено да изпревари болида на Шарл. Но Фетел имаше късмет и излизайки от бокса, поведе състезанието и спечели трофея.\r\n                    \n                    \n                \n                \n                \n                Льоклер е убеден, че Ферари са помогнали на Фетел да победи. \"Ще си говорим за това по-късно\", заяви той пред медиите на пистата. Но напрежението между двамата шофьори - застаряващият шампион и момчето, което е доказало, че е по-бързо, вече може да се реже с нож.\r\n \r\n ", "date": "2019.09.23", "title": "Въпреки победата в Сингапур – напрежението във Ферари расте"}
{"url": "https://www.dnes.bg/world/2019/09/23/tova-ne-e-mars-a-iambi-nebeto-v-indoneziia-stana-kyrvavo-cherveno.423811", "text": "Във Facebook 21-годишната Ека Вуландари сподели поредица от снимки, които показват, как небето в родния й Ямби е червено. Много потребители на социалната мрежа заподозрели, че кадрите може и да са фалшиви, но пред BBC момичето бе категорично, че именно така е изглеждал градът й.\r\nВсяка година, мараня покрива някои части от Индонезия заради разгарящите се пожари. По думите на Ека обаче, този път тя е била доста по-тежка и гъста от обичайното. Според метеоролозите, маранята тази година най-лошата от много време насам.\r\nЗа нея могат да бъдат обвинени малките корпорации и фермери, които имат навика да палят нивите си след като съберат реколтата, въпреки че е забранено.\r\nСтряскащите кадри бяха уловени и от друг потребител, който публикува видео в Twitter.\r\n ", "date": "2019.09.23", "title": "\"Това не е Марс, а Ямби...\" – небето в Индонезия стана кърваво червено"}
{"url": "https://www.dnes.bg/televizia/2019/09/23/25-godini-s-priiateli-te-reichyl-monika-fiibi.423600", "text": "На 22 септември се навършват 25 години от първия епизод на \"Приятели\". Култовият сериал превърна шестима души в звезди и накара цял свят да се смее в продължение на 10 години. Историите на Рейчъл, Моника, Фийби, Чандлър, Рос и Джоуи присъстваха във всеки дом, а много от феновете продължават да гледат епизодите и до днес.\n\r\nВсеки от персонажите имаше собствена страст, към която се стремеше. Моника (Кортни Кокс) мечтаеше да стане готвач, Рос (Дейвид Шуимър) да се занимава с палеонтология, а Рейчъл Грийн (Дженифър Анистън) да работи в модния бизнес.\n\r\nСлед няколко години прекарани в сервитьорство, г-ца Грийн най-накрая попада в мечтаната си среда. Тя получава позиция в компанията на Ралф Лорън, където се запознава не само с модните тенденции, но и със самия дизайнер.\n                    \n                    \n                \n                \n                \n                \r\nДженифър Анистън има и честта да се види с него, който играе себе си за части от минутата. Срещата между Рейчъл и Ралф се състои в асансьор, а единственото, което двамата разменят е \"Здравейте\". Историята, в която е забъркан дизайнерът е слух, който твърди, че героинята на Анистън е спала с него.\r\nВижте още за сериала в ", "date": "2019.09.23", "title": "25 години с \"Приятели\"-те Рейчъл, Моника, Фийби..."}
{"url": "https://www.dnes.bg/obshtestvo/2019/09/23/wizz-air-izostavi-25-bylgari-na-letishteto-vyv-frankfurt.423812", "text": "Авиокомпанията Wizz Аir заряза 25 българи на летището във Фарнкфурт, въпреки закупените билети, съобщават от в. Труд. Пасажерите трябвало да се завърнат в родината с редовен полет Франкфурт - София, но така и не се качили на борда. Сред тях били двукратният световният шампион по културизъм Христомир Христов и неговият приятел Давид Димов. Те трябвало да отседнат в хотел с надеждите, че днес ще се приберат.\r\n\"Имахме билети за редовния полет Франкфурт – София за 15:10 часа на 22 септември. Чакахме на опашка, за да минем през скенера още от 14 часа. Изведнъж се оказа, че затвориха два от трите скенера, започнаха да се сменят служители и обслужването само на един скенер забави проверката. Оказа се, че през пет минути има три полета и обработването през скенера ставаше много мудно”, разказва Христов. \n                    \n                    \n                \n                \n                \n                \r\nБългарите преминали през секюрити чековете около 15:20 часа и в същия момент затворили гейта. Не ги допуснали да продължат към самолета си. Така група от 25 пътуващи за София останала на летището.\n\r\nПрепатилите нашенци споделиха още, че други 80 пасажери, които пътували отново с Wizz Аir за Киев, също не успели да се качат на борда на самолета своята дестинация. Изумена и разгневена, българската група започнала да търси съдействие, като хората научили, че превозвачът е бил уведомен за това, че чакащите ще се обработват само на един скенер, но те не били предупредени.\n\r\n”Никой не ни анонсира, че ще има забавяне, за да минем отпред на опашката преди пътниците с по-късни полети…освен това Wizz Аir няма свой офис на летището. Има само един служител за връзка, който обаче почива в неделя. Служителите на летището не проявиха никакво съчувствие и ни казаха да пишем имейли до самолетната компания”, разказа Хриостомир Христов.\n\r\nПред пътниците, чиито билети изгорели, останала алтернативата единствено да си купят нови билети за следващ полет. Оказва се, че най-рано с нискотарифния превозвач има полет на следващия ден, отново в 15,10 часа.\n\r\n“Всичко е много объркано, защото нашият самолет излетя чак в 15:50 часа, а нас не ни допуснаха да се качим. Чухме, че таксите, които плащат самолетите за престой на летището, са много високи и те нямат изгода да изчакват пътници. В случая обаче, ние нямаме никаква вина за това забавяне на скенерите“, коментира още Христов.\n\r\n ", "date": "2019.09.23", "title": "Wizz Аir изостави 25 българи на летището във Франкфурт"}
{"url": "https://www.dnes.bg/mish-mash/2019/09/23/valentino-poluchi-nagradata-zelen-kilim-v-milano.423813", "text": "Публиката аплодира София Лорен и Валентино на крака по време на наградите \"Зелен килим\" в Милано, отличаващи устойчивия прогрес в модата, съобщи Асошиейтед прес.\r\nЛорен - в зашеметяваща черна рокля и диамантена огърлица, връчи на Валентино наградата за цялостни постижения. Тя каза, че 87-годишният дизайнер е \"революционализирал света на модата със своята елегантност, страст и стил\".\r\nНаградите \"Зелен килим\" се връчват за постижения в екологичните производства и социално осъзнаване на модната индустрия, която е призната като най-замърсяващата в света след нефтопреработвателната.\r\nСред наградените бяха жени от Индия, обучени да преработват изхвърлени сарита в съвременни тоалети, бродирани на ръка, и гмуркачи, които вадят рибарски мрежи от морското дъно, за да бъдат рециклирани и полученият найлон да се използва от модни къщи като \"Прада\". ", "date": "2019.09.23", "title": "Валентино получи наградата \"Зелен килим\" в Милано "}
{"url": "https://www.dnes.bg/notifikacii/2019/09/23/rusiia-izdirva-agenta-na-cru-koito-sasht-izvede-ot-stranata.423814", "text": "Руското вътрешно министерство заяви, че бивш служител на Кремъл, за когото някои медии твърдят, че е бил агент на ЦРУ, е официално обявен в неизвестност и че полицията го издирва, предадоха Ройтерс и ТАСС.\r\nМедии в САЩ съобщиха, че агент на ЦРУ, който е работел в руското правителство, е бил изведен от страната и закаран в САЩ през 2017 г. Руският в. \"Комерсант\" заяви, че това може да е бил Олег Смоленков, който изчезна заедно с жена си Антонина и трите им деца по време на почивка в Черна гора през юни 2017 г.\r\nСпоред американски медии Смоленков е бил изведен от Русия, защото ЦРУ се е опасявало, че може да бъде разкрит, а докато е работел в руското правителство е имал \"достъп до най-високото равнище в Кремъл\".\r\nГоворителят на руския президент Дмитрий Песков потвърди, че преди няколко години Смоленков е работел в президентската администрация, но е бил уволнен.", "date": "2019.09.23", "title": "Русия издирва агента на ЦРУ, който САЩ изведе от страната "}
{"url": "https://www.dnes.bg/mish-mash/2019/09/23/iznenada-porychvash-si-rokli-poluchavash-ekstazi.423815", "text": "Двойка от Австрия, както всяко модерно семейство\", решила да си поръча дрехи онлайн. В количката си те добавили две рокли и натиснали бутона за поръчка. На пръв поглед - нищо необичайно. \r\nВ пощата им в град Линц дошли два пакета, ала единия не тежал колкото рокля, а много повече. Когато го отворили, двойката открила 24 800 таблетки екстази на пазарна стойност от около 500 хил. евро, съобщават от ДПА. \r\nСъпрузите веднага се обърнали към полицията и тя проследила пратката. Оказало се, че трябвало да бъде получена от клиент в Шотландия и била доставена в Линц погрешка. Полицията идентифицирала получателя и сега издирва и изпращача.", "date": "2019.09.23", "title": "Изненада: Поръчваш си рокли, получаваш... екстази "}
{"url": "https://www.dnes.bg/world/2019/09/23/s-prevryzki-na-ochi-stroeni-mestiat-zatvornici-v-kitai.423809", "text": "Шокиращи кадри, направени с дрон, показват стотици хора, най-вероятно от малцинствата в Китай, които са с превръзки на очите, сини и жълти униформи и са струпани в редици. \r\nСпоред изследователя Нейтън Русер, който наблюдава позицията на слънцето и фона край мястото, където се намират затворниците, това е гара Корла в региона Синдзян. Видеото е от август миналата година, а повечето арестувани най-вероятно са уйгури.\r\nОтношението на Китай към малцинствата винаги е предизвиквало възмущение от страна на останалите нации. Арестите между 2017 и 2018 година се увеличават - над 230 хил. души са в затвора, без да са извършили ясни престъпления. В регионът Синдзян, където уйгурите са най-много, се намира само 2% от населението на Китай, но той допринася за 21% от арестите в страната.\r\n                    \n                    \n                \n                \n                \n                Според експертите, затворниците са били премествани от една институция в друга, а външният министър на Австралия нарече кадрите \"дълбоко притеснителни\".\r\n \r\n", "date": "2019.09.23", "title": "С превръзки на очи, строени... местят затворници в Китай"}
{"url": "https://www.dnes.bg/zvezdi/2019/09/23/zvezdi-razkrivat-tainata-si-za-perfektna-viziia.423593", "text": "Гледайки ги на големия екран или по вестниците и списанията, на нас ни се иска да бъдем като тях. Те са красиви и известни жени, имат много пари и не се притесняват от хорското мнение.\n\r\nВсяка звезда има своите тайни за перфектна визия. Много популярни знаменитости не се притесняват да говорят за това какъв хранителен режим спазват, какво спортуват и как се грижат за кожата си. Ето какво споделят 5 известни дами:\n\r\n\n\r\nНаскоро тя направи 50 години, но никой не може да каже, че е на тази възраст. В началото на нейната кариера тя се хранела изключително нездравословно и била по-пълничка. След това ѝ казали: „Или се втали малко, или забрави за надеждите си да направиш кариера в киноиндустрията“.\n                    \n                    \n                \n                \n                \n                \r\nОнова, с което актрисата поддържа външния си вид, е йогата. Звездата не пропуска тренировка. Освен това тя следи изкъсо количеството въглехидрати, които приема. В менюто ѝ винаги има 40% плодове и зеленчуци, 30% растителни мазнини, 30% постно телешко и пилешко месо. За да има по-хубава кожа, тя ограничава приема на консерванти, кофеин, алкохол и цигари.\n\r\n\n\r\nУсмихнатата актриса обръща голямо внимание на подхранването на ноктите. Нейната тайна е маска, която се прави във вана, пълна със зехтин. Когато има повече свободно време, Робъртс потапя ръцете в натуралния продукт и ги кисне за 20-30 минути. Той омекотява кутикулите, заздравява ноктите и намалява чупливостта.\n\r\n\n\r\nИзвестната певица и актриса спортува много и може да си позволи да похапне повече забранени храни. Въпреки това тя не яде сол и захар един път месечно, цяла седмица. По този начин тя изхвърля по-лесно задържаните течности и отслабва по-лесно.\n\r\nВижте какво споделят още звезди за перфектната си визия в ", "date": "2019.09.23", "title": "Звезди разкриват тайната си за перфектна визия "}
{"url": "https://www.dnes.bg/notifikacii/2019/09/23/pochinaliiat-boksior-ne-bil-isus-velichkov-negov-bratovched-e.423817", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Починалият в албанския град Шкодра боксьор не е Исус Величков, както първоначално беше съобщено. \r\n\r\nБоксорът, който почина от раните си е братовчед му Борис Станчов, съобщиха за Bulgaria ON AIR родителите на загиналият.\n\r\n\r\nБългарският професионален боксов съюз проведе извънредно заседание заради случая. \r\n\r\nОт самото начало на боксовата си кариера, Борис се е представял за братовчед си и е използвал неговия боксьорски лиценз, за да се състезава. Той е представял и личната му карта, за да се регистрира абсолютно навсякъде, както и при преминаването на границите.\r\n\r\nВсе още не е ясно защо се е случвало това. Очаква се становището на албанската страна по въпроса.\r\n\r\nМеждувременно мениджърът на боксьора Венцислав Георгиев заяви, че не е знаел, че Борис се представя за друг човек.\r\n ", "date": "2019.09.23", "title": "Починалият боксьор не бил Исус Величков, негов братовчед е"}
{"url": "https://www.dnes.bg/obshtestvo/2019/09/23/koi-vzima-po-goliama-zaplata-ot-boiko-borisov.423816", "text": "150 човека на държавна работа взимат по-голяма заплата от премиера Бойко Борисов, пишат от \". Това се дължи на факта, че шефовете на комисии и институции не са на бюджетна издръжка.\r\nНай-голяма заплата от всички взима шефът на БНБ - от първи януари той прибира 16 849 лв. месечно при положение че, през последните 3 г. се е разписвал срещу 15 368 лв.\r\nСред тези 150 души с по-големи възнаграждения от Борисов е и президентът, който е най-добре платеният държавник.\r\nСред тях наскоро се нареди и генералният директор на БНР Светослав Костов със заплата за август от 8209 лв. Месец по-рано, когато зае поста, е бил малко по-скромен – получил е 7800 лв.\n                    \n                    \n                \n                \n                \n                \r\nСпоред закона за радиото и телевизията заплатите на членовете на управителните съвети на БНР и БНТ са три четвърти от заплатите на членовете на СЕМ, т.е. 2817 лв. Генералните директори на двете държавни медии са приравнени към председател на постоянна комисия в парламента или председател на парламентарна група. Или в момента шефовете на БНТ и БНР получават по 5070 лв. месечно.\n\r\nКъм тази сума се добавя и класът за прослужено време, който е минимум 0,6% за всяка година трудов стаж. В държавната администрация е в парламента и 1%, а в съдебната система - 2%. За научна степен между 10 и 15 на сто.\n\r\nА за шефа на БНР Светослав Костов има и 40% надбавка, която е записана в договора му за управление на радиото. Та, като към 5070 лв. се сложи въпросната добавка и трудовият стаж заплата му надхвърля 8000 лв.\n\r\nВ редица регулаторни органи и държавни ведомства законът е позволил да получават заплати в зависимост от секторите, които те контролират.\n\r\nНапример в СЕМ, която е регулаторът на електронните медии, вземат заплати, равни на депутатските. В момента основното възнаграждение на членовете на СЕМ е 3756 лв. месечно. Към тази сума трябва да се добави и прослуженото време, а какви са бонусите, само в СЕМ знаят. Защото регулаторът не се финансира пряко от бюджета, а от фонд “Радио и телевизия” в който се събират приходи от месечни такси за приемане на радио и тв програми и различни лицензи и разрешителни.\n\r\nНа второ място в своеобразната класация на заплатите са членовете на Комисията за финансов надзор (КФН). Председателят на регулатора получава основно месечно възнаграждение в размер на 13 146 лева, а заместниците му - 12 003 лева. За директорите на дирекции сумата е 5133 лева. Актюерите получават средно по 4500 лева. Това са основните заплати без начислените класове и други надбавки.\n\r\nС промените в закона възнагражденията в КФН също като в СЕМ бяха обвързани с приходите от събираните такси и не зависят пряко от бюджета.\n\r\nВ другите регулаторни органи принципите за определяне на заплатите са смесени. В някои от тях те зависят от средното заплащане в сектора, който надзирават, в други – от общото заплащане в страната. В Комисията за енергийно и водно регулиране например председателят взема 93% от три средни месечни заплати в енергийния сектор, а членовете - по 85%. За второто тримесечие на 2019 г. средната заплата в енергетиката е била 2048 лв. Така председателят на КЕВР се е подписвал за поне 5713 лв., а членовете на комисията – срещу 5222 лв. Това са заплатите без класовете за прослужено време.\n\r\nВ съдебната система заплатите също не са малки, като рекордът принадлежи на Конституционния съд. Председателят му получава заплата, средноаритметична на основните заплати на президента и парламентарния председател. В момента това е 6521 лв. В съдебната система обаче класовете за прослужено време са 2% за всяка година трудов стаж и при примерно 20 години работа председателят би трябвало да се разписва срещу около 9300 лв. месечно. Членовете на този съд вземат 90% от основната заплата на председателя и към получената сума се начисляват класовете.\n\r\nВ добавка, когато им изтече 9-годишният мандат, тези съдии имат право да се пенсионират, независимо дали са навършили пенсионна възраст и дали ще работят след това нещо друго, или не. При това те получават накуп 20 заплати.\n\r\nНа този фон заплатите на тези, които управляват държавата, бледнеят.\n\r\nПоне основните, защото например депутатите, които получават по 3756 лв., имат в добавка класове, допълнение към заплатата за участие в комисии и пари за сътрудници.\n\r\nПредседателят на парламента получава с 55% отгоре над депутатската заплата, т.е. основното му възнаграждение е 5821 лв. Без класовете. Премиерът получава с 5% по-малко от парламентарния шеф, т.е. основната му заплата в момента е 5530 лв. Бойко Борисов обаче има към 30 години трудов стаж и с класовете заплатата му е към 7189 лв.\n\r\nПрезидентът получава две депутатски заплати, т.е. основната му е 7512 лв. При него като на военен обаче класовете му носят още 60% към заплатата и тя става 12 019 лв. месечно.\n\r\nВ миналия парламент депутатите Мартин Димитров и Петър Славов вкараха промени в редица закони, които слагаха тавани на възнагражденията на много регулаторни органи. Това стана през ноември 2015 г., като тогава и двамата говореха, че за СЕМ, БНТ и БНР трябва да се запише, че крайното месечно възнаграждение не трябва да надхвърля 90% от заплатата на председателя на Народното събрание. Мотивът им тогава беше, че се носели слухове за огромни заплати на шефовете на БНР и БНТ, които надвишават тези на президента и премиера. Проектът стигна до гласуване на първо четене в пленарната зала, но до второ - не.", "date": "2019.09.23", "title": "Кой взима по-голяма заплата от Бойко Борисов? "}
{"url": "https://www.dnes.bg/mish-mash/2019/09/23/tainite-na-bykingam-kralicata-sama-servira-chai.423475", "text": "Дворците на кралица Елизабет крият много тайни. Никога не можеш да си сигурен на какво или на кого ще попаднеш.\r\nЕдин ден приятел на кралския тапицер Кевин Андрюс е повикан на работа в Бъкингамския дворец. Докато сглобявал едно бюро, зад гърба си чул глас на \"добре говореща жена\", която го попитала дали иска чаша чай.\r\nБез да се обръща, измореният мъж казал, че желае \"хубав чай с две кубчета захар, който да не е като онези китайски и други гадости, които му донесли последния път, в който бил в двореца.\"\r\nМалко по-късно жената се върнала и му казала, че е оставила чая на масичката до него. Когато се обърнал, работникът видял не прислугата, а самата кралица Елизабет.\r\n                    \n                    \n                \n                \n                \n                Кемин Андрюс разказва тази история в документалната поредица \"Тайните на дворците\", която ще започне скоро да се излъчва по The Channel 5. А останалите служители на кралицата също имат да разкажат интересни неща.\r\nДики Арбитър, който работил като прессекретар за кралското семейство разкрива, че някога в Бъкингамския дворец имало бар, но той трябвало да затвори, тъй като един ден абсолютно всички сужители се напили.\r\nОказва се, че и Елизабет II обича да си пийва. Нейното любимо питие е джинът. А по думите на главния й готвач, тя \"не пие всеки ден, а... всяка вечер\". \"Със сигурност не пие по 4 чаши на ден\", казва той.\r\nВсяка вечер с вечерята кралицата обича да пийва и от любимото си германско червено вино. Според документалния филм на територията на двореца може да бъде открит и самотен банкомат, който не е ясно дали някога е бил използван от Елизабет II.\r\n ", "date": "2019.09.23", "title": "Тайните на Бъкингам: Кралицата сама сервира чай"}
{"url": "https://www.dnes.bg/world/2019/09/23/sylzi-na-posledniia-polet-na-tomas-kuk.423818", "text": "От САЩ до Манчестър бе последният полет на фалиралата компания Томас Кук. След като машината кацна на британското летище, екипажът слезе от нея видимо развълнуван. Емоциите обаче не са положителни. \n\n\r\nПред Sky News пътниците разказаха, как е трябвало да успокояват екипажа, чието бъдеще е несигурно. Повечето работещи за Томас Кук ги чака уволнение. \r\n\"В самолета имаше съчувствие към персонала. Те бяха подвластни на емоциите\", отбеляза Гари Бел пред медията.\r\n\"Екипажът си вършеше работата много добре, но бе много, много разстроен. Получиха много прегръдки от нас\", добави Дона Карсло.", "date": "2019.09.23", "title": "Сълзи на последния полет на Томас Кук"}
{"url": "https://www.dnes.bg/world/2019/09/23/66-strani-za-pylen-vygleroden-neutralitet-do-2050-godina.423819", "text": "ООН обяви днес преди началото на срещата на върха, посветена на климата, че 66 страни са се присъединили към целта за постигане на въглероден неутралитет до 2050 г., предаде Франс прес.\r\nТези 66 страни са се присъединили към 10 региона, 102 града и 93 предприятия, за да постигнат целта от нулеви емисии на газове с парников ефект до средата на века. Тази цел беше установена от учените, за да може да се задържи затоплянето на планетата в границите, очертани от Парижкото споразумение за климата от 2015 г., а именно в най-лошия случай увеличение с 2 градуса по Целзий в сравнение с прединдустриалната ера.\r\nСред другите новини на ООН, свързани с климата, е тази, че 68 страни са се ангажирали да завишат целите в плановете си за борба с климатичните промени до 2020 г. Освен това 30 страни са се присъединили към съюз, който обещава да спре изграждането на централи с въглища от 2020 г.", "date": "2019.09.23", "title": "66 страни за пълен въглероден неутралитет до 2050 година"}
{"url": "https://www.dnes.bg/zvezdi/2019/09/23/sedmica-na-modata-v-milano-diavolyt-e-v-detailite.423611", "text": "Дяволът е в детайлите. След това Дяволът носи Prada. А колекцията за пролет-лято 2020 е съсредоточена изцяло върху тяхната сила – детайлите на Prada.\r\nКолекцията за пролет-лято 2020 на модната къща предлага елегантност и нито повече, нито по-малко. Концепцията за \"нищо излишно и нищо в повече\" работи с пълна сила за модната къща, която този сезон черпи ретро вдъхновенията си от 50-те и 70-те.\r\n \r\nЦялостната линия предлага в основата си компоненти, без които не можем, един от които е сакото. Ще го носим двулицево и в значително по-дълъг от класическия вариант.\r\n \r\nАкцентът върху талията ще бъде поставен чрез нежното обгръщане на мек колан, а прозрачните ефекти на дрехите ще ни вдъхнат този кураж да бъдем жени, от който понякога имаме нужда.\r\n \r\nБродирана кожа, меки и феерични материи създават красивия и елегантен летен гардероб на съвременната и модерна жена.\r\n \r\nКъде е Дяволът в колекцията? Освен в Prada – в истинския контраст на материите, които вдъхват нов живот на класическия силует.\r\n \r\n\r\n ", "date": "2019.09.23", "title": "Седмица на модата в Милано: Дяволът е в детайлите"}
{"url": "https://www.dnes.bg/obshtestvo/2019/09/23/angelkova-vsichki-turisti-na-tomas-kuk-shte-bydat-vyrnati-u-doma.423820", "text": "2500 туристи на фалиралата компания \"Томас Кук\" ке намират в страната ни. Министърът на туризма Николина Ангелкова уверява, че всички те ще бъдат върнати по домовете си.\r\nТова ще стане за сметка на британския орган по гражданско въздухоплаване чрез техния гаранционен фонд „АТОЛ”, съобщи на пресконференция министърът на туризма Николина Ангелкова по повод фалита на един от най-големите световни туроператори, цитирана от bTV.\n\r\nМинистърът уточни, че в България в момента, по данни на посолството, има около 2500 туристи, пристигнали през компанията „Томас Кук”, като днес се очаква да бъдат изпълнени два полета в 7 ч. и в 23 ч. от летище Бургас към Обединеното кралство. На единия има може би около 180, на другия около 175 пътника. За утре се планират други два полета Варна и Бургас, допълни Ангелкова.\n                    \n                    \n                \n                \n                \n                \r\nПо информация от правителството на Обединеното кралство и британското посолство задълженията на туристите ще бъдат покрити и те трябва да следят един специален сайт, който ще бъде публикуван и на официалния сайт на Министерството на туризма, така че максимално близо до датата на връщането да търсят информация, за да не се създава излишен хаос, обясни министър Ангелкова.\n\r\n„Допълнително утре съм свикала среща с всички туроператори и хотелиери, които работят с „Томас Кук”, с британското посолство, Комисията за защита на потребителите, всички заинтересовани, за да можем да направим по-ясна сметка, получавайки информация от бизнеса, за това какви биха били последиците по отношение на точния брой туристи и хотелите, които са засегнати”.", "date": "2019.09.23", "title": "Ангелкова: Всички туристи на \"Томас Кук\" ще бъдат върнати у дома "}
{"url": "https://www.dnes.bg/notifikacii/2019/09/23/greta-tunberg-kym-oon-vie-otkradnahte-mechtite-i-detstvoto-mi.423821", "text": "В пламенна и гневна реч шведската тийнейджърка и екоактивистка Грета Тунберг упрекна световните лидери за тяхното бездействие срещу климатичните промени, предаде Франс прес. Грета говори в началото на срещата на върха за климата, организирана от ООН, предаде Франс прес. Активистката бе поканена да участва от генералния секретар на ООН.\r\n\"Не трябваше да съм тук, трябваше да съм на училище, от другата страна на океана\", каза Грета с треперещ глас, четейки предварително подготвения текст на речта си. \"Как се осмелявате? Вие откраднахте моите мечти и моето детство с вашите празни думи\", допълни тя. \"Но младите започват да разбират вашето предателство\", подчерта Грета, която инициира вълната от петъчни протести на ученици от цял свят, настояващи за повече действия за ограничаване на емисиите, водещи до глобално затопляне.\r\n                \n                \n                \"Аз обаче съм от онези, които имат шанс. Хората страдат, умират. Цели екосистеми рухват, ние сме в началото на масово изчезване, а всичко, за което вие говорите, е пари и небивалици за вечен икономически растеж? Как се осмелявате?, допълни момичето.\r\nГрета, както и в предишните си речи, припомни научните факти, потвърждаващи ускоряването на глобално затопляне на планетата, а после отново отправи упреци към лидерите на срещата на върха.\r\n\"Вие ни изоставихте. Но младите започват да разбират вашето предателство. Ако вие решите да ни изоставите, аз ви казвам: ние няма да ви го простим никога. Ние няма да ви оставим да се измъкнете така\", каза активистката.\r\n\"Светът се събужда и промените настъпват, независимо дали това ви харесва или не\", предупреди Грета.\r\nДокато Грета говореше в Ню Йорк, във Вашингтон пък природозащитници организираха протест, за да призоват американските политици да действат в борбата с климатичните промени. Протестиращите блокираха главни пътни артерии и кръстовища, като на едното място някои от тях се приковаха с вериги към малка яхта, донесена от тях в центъра на кръстовище, предаде Ройтерс.", "date": "2019.09.23", "title": "Грета Тунберг към ООН: Вие откраднахте мечтите и детството ми "}
{"url": "https://www.dnes.bg/stranata/2019/09/23/otstraniha-ot-bolnicata-lekaria-s-57-hiliadi-leva-zaplata.423791", "text": "Директорът на \"МБАЛ Пазарджик\" Васил Вълчев отстрани лекаря, поставял стентове на здрави хора и така си докарвал заплата от 57 хиляди лева. \n\n\r\nД-р Петър Лазов е премахнат от длъжност до приключването на проверките на всички контролни органи, съобщиха от болницата.\r\n\r\nПри доказване на вина и нарушения ще бъдат предприети най-строги мерки и уволнение. \r\n\r\nПациентите ще бъдат преглеждани и лекувани от останалите висококвалифицирани специалисти в отделението. \r\n\r\nЗа дейността на д-р Петър Лазов се извършва вътрешна проверка, съдействие се оказва още на прокуратурата и Медицински одит.\r\n ", "date": "2019.09.23", "title": "Отстраниха от болницата лекаря с 57 хиляди лева заплата "}
{"url": "https://www.dnes.bg/kino/2019/09/23/pisma-ot-antarktida-raztyrsvashta-jiteiskata-istoriia.423792", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Доскосваща и разтърсваща е житейската история, която описват създателите на ''Писма от Антарктида''. Разказ за силата на майчината любов, готова да създаде цял нов свят, за да предпази своя син от жестоката истина за неговия баща.\n\r\nПредпремиерата на лентата е на 28 септември от 18 часа във Фестивалния компелкс във Варна. Филмът тръгва по кината от 11 октомври.\n\r\n\"Сигурни сме, че филмът ще бъде добре приет от зрителите. Сценаристите са написали една много достоверна история. Оказва се, че темата засяга много хора. Родителите често са склонни да казват полуистини или лъжи, за да предпазят децата си\", сподели продуцентът на филма Теодора Дончева пред .\n                    \n                    \n                \n                \n                \n                \r\nРежисьорът на ''Писма от Антарктида'' Станислав Дончев пък посочи, че все пак истината трябва да се казва, защото всяка лъжа усложнява живота на хората. Във филма Антарктида е символ на бялата лъжа, която обаче се разпада.\n\r\nЗа една от главните роли екипът е направил кастинг с около 200 деца, за да се спре в крайна сметка на 8-годишния Симеон Ангелов. Във филма участват също Ирмена Чичикова и проф. Христо Пимпирев.\n\r\nДончев отбеляза в студиото на \"България сутрин\", че филмът въздейства най-много на татковците със синове.\n\r\n\"Имаше много трудни моменти, но през цялото време сме се водили от любовта и увереността, че трябва да направим филм, който да вълнува повече хора. Определено е семеен филм и ще бъде интересно за всички\", каза още Теодора Дончева.\n\r\n ", "date": "2019.09.23", "title": "''Писма от Антарктида'' - разтърсваща житейската история"}
{"url": "https://www.dnes.bg/politika/2019/09/23/pylna-nezavisimost-ne-bila-vyzmojna-dori-za-nai-velikite-dyrjavi.423774", "text": "Независимостта е относителна в световния контекст, а членството на България в различни съюзи, дори в НАТО, не бива да се политизира, смята бившият премиер Симеон Сакскобурготски.\n\r\nТой взе отношение и към реакцията на външното ни министерство за изложбата на руското посолство, посветена на 9 септември, която стана повод отново да се раздели обществото на тема – освободителка или не е Русия.\n\n\n\r\n \"Страната си има идентичност от векове. Въпросът е човек да се съобразява с действителността и да разбере, че независимост в пълния смисъл е невъзможно за никого, дори за най-великите държави и сили. Въпрос и на хармония\", заяви Симеон II пред Нова тв.\n                    \n                    \n                \n                \n                \n                \r\nТой обясни, че не е виждал дядо си Фердинанд I, който обявява Независимостта на България.\n\r\n \"По стечение на обстоятелствата ние бяхме в Египет, той в Кобург. Майка ми се притесняваше да отидем до Кобург, защото беше близо до ГДР. Но кореспондирахме много официално по някой празник\", разказа той.\n\r\nСимеон II коментира и днешната политическа ситуация. Относно договора за добросъседство със Северна Македония, той заяви, че е \"за\" добросъсетство и \"за\" нормалните отношения.\n\r\nПо време на управлението му като министър-председател, страната ни стана член на НАТО.\n\r\n \"Не бива да се политизира и НАТО. Тук е въпрос на обща воля на дадени страни, където сме усетили, че ни е мястото\", заяви Симеон II. \n\r\n\"Много хора възприемат, че щом сме в НАТО и НАТО до гроб. Това не е сериозно. Не става въпрос за това. Но трябва да се балансира, докъдето има интерес. Не бива да се абсолютизира и да се превръща в нещо политическо, което да е фактор за раздор с други страни. Това е съвсем погрешно\", заяви Симеон II.\n\r\nОтносно изложбата, посветена на 9 септември, Симеон II каза: \"Наясно сме какво е било в края на Световната война, какво е настъпило, какви системи е имало. Ако със Съветския съюз е било да се освободим от нацизма – те го виждат по този начин. Ние може би сме го изпатили по друг начин. Защо да се акцентира върху това? Не го намирам за ползотворно\", коментира Симеон II.\n\r\n\"Когато станах премиер, имаше някои наши съграждани, които ми предложиха, внушиха, да се събори паметника на съветската армия, тогава им казах, че ако всяко правителство или всеки режим се отнася така към миналото, няма да има нито Триумфалната арка, нито Пирамиди, нито нищо. Ако толкова ги дразни, за не го гледат, като минават оттам\", каза Симеон II.\n\r\n\"Това, което е полезно за България, го чувствам като нещо естествено да го правя\", заяви Симеон II. Запитан дали има бъдеще монархията, той каза: \"Имало е и монархии преди 3000 години, имало е диктатури, републики и всякакви режими. Една парламентарна монархия мисля, че е най-демократичната система, но това си е мое мнение\".\n\r\nОтносно развитието на България, той коментира: \"Винаги може да е по-добре, но може и да е по-лошо. Мисля, че трябва да се съобразяваме с действителността и да не сме толкова черногледи. Да сме малко по-позитивни и с желание нещата да се оправят. А не да се оплакваме и да се чувстваме най-бедните\".", "date": "2019.09.23", "title": "Пълна независимост не била възможна дори за най-великите държави"}
{"url": "https://www.dnes.bg/stranata/2019/09/23/astronomicheskata-esen-e-tuk-deniat-zapochva-sys-slynce-i-prikliuchva-s-dyjd.423776", "text": "В 10.00 часа и 50 минути днес у нас настъпва есенното равноденствие и започва астрономическата есен, съобщиха от Националния институт по метеорология и хидрология. \n\r\nЕсента е един от четирите сезона в умерения пояс. Астрономически тя започва с есенното равноденствие, което е около 23 септември в Северното полукълбо и около 21 март в Южното полукълбо. Според метеорологията есенни са месеците - септември, октомври и ноември в Северното полукълбо, както и март, април и май - в Южното полукълбо.\n\r\nЕсента е преходен сезон, през който понякога има доста високи температури в неговото начало /т.нар. циганско лято/, има и умерени до по-ниски температури към неговия край. Със зимното слънцестоене - около 21 декември в Северното полукълбо и около 21 юни в Южното полукълбо, започва астрономическото начало на следващия сезон - зимата.\n                    \n                    \n                \n                \n                \n                \r\nПрез деня ще се задържи почти без валежи, но вечерта в западните райони ще започнат превалявания от дъжд. \n\r\nЩе духа слаб, в Източна България до умерен вятър от юг-югозапад. Максималните температури ще са предимно между 24° и 29°, в София около 25°. Атмосферното налягане ще се понижава и ще бъде по-ниско от средното за месеца. \n\r\nПо Черноморието ще бъде слънчево. Ще духа слаб до умерен вятър от юг-югозапад. Максимални температури между 22° и 25°, температурата на морската вода е 21-22°. Вълнението на морето ще бъде 1-2 бала. \n\r\nНад планините облачността от запад ще се увеличава и вплътнява. Главно във вечерните часове в масивите от Западна България ще има валежи от дъжд. Ще духа слаб до умерен юг-югозападен вятър, а по най-високите части – умерен запад-северозападен. Максималната температура на 1200 метра ще е около 21°, на 2000 метра – около 14°.\n\r\nСпоред  синоптика Петър Янков есента ще е  суха и топла, с температури до 29 °C.\n\r\nНяма да има екстремни затопляния, но средните температури за септември ще са около 24-29 °C. \n\r\nПрез декември времето ще е топло и има вероятност на Коледа да няма сняг.\n\r\nОчакват се, обаче и вълни на захлаждане и валежи в края на лятото. \n\r\n\"Типично есенно време, но условията за мощна купесто-дълждовна облачност и летни валежи ги има. Особено по Черноморието е възможно да има и по-силни гръмотевични бури. Обикновено в края на септември по нашето Черноморие се появяват такива явления\", коментира Янков.", "date": "2019.09.23", "title": "Астрономическата есен е тук! Денят започва със слънце и приключва с дъжд "}
{"url": "https://www.dnes.bg/stranata/2019/09/23/goliamoto-zavryshtane-zapochna-shofiorite-da-se-tyrpelivi.423775", "text": "Заради очакваното натоварено движение по пътищата от 14:00 до 20:00 ч. днес се спира движението на камионите над 12 т по автомагистралите и най-натоваренитеe пътища, съобщават от агенцията \"Пътна инфраструктура\" (АПИ).\n\r\nЗа улеснение на трафика ще има две ленти за София и една - за Кулата и Варна, и в участъците с ремонт на автомагистралите \"Струма\" и \"Хемус\".\n\r\nЦелта е повишаване на безопасността и увеличаване на пропускателната способност на инфраструктурата в края на почивните дни. Във връзка с очаквания интензивен трафик, АПИ апелира шофьорите да карат разумно и със съобразена скорост, да спазват правилата за движение и да не използват аварийните ленти по автомагистралните участъци за по-бързо придвижване.\n                    \n                    \n                \n                \n                \n                \r\nЗабраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).\n\r\nВсички граждани и транспортни фирми могат да получават информация за актуалната пътна обстановка, както и карта с временната организация на движението от интернет страницата на АПИ - www.api.bg, и по всяко време от денонощието на тел. 0700 130 20 в АПИ. В агенцията целогодишно, при 24-часов режим, работи ситуационен център, който събира и обобщава данните за състоянието на републиканските пътища.\r\n ", "date": "2019.09.23", "title": " Голямото завръщане започна, шофьорите да се търпеливи "}
{"url": "https://www.dnes.bg/top-novini/2019/09/23/nai-stariiat-turoperator-falira-spria-deinostta-si.423777", "text": "Най-старата туристическа фирма в света \"Томас Кук” фалира. \n\r\nБританската компания е създадена през 1841 г. и една от най-известните в целия свят.\n\r\nПо последни данни 600 000 туристи са на почивка в чужбина, което принуждава правителствата и застрахователните компании да координират огромна спасителна операция.\n\r\nСамо британските туристи са над 150 хиляди.\r\nВсички полети на компанията се анулират, а на клиентите е казано да не пътуват до летищата, докато не им бъде съобщено по какъв начинът, по който трябва да се приберат.\n\r\nМиналата година беше неблагоприятна за туроператора. Причината е, че акциите се сринаха с над 96% на фона на несигурността от Brexit, както и заради голямата конкуренция в туристическия сектор, съобщи .\n                \n                \n                \r\nДо прекратяването на дейността се стигна, след като преговорите през уикенда се провалиха и „Томас Кук” не успя да осигури спасителен пакет от кредиторите си.\n\r\n ", "date": "2019.09.23", "title": "Най-старият туроператор фалира, спря дейността си "}
{"url": "https://www.dnes.bg/photo/2019/09/23/otcepiha-raiona-v-ovcha-kupel-zaradi-agresivniia-tyrsiat-pistolet.423778", "text": "\nВъпреки че акцията по извеждането на барикадиралия се мъж от \"Овча купел\" приключи, периметърът около дома му все още е отцепен, понеже той обяснил, че освен газов пистолет е притежавал още едно оръжие. \n\n\r\nВсе още има полицаи, които следят претърсването и не допускат хора, съобщи bTV.\n\r\nСлед дълго изчакване и тежки преговори, барети изведоха снощи от дома му в столичния квартал 57-годишния мъж, който се беше барикадирал в апартамента си, буйстваше и заплашваше да застреля всички около себе си.\r\n \r\nВсичко започнало заради отказана работа, което довело до заплашителни есемеси и барикадиране.\n                \n                \n                \r\nСлед над 20 часа преговори се наложи полицаи от спецотряда „Кобра” да влязат при мъжа със зрелищна акция и прескачане на балкон. \n\r\nОсвен тази проява през 2015 г. има още един инцидент, при който барикадиралият се заплашва с оръжие жена.\n\r\nИзведеният е психично болен и е настаняван в клиника.\n\r\nСега е задържан за 24 часа, предстои да бъде преместен в психиатрична клиника.\r\n   ", "date": "2019.09.23", "title": "Отцепиха района в \"Овча купел\" заради агресивния, търсят пистолет"}
{"url": "https://www.dnes.bg/kino/2019/09/23/igra-na-tronove-grabna-emi-za-nai-dobyr-dramatichen-serial.423779", "text": "Сериалът \"Игра на тронове\" спечели наградата \"Еми\" за най-добър драматичен телевизионен сериал, предаде БТА като се позова на Асошиейтед прес.\r\n\r\nОсмият сезон на хитовия сериал на телевизия НВО печели за четвърта година. \r\n\r\nТова беше едва втората му отличие за вечерта, въпреки че получи номинации в 32 категории. \r\n ", "date": "2019.09.23", "title": "\"Игра на тронове\" грабна \"Еми\" за най-добър драматичен сериал"}
{"url": "https://www.dnes.bg/akoshtete-vqrvaite/2019/09/23/sedmichen-liuboven-horoskop-za-23-29-septemvri.423618", "text": "Последната седмица на септември ще бъде силно романтична. Това ще се дължи на новолунието във Везни, Венера и Юпитер. Какво ви очаква според зодията, вижте в любовния  хороскоп на Az-jenata.bg\r\n\r\nПредставителите на зодията ще усетят прилив на щастие по отношение на любовта. Венера все още се движи през вашия партньорски сектор, а тази седмица новолунието ще окаже влияние в същата част на вашата диаграма. И всичко това се случва, докато Венера прави великолепна връзка с Юпитер! Половинката ви със сигурност ще прояви щедрост и може да ви изненада приятно. Всичко това ще ви накара да се влюбите още по-силно.\r\n\r\nАко имате сериозна връзка, с партньора много е възможно да решите да започнете спортна активност заедно, някакво занимание, което да се превърне във ваше хоби, да промените начина на хранене. Разбира се не са изключени и романтичните изненади един към друг. Телци, очаква ви хубава седмица!\r\n                    \n                    \n                \n                \n                \n                \r\nНеобвързаните представители на зодията си спечелиха космически романтичен джакпот! Новолунието тази седмица ще окаже влияние върху любовния ви потенциал. Възможно е да срещнете личност, която да ви развълнува силно. Той или тя определено знае как да привлече вниманието ви. Тези, които вече са намерили своята половинка също ще се радват на положителни събития в любовта.\r\n", "date": "2019.09.23", "title": "Седмичен любовен хороскоп за 23 – 29 септември "}
{"url": "https://www.dnes.bg/notifikacii/2019/09/23/navodneni-ulici-spriano-elektrichestvo-sled-taifuna-tapah.423780", "text": "Мощният тайфун Тапах засегна южната част на Южна Корея, като рани 26 души и прекъсна електричеството на 27 790 жилища, предаде Асошиейтед прес.\r\n\r\nЮжнокорейското вътрешно министерство съобщи, че от вчера насам тайфунът, който не премина над сушата, е причинил наводнения на улици.\r\n\r\nПовредени са повече от 70 жилища, повредени са телеграфни стълбове и улични лампи. \r\n\r\nТапах засегна и части от южните японски острови. \r\n\r\nВетровете и поройните дъждове причиниха наводнения и леки травми. /БТА/\r\n ", "date": "2019.09.23", "title": "Наводнени улици, спряно електричество след тайфуна Тапах"}
{"url": "https://www.dnes.bg/index/2019/09/23/koi-kazva-che-bitkata-za-sofiia-bila-mejdu-fandykova-i-manolova.423781", "text": "Според общинския съветник от ВМРО в София Карлос Контрера кандидатурата на съпартиецът му Ангел Джамбазки за кмет на столицата е много силна. \n \"Това, че Джамбазки стана евродепутат, не му отнема правото да се бори за кметския стол. Не е задължително балотажът в София да е между Манолова и Фандъкова. Нашата партия иска сериозна промяна в общинската политика през следващите 4 години. Чух много малко и от двете дами. Няма конкретика в предложенията им\", коментира Контрера пред Нова тв. \n\r\nТой допълни, че ВМРО ще представи програмата си на 28 септември.\n\r\nНа въпроса има ли напрежение между тяхната партия и останалите кандидати Контрера заяви: \"Няма да има черна кампания. За 4 години в Общинския съвет съм работил абсолютно коректно и с групата на ГЕРБ, и с г-жа Фандъкова\".\n                \n                \n                \r\nТой коментира и случаят с австралиеца Джок Полфрийман, убиецът на студента Андрей Монов, който излезе предсрочно от затвора.\n\r\n\"Това, което направи съдът, а именно предсрочно освобождаване на затворник, е цинично. Не може на базата на едно писмо от неправителствена организация и на становища от свещеник и пастор, да пуснеш човек, който не се е поправил. Полфрийман очевидно не изпитва особена вина. Мястото му не е навън. Няма справедливост\", категоричен е Контрера.\n\r\n ", "date": "2019.09.23", "title": "Кой казва, че битката за София била между Фандъкова и Манолова?"}
{"url": "https://www.dnes.bg/index/2019/09/23/internetyt-i-decata-noj-s-dve-ostrieta-vsiako-chetvyrto-e-jertva-na-onlain-tormoz.423783", "text": "Ръст на случаите на тормоз над деца в интернет, отчитат от ГДБОП. От началото на годината са разкрити 45 случая, свързани с педофилско посегателство – повече от същия период през миналата година. Расте и онлайн насилието между връсници. Как да предпазим децата си от тормоза в мрежата.\n\r\nПочти всяко четвърто дете става жертва на онлайн тормоз от свои връстници.\n\r\nСред най-новите рискове за учениците в интернет е т.нар. секстинг – разпространение на снимки или клипчета с еротично съдържание с цел отмъщение или злепоставяне.\n\r\nБлизо 6300 сигнала, свързани с незаконно съдържание или поведение в интернет, са подадени на горещата линия за онлайн безопасност през миналата година. А за тази – броят им расте.\n                \n                \n                \r\nНай-често оплакванията са свързани с детска порнография, еротично съдържание или подмамване на дете.\r\nОбикновено педофилите се представят за връстници на жертвите си. Прикрити зад фалшиви профили. \r\nВнимателно проучват интересите на децата, за да създават доверие. И бързо влизат в контакт с тях.\n\r\n\"Благодарение на ранната сексуализация разговорът много бързо преминава на сексуални теми. Детето е подлъгано да си направи голи снимки или клипове\", поясни Георги Апостолов от Центъра за Безопасен интернет пред Нова тв.\n\r\n\"Често приканват подрастващите не само да се снимат, а и да извършват сексуални действия пред камера\", каза \r\nоще Явор Колев от ГДБОП.\n\r\nЗаписите се използват като разменна монета. За да не бъдат разпространени сред близките на жертвата, от децата се искат различни неща.\n\r\n \"Изнудват детето да изпраща повече и повече такива материали, крайната цел на сексуалния насилник е то да бъде изведено извън дома си, на улицата, където да се злоупотреби сексуално с него. Повечето от тях се ограничават само в такива онлайн комуникации и набиране на снимки и видеа за задоволяване на перверзните си нужди, но има и такива, които се стремят да достигнат до сексуален контакт с детето\", предопреди Колев.\r\nУченичката Ивона Илиева също е попадала на подозрителни профили, от които се опитват да влязат в контакт с нея.\n\r\n\"Случвало ми е хора от фейк профили да ми пишат – как си?, какво правиш?, да се видим. Не отговарям на такива съобщения, дори веднага го блокирам в социалната мрежа. Нямат профилна снимка, имат малко приятели, или профилът е създаден преди няколко часа\", разказа тя.\n\r\nЕкспертите по киберсигурност предупреждават, че най-често се подлъгват децата на възраст до 15 години.\n\r\nНасилниците обикновено са мъже – между 20 и 50 години. Те са там, където и децата. В най-посещаваните от тях социални мрежи. И дори в платформите за игри. Използват десетки профили, зад които се крият. Само в България регистрираните сайтове за запознанства са над 200.\n\r\nЧаст от заплахите в интернет обаче идват от връстници, разказва училищният психолог Вержиния Трайкова. А формите на тормоз са най-различни.\n\r\n\"С публикуване на различни снимки, които да унижават, на различни изрази и заплахи, пишат често за спорове, които не са успели да разрешат очи в очи – заплахи, подигравки, уронване на авторитет и достойнство, прикрити зад екрана. Понякога се правят и шаржове, на които се вижда, че това не е действителната снимка, и детето не може да преодолее чувството, че му се подиграват за нещо, което не е направило\", каза още Трайкова.\n\r\nСпоред експертите родителите лесно могат да разпознаят, ако детето им е станало жертва на тормоз в интернет.\n\r\n\"Когато родителят влиза в детската стая и ако забележи, че детето много бързо сменя с клавишна комбинация екрана на компютъра или бързо заключва екрана на телефона си – това са индикации, че то крие нещо. Ето защо се препоръчва в по-ранна възраст компютърът да седи в общо помещение – под визуалния контрол на родителя\", каза още експертът по киберсигурност Любомир Тулев.\n\r\nПри проблем родителите могат да търсят помощ или консултация и на горещата линия за онлайн тормоз на центъра за безопасен интернет.", "date": "2019.09.23", "title": "Интернетът и децата: Нож с две остриета, всяко четвърто е жертва на онлайн тормоз"}
{"url": "https://www.dnes.bg/index/2019/09/23/i-tova-se-sluchi-vietnamski-hakeri-kradat-fb-profil-i-prodavat-slynchevi-ochila.423785", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Позитивният изпълнител Венцислав Роланд – Venzy стана жертва на виетнамски хакери. Профилът му във Facebook, изграждан с години, става платформа за продажба на фалшиви виетнамски очила.\n\r\n\"Вече съм по-добре, първоначално беше голям шок. През 2012 г. беше създадена страницата. Имах над 37 хил. последователи. Тези платформи са много важни за артистите. Това е платформата, с която ти реално се рекламираш“. Това сподели пострадалият певец в студиото на \"България сутрин\" на  и разказа подробно как се е стигнало до наглата кражба на профила му.\n                \n                \n                \r\n\"С мен се свърза жена, която ми предложи да рекламирам през своята Facebook страница. Каза да си направя бизнес акаунт. Всичко изглеждаше OK. Каза, че е от клона на Facebook в Мексико. Изпрати ми покана, с която се свързва спонсорът, който иска да рекламира през мен. Направих този акаунт. В началото не заподозрях нищо. Впоследствие каза да закача страницата си към спонсора и започна да ми иска личния профил. Отказах, вече бях сигурен, че това е измама. На другата сутрин се събудих и бях изхвърлен от страницата си, виждах я само като посетител. Моята приятелка също е администратор на страницата, през нея гледам какво правят те. В един момент страницата изчезна изцяло за България“, сподели той.\n\r\nИзпълнителят посочи още, че атаките са два вида - или се краде страницата и се препродава на някого, или се премахва изцяло - атака, посочваща пропуските във Facebook.\n\r\n\"7 години съм бил певец и в един момент някаква виетнамка излиза да си рекламира очилата там. Първото място, на което трябва да подадете жалба, е отдел \"Киберпрестъпления\" към ГДБОП. Тези, които са достатъчно активни, рано или късно си получават обратно профилите\", каза Венцислав Роланд пред Bulgaria ON AIR.\n\r\nСлед шокиращата случка Venzy обсипва Facebook с информация за кражбата по всякакъв начин, но определи системата за обратна връзка като тромава и неадекватна.\n\r\n\"Не се чувствам сигурен във Facebook след този случай. Facebook не е сигурно място и този случай го доказва\", заключи той.", "date": "2019.09.23", "title": "И това се случи! Виетнамски хакери крадат FB профил и продават слънчеви очила"}
{"url": "https://www.dnes.bg/index/2019/09/23/novi-politiki-tova-iskali-izbiratelite-predi-vota.423784", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        В битката за кметския стол на София се включва още един силен играч. ВМРО номинира Ангел Джамбазки за кандидат-кмет на столицата, а очакванията на воеводите са той да победи от раз.  \n\r\nСоциалистите пък очакват да удвоят резултата си от предишните  местни избори. Те обявиха своята подкрепа за вече бившия омбудсман Мая Манолова.\n\r\n\"Ангел Джамбазки има специфичен таргет, по-широк от този на \"Атака\". ВМРО умеее да формулира тези, които достигат до по-широк кръг от избиратели . \"Атака\" по принцип няма голям шанс за победа\", каза в студиото на \"България сутрин\" политическият психолог професор Антоанета Христова. \n                \n                \n                \r\nСпоред нейната прогноза ВМРО ще вкара добра група общински съветници след изборите.\n\r\n\"Както върви кампанията, се очертава спецификата на по-спокоен профил на Фандъкова, минимизира се шансът Игнатов да стигне до балотаж\", каза тя пред . \n\r\n\"Много е интересна игрaта на БСП - линия на прилепване. Да не можеш да изелзеш от него, наблюдава се като говорене, но този път е по-различно\", коментира още Христова. \n\r\nПрогнозота ѝ е, че правителството няма да падне по никакъв начин. Хората обаче имали нужда от рязка промяна на политики. \n\r\nТя обясни, че в обкръжението на всеки политик има хора, които му говорят каквото иска да чуе. Въпросът бил дали има послание за обединение към хората, които иска да управлява. Единението било знак за успех, разединението - знак за липса на политическа култрура.", "date": "2019.09.23", "title": "Нови политики - това искали избирателите преди вота "}
{"url": "https://www.dnes.bg/obshtestvo/2019/09/23/na-vyrha-na-bogovete-no-kolko-opasna-e-planinata-olimp.423786", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Пореден трагичен инцидент с българин в гръцката планина Олимп. Нашият сънародник е починал вследствие на падане при преход.   \n\r\nСамо за година втори българин губи живота си по склоновете на планината на боговете. \n\r\nПрез май 25-годишният състезател по водна топка Мартин Киров получи тежка травма на главата, докато изкачваше планината и издъхна в болница в Солун.\n\r\n\"Олимп наподобява на Пирин, пропастите са почти същите\", каза в \"България сутрин\" алпинистът Дойчин Василев. \n\r\nТой обясни, че по подобие и на Кончето се процедира с обезопасяването на Митикас.\n\r\n\"Където има въжета, трябва да се ползва професионално осигуряване, но точно там е най-опасната част, защото скалите са хлъзгави\", обясни той за \n                    \n                    \n                \n                \n                \n                \r\n\"Теренът трябва да е сух и времето да е добро, за да се тръгне към върха. Когато водех групи, рядко съм срещал индивидуални изкачвания\", допълни известният алпинист. \n\r\nВасилев каза още, че често спасителите не могат да играят ролята на медицински лица. Понякога те са безпомощни, а травмите на пострадалите са толкова тежки, че човек няма шанс. \r\n ", "date": "2019.09.23", "title": "На върха на боговете, но колко опасна е планината Олимп?"}
{"url": "https://www.dnes.bg/index/2019/09/23/receptata-dnes-tortelini-s-nadenica-na-furna.423518", "text": ":\r\n500 г сурова наденица\r\n1 глава лук, нарязан на ситно\r\n1 зелена чушка, нарязана\r\n350 г сос маринара, готов\r\n300 г домати от консерва, белени и нарязани\r\n1 чаена лъжица чеснов прах\r\n1 пакет тортелини\r\n2 чаши настъргана моцарела\r\n \r\n:\r\n \r\nЗагрейте малко мазнина в голям тиган. Нарежете наденицата на едри късове и я запържете. Добавете лука и зелената чушка. Разбърквайте за 10 минути, докато наденицата се запържи добре. Отцедете мазнината.\r\n \r\nВ тигана с отцедената наденица добавете маринарата и нарязаните домати от консерва. Овкусете с чесновия прах. Оставете сместа да клокне и намалете котлона. Гответе, докато доматите се разпаднат в сос или около 40 минути.\r\n \r\nМеждувременно загрейте фурната на 180 градуса. Кипнете подсолена вода в тенджера. В нея сварете тортелините. Когато изплуват на повърхността са готови или около 8 минути. Отцедете ги.\r\n \r\nВнимателно подредете всички продукти в тава за печене. Покрийте с настърганата моцарела и печете за около 30 минути или до златисто.\r\n \r\n", "date": "2019.09.23", "title": "Рецептата Dnes: Тортелини с наденица на фурна "}
{"url": "https://www.dnes.bg/teatar/2019/09/23/shto-e-to-kuklen-teatyr-za-vyzrastni-vijte-go-v-stara-zagora.423788", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Има няколко места в България, които са привличали хората от векове. Ето ни в центъра на страната - Стара Загора - населявана непрекъснато цели 10 хиляди години. Конктретната причина от съвременна гледна точка - добра индустрия и икономика, перфектна локация, ухание на липи, прави улици, университет, красиви жени и още нещо. \n\r\nМоже би това нещо е културният живот, който е солиден и дава възможност на \"заралии\" да се докосват до най-доброто от театъра, операта и музиката. С почти 20 годишна история и вярна аудитория международният фестивал за куклен театър се завръща с обновена програма и изненади. \n\r\n\"Форматът възниква отдавна, кукленият театър възниква като изкуство за възрастни\", каза за \"България сутрин\" Десислава Димитрова от НАТФИЗ. \n                    \n                    \n                \n                \n                \n                \r\n\"Характърът е такъв, че е нужен един актьор и една кукла, от град на град той събира истории, които пресъздава след това\", обясни тя пред Bulgaria ON AIR.\n\r\nЗа 6 дни на едно място ще бъдат събрани 350 участници, има и много съпътстващи събития. \n\r\nЕдинадесет спектакъла са включени в конкурсната програма на Международния куклено-театрален фестивал за възрастни \"Пиеро 2019\", който ще се проведе до 29 септември в Стара Загора. В състезанието се впускат формации от Италия, Сърбия, Испания, Полша, САЩ. \n\r\nНаградите се връчват в осем категории.\n\r\nОфициалното откриване ще бъде на 24 септември във фоайето на Държавна опера-Стара Загора, където ще бъде монтирана една от атракциите на съпътстващата програма - интерактивна архитектурна инсталация.\n\r\n ", "date": "2019.09.23", "title": "Що е то куклен театър за възрастни? Вижте го в Стара Загора"}
{"url": "https://www.dnes.bg/football/2019/09/23/na-23-septemvri-predi-25-godini-levski-vkaraha-7-gola-na-cska.423789", "text": "Две от най-великите и големи победи във Вечното дерби на България между Левски и ЦСКА са се играли на днешната дата – 23 септември. Интересен факт е, че \"сини\" и \"червени\" постигат най-големите си победи на тази дата.\n\r\nТъй като преди 25 години на същия този 23 септември на стадион “Васил Левски” играчите на Левски начело с легендарната си осмица Наско Сираов разпиляват своя съперник със 7:1.\n\r\nИменно голмайстор номер едно в историята на “сините” е герой за своите, като изравнява рекорда на Христо Стоичков (5:0 на 1.10.1989г.), Никола Котков (5:2 на 7.07.1970 г.) и Димитър Йорданов - Кукуша (6:3 на 15.07.1962 г.), вкарвайки четири попадения във вечното дерби в рамките на една среща.\n                    \n                    \n                \n                \n                \n                \r\nИлиан Илиев открива след красив гол със задна ножица. Петър Михтарски изравнява, но до почивката с попадения на Сираков (2) и Даниел Боримиров резултатът е 4:1. Боримиров и още два гола на Сираков през втората част, последният от които в самия край на мача, вкарват въпросното дерби в историята.\n\r\nТака тимът от “Герена” не само изравнява рекорда си от седем попадения във вратата на вечния съперник в рамките на 90 минути, но и записва най-голямата си победа, тъй като предишната с Георги Аспарухов на 17-и ноември 1968 година e със 7:2.\n\r\nТочно преди 66 година “армейците” записват исторически успех с 5:0, което е най-големият за тях срещу вечния съперник. През 1953 година герой за “червените” е Крум Янев, отбелязал два гола, докато Кирил Ракаров, Иван Колев и автогол на Димитър Илиев оформят разгромния успех на ЦСКА.\r\n\n\r\n ", "date": "2019.09.23", "title": "На 23 септември преди 25 години \"Левски\" вкараха 7 гола на ЦСКА"}
{"url": "https://www.dnes.bg/televizia/2019/09/23/da-posetish-imenieto-dauntyn-veche-ima-takava-vyzmojnost.423605", "text": "Фенове на \"Имението Даунтън\", започвайте да спестявате. Компанията Airbnb ще зарадва двама щастливци с нощувка в дома от историческия сериал. Само за една вечер, замъкът Highclere отваря вратите за посетители.\n\r\n\"Имението Даунтън\" е британска историческа драма, чиято история се развива в ранните години на 20 век. Премиерата му е на 26 септември 2010 г. във Великобритания, а само няколко месеца по-късно епизодите са купени и от американската телевизия PBS.\n\r\nВ център на събитията се превръща животът на кралското семейство Кроули, които живеят в имението Даунтън в годините между 1912 и 1926. В сериала са включени факти като потъването на Титаник, избухването на Първата световна война, Испанската пандемия и много други. Лентата придобива огромен успех както в родината си, така и отвъд океана.\n                    \n                    \n                \n                \n                \n                \r\nКритиците са впечатлени от цялостната игра и историята и присъждат на \"Имението Даунтън\" множество награди, сред които \"Златен глобус\" и \"Еми\". През 2011, сериалът е вписан в книгата за рекордите на Гинес като най-добре успешният британски сериал сред критиците. Той е най-гледаната телевизионна поредица по телевизиите ITV и PBS.\n\r\nПоследният епизод от сагата беше излъчен на 25 декември 2015 година. Феновете обаче не чакаха дълго и на 13 септември 2019 г. видяха любимите си герои отново в роли. Този път обаче на големия екран. Сред актьорския състав се открояват имената на Роуз Уесли, Лили Джеймс, Мишел Докери и, разбира се, Маги Смит.\n\r\nЕ, след като дълго време гледаха как живеят кралските особи, сега е време и феновете да се превърнат в такива. Само на 26 ноември, те ще имат възможност да отседнат в историческия замък, а нощувката струва само 150 паунда.\n\r\nРазбира се, ще можете да си доведете и половинка, с която да се насладите на престоя. А той ще е повече от чудесен. Според Airbnb, гостите ще бъдат посрещнати от лорд и лейди Карнарвон. След като се настанят в стаите си, посетителите ще бъдат поканени на коктейл в салона и ще се насладят на традиционна вечеря в трапезарията.\r\nВижте още по темата в ", "date": "2019.09.23", "title": "Да посетиш \"Имението Даунтън\", вече има такава възможност"}
{"url": "https://www.dnes.bg/world/2019/09/23/starite-dizeli-izchezvat-ot-belgiiskite-pytishta.423790", "text": "Новите правила за чистотата на въздуха в големите градове в Белгия предвиждат скоро в страната да се движат само дизелови автомобили, произведени в последното десетилетие. Това сочат данни, представени в местни медии.\n\r\nВ Брюксел от миналата година е в сила забрана за движение на най-старите дизелови превозни средства (автомобили, автобуси и камиони), за които няма стандарт, или които са произведени по стандарт Евро 1. От тази година в столицата бе забранено движението на дизелови автомобили от стандарта Евро 2, както и на бензинови без стандарт или с Евро 1.\n\r\nОт началото на следващата година в града ще се движат само дизелови превозни средства по стандарт Евро 4 или по-нов. От 2022 г. за дизелите ще се изисква стандарт поне Евро 5, а от 2025 г. - поне Евро 6. След шест години се предвижда ограничаване на движението на бензинови автомобили от стандарт Евро 2.\n                    \n                    \n                \n                \n                \n                \r\nВъв Фландрия бе ограничено движението на превозни средства по двата най-стари стандарта, а във Валония мерки ще бъдат въведени от 2023 година. Общините имат свободата сами да предлагат и въвеждат зони с ограничения за движението на по-замърсяващи превозни средства. Спазването на забраните се следи с камери, способни да разпознават регистрационните табели и свързани със съответните бази данни.\n\r\nСобствениците на \"забранени\" автомобили имат правото да влизат в зоните с ограничения в Брюксел до осем дни в годината и срещу билет от 35 евро на ден. На нарушителите се налага глоба от 350 евро, но за един автомобил не може да бъдат издавани повече от четири глоби годишно.\n\r\nЗа да се избегнат повече неприятности, белгийските власти изпращат предварително писмени предупреждения на собствениците на автомобили, обхванати от новите мерки. Налагането на глоби започва три месеца след влизането в сила на поредните ограничения. Според властите въздействието на мерките е видимо, а по-засегнати са дизеловите двигатели, защото те цапат десет пъти повече. /БТА/", "date": "2019.09.23", "title": "Старите дизели изчезват от белгийските пътища "}
{"url": "https://www.dnes.bg/index/2019/09/23/psihichno-bolni-se-barikadirat-streliat-vseki-moje-da-e-jertva.423787", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Барикадиралият се в \"Овча купел\" 57-годишен мъж снощи беше изведен от жилището си след над 20 часа п                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        реговори. Той е задържан за 24 часа. По време на операцията няма пострадали хора или служители на МВР. Оказа се, че барикадиралият се мъж притежава газов пистолет. Има психични отклонения и е стрелял с оръжието в дома си. \n\n Районът под балкона на мъжа все още остава отцепен от полицията, тъй като той е разказал на органите на реда, че е изхвърлил друго оръжи в тревните площи. По разкази на негови съседи това не е първата му криминална проява.\r\nПрез годините подобни сюжети се развиваха многократно и дори доведоха до смъртни случаи.\n                \n                \n                \r\n\"Всеки човек в безизходица се обръща към животинските си инстинкти. Този човек търси компенсация и взима правосъдието в свои ръце. Решава, че ще си вземе необходимото по този начин. Когато имаме психично заболяване, човекът не е склонен да преговаря и да направи компромис. Явно опитва да задоволи на 100% своята нужда. Трябва да се говори с уверен и твърд тон на човека\", обясни психологът Ина Антонова в \"България сутрин\". \n\r\nЕкспертът по сигурност Николай Марков призна, че е можело да стане по-страшно при този инцидент. По думите му най-важното е, че са живи полицаите от първия отряд, който е отишъл на мястото.\n\r\n\"Те поемат първия удар. Няма как полицаят да знае какъв е пистолетът. В този случай в най-голяма опасност са полицаите\", подчерта той в ефира на \n\r\nМарков посочи още, че профилактиката на хора с психични заболявания у нас е на много ниско ниво. По тази причина всеки може да стане жертва във всеки един момент. \n\r\n\"Такива случаи ще бъдат все по-чести, докато не се направи план и действия в тази посока. В София има над 500 хил. човека, които нямат нужната регистрация и са безконтролни\", коментира експертът по сигурност.\n\r\nИна Антонова се съгласи с мнението, че нямаме заведения, в които такива лица да бъдат регистрирани и \r\nнаблюдавани. По думите ѝ липсва и социална политика в това отношение.\n\r\n\"Всеки от нас носи характеристики на личностно разстройство. Ако всеки от нас се прегледа, ще разбере нещо, което не му харесва. Има проблем на емоционалната нестабилност\", каза още тя.", "date": "2019.09.23", "title": "Психично болни се барикадират, стрелят… всеки може да е жертва "}
{"url": "https://www.dnes.bg/politika/2019/09/23/radev-zove-synarodnici-v-sasht-vyrnete-se-i-se-borete-za-bylgariia.423793", "text": "Все повече са българите зад граница и ние трябва да правим всичко възможно вие да бъдете не само духовно част от родината, но и да сте активни участници в обществено-политическите процеси в България. Това заяви президентът Румен Радев на среща в Ню Йорк с наши сънародници, които живеят и работят в САЩ, цитиран от прессекретариата на \"Дондуков\" 2.\r\n \r\nВ Генералното ни консулство държавният глава Румен Радев отбеляза Деня на Независимостта на България с представители на нашата общност в САЩ и ги поздрави с празника. \n\r\nПрезидентът припомни и друг съдбовен момент от историята ни – Съединението на страната ни, \"подпечатано“ по бойните полета на Драгоман и Сливница с кръвта на масово завърналите се от чужбина българи. \n                    \n                    \n                \n                \n                \n                \r\n\"Затова, когато българите зад граница ми зададат въпроса \"Кога ще се оправи България, за да се върнем?“, ще им кажа: Заповядайте – борете се за България, тя е ваша родина“, отбеляза Румен Радев.\n\r\nПо думите на президента, сънародниците ни зад граница трябва да имат право и възможност да участват в българската политика, което ще е стимул и да се върнат в родината си.\r\n \r\nДържавният глава призова за подкрепа за предложената от него законова промяна, даваща възможност на българи по рождение, придобили двойно гражданство в държави от ЕС и в развити демокрации като САЩ, Канада, Швейцария - да могат да се кандидатират за народни представители, президент и вицепрезидент – така, както е в болшинството от развитите страни. Изключително полезни за страната ни могат бъдат сънародниците ни зад граница с високо образование, престижни професии и опит, придобити в страни с много добре развити социални, политически и икономически системи, посочи президентът.\r\n \r\nБългария има нужда от непримирими хора и от необратимост на демократичните процеси, заяви Румен Радев. \n\r\nПрезидентът отбеляза, че недоволните българи са много, но те трябва да са и непримирими към лошо качество и към всички явления, които ни отдалечават от демократичните процеси. По думите на държавния глава, за да бъде България достоен член на европейското семейство, трябва да има много по-голяма свобода на медиите, върховенство на закона, прозрачни, отчетни и отговорни институции, и най-вече активно гражданско общество, овластено да осъществява по-голям контрол и участие в управлението на страната, заяви президентът във връзка с интереса на българите зад граница за условията на живот в родината. Най-важното за позитивните промени в България не е само размерът на инвестициите и еврофондовете у нас, а в какво те биват влагани.\r\n \r\nБългария се развива, въпросът е каква е скоростта и посоката на промяната й, заяви Румен Радев и допълни, че за разлика от редица други държави от бившия социалистически блок, България не е член на Шенген и Еврозоната, все още е под мониторинг за върховенството на закона, няма стратегически инвеститори.\r\n \r\nНа срещата държавният глава призова сънародниците ни да бъдат по-активни и по-сплотени, за да формират своя организация, призната на федерално ниво. \n\r\n\"Това ще консолидира още повече българската общност, което е предпоставка да се решат някои въпроси като откриване на директна въздушна линия между България и САЩ, за отпадане на визите“, посочи президентът.\r\n \r\n\"Отмяната на визите ще бъде знак, че съответства на стратегическите ни отношения със САЩ -  отношения на съюзници, партньори и приятели. Така го разбирам аз и това трябва да стане факт“, заяви президентът и посочи, че България изпълнява всички критерии, залегнали по Програмата на САЩ за безвизови пътувания с изключение на едно условие - големият брой откази на визи на български граждани.\r\n \r\nЗа последните десетилетия българската общност в района на Ню Йорк расте непрекъснато – това са активни и образовани хора, с уважавани професии, посочи Румен Радев. Държавният глава даде висока оценка за усилията на нашите сънародници в САЩ за запазване на българската идентичност, българския език, култура, фолклор, традиции, особено сред младежите. \r\n \r\nНапълно разбирам стремежа за културен център в Ню Йорк, който да се превърне в естествено средище на нашата общност тук, въпрос на средства е, но каузата си струва. Българите в САЩ са вече почти половин милион, а броят на служителите на посолството и на консулствата не е нараснал, заяви президентът и изрази надежда да се осигурят средства тази диспропорция да се промени, за да получават сънародниците ни добри административни услуги.\r\n \r\nПрезидентът Румен Радев е в Ню Йорк за участие в 74-ата сесия на Общото събрание на ООН. Днес той ще участва в Срещата на най-високо равнище по въпросите на климата. По-късно през деня по покана на президента на САЩ българският държавен глава ще вземе участие и в събитие на високо равнище за защитата на религиозните свободи, организирано и модерирано от Доналд Тръмп.", "date": "2019.09.23", "title": "Радев зове сънародници в САЩ: Върнете се и се борете за България!  "}
{"url": "https://www.dnes.bg/dnes-te-kazaha/2019/09/23/23-09-2019.423794", "text": "Затова, когато българите зад граница ми зададат въпроса \"Кога ще се оправи България, за да се върнем?“, ще им кажа: Заповядайте – борете се за България, тя е ваша родина“.Президентът Румен Радев към българската общност в САЩПрочети още на: https://www.dnes.bg/dnes-te-kazaha/2019/09/23/23-09-2019.423794", "date": "2019.09.23", "title": "23.09.2019"}
{"url": "https://www.dnes.bg/sofia/2019/09/23/spirat-vodata-v-kv-krystova-vada-vyv-vtornik.423795", "text": "\"Софийска вода” временно ще прекъсне водоснабдяването в част от кв. \"Кръстова вада\" на 24 септември. Това съобщиха от пресцентъра на дружеството.\n\r\nВъв връзка с подмяня на спирателен кран на ул. \"Никола Крушкин-Чолака\" в кв. \"Кръстова вада\" се налага спиране на водоподаването от 10.00 до 18.30 часа на клиентите на \"Софийска вода”, живеещи в района на: ул. \"Асен Найденов\", ул. \"Никола Крушкин – Чолака\", ул. \"Манфред Вьорнер\", ул. \"Мичман Тодор Саев\" и ул. \"Данаил Етрополски\". При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на адрес: ул. \"Мичман Тодор Саев\" на ъгъла с ул. \"Никола Крушкин - Чолака\".\n                    \n                    \n                \n                \n                \n                \r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.", "date": "2019.09.23", "title": "Спират водата в кв. \"Кръстова вада\" във вторник"}
{"url": "https://www.dnes.bg/world/2019/09/23/vmesto-shtastie-tragediia-myj-se-udavi-dokato-predlaga-brak.423796", "text": "Американец се удави след подводно предложение за брак в Танзания.\r\n\r\nВлюбената двойка била на почивка в дървена колиба насред океана. Мъжът решил да предложи брак на любимата си по нестандартен начин. \r\n\r\nГмурнал се с пръстена и ръчно написана бележка. Преди да отвори кутийката с пръстена той показал срещу прозорците на спалнята бележката, в която се обяснява в любов на половинката си и я пита дали ще се омъжи за него. \r\n\r\nМъжът обаче не излиза от водата, за да чуе заветното \"да\", съобщи . \r\n\r\nПриятелката му споделя, че най-щастливият ден в живота им се е превърнал в най-тъжния и най-жестокия обрат. Властите разследват причините за смъртта на младия мъж.\r\n\r\n ", "date": "2019.09.23", "title": "Вместо щастие - трагедия: Мъж се удави, докато предлага брак "}
{"url": "https://www.dnes.bg/stranata/2019/09/23/ne-zabraviaite-chadyra-utre-shte-vali-shte-zastudee.423797", "text": "През нощта и утре над страната ще бъде предимно облачно и с превалявания от дъжд. \n\r\nЗначителни и на повече места ще са валежите в следобедните часове в Западна България. Почти без валежи ще се задържи в югоизточните райони от страната. \n\r\nЩе духа слаб, в Източна България - до умерен вятър от изток-североизток. Минималните температури ще са между 11 и 16 градуса, а дневните ще се понижат и максималните ще са предимно между 19 и 24 градуса, прогнозират синоптиците от НИМХ.\n\r\nПо Черноморието облачността ще е значителна, но само на отделни места слабо ще превали. Ще духа до умерен вятър от изток-североизток. Максималните температури ще са 19 и 21 градуса, температурата на морската вода е 21-22 градуса. Вълнението на морето ще бъде 1-2 бала.\n                    \n                    \n                \n                \n                \n                \r\nВ планините ще бъде предимно облачно и с валежи от дъжд, значителни и на повече места - след обяд в масивите от Западна България. Ще духа умерен вятър от юг-югоизток. Максималната температура на височина 1200 метра ще е около 15 градуса, на 2000 метра - около 9 градуса.\n\r\nВ сряда в повечето райони валежите временно ще спрат и облачността ще се разкъса. Минималните температури ще бъдат между 13 и 18 градуса, а максималните - между 19 и 24 градуса. В четвъртък ще бъде предимно облачно и на много места ще превалява дъжд. В Източна България ще духа до умерен югозападен вятър, а в Западна България вятърът ще се ориентира от северозапад, ще се усили и с него ще започне да прониква по-хладен въздух. \r\n ", "date": "2019.09.23", "title": "Не забравяйте чадъра утре, ще вали, ще застудее "}
{"url": "https://www.dnes.bg/politika/2019/09/23/drujbata-ni-sys-sasht-ne-bila-samo-voenna-no-i-kulturna.423798", "text": "Дружбата ни със САЩ не върви само по линия на базите, ученията и отбранителната мощ, с тях правим и неща за археологията, културата и историята. Това заяви министър-председателят Бойко Борисов в Пловдив, където посети Епископската базилика на Филипопол. Премиерът изрази благодарност към Фондация „Америка за България“, която съвместно с правителството и общината работи по мащабния и оригинален проект за реставрация и социализация на базиликата. \n\r\nПловдив е от „живите градове“, легнал върху такава история и хората ще имат все повече възможности да я виждат, ще идват повече туристи, отбеляза министър-председателят, цитиран от правителствената пресслужба.\r\n \r\nПремиерът Борисов акцентира върху сериозната подкрепа, която правителството оказва за разкриването и съхраняването на уникални археологически обекти в България. Според министър-председателя, по модела на Гърция и Италия страната ни може да има редица ползи от промотирането на археологическото си богатство.\r\n \r\nВ Пловдив министър-председателят Борисов посети и новата галерия на улица „Гладстон“. Строежът на галерията приключи в края на август, а в началото на септември в нея беше открита първата изложба. Строителството на изложбената зала продължи близо година, като стойността на проекта е 4,2 млн. лв. От тях 3,5 млн. лв. са отпуснати от държавата във връзка с домакинството на Пловдив като Европейска столица на културата 2019.", "date": "2019.09.23", "title": "Дружбата ни със САЩ не била само военна, но и културна"}
{"url": "https://www.dnes.bg/sofia/2019/09/23/bylgarski-shevici-krasiat-elektrorazpredelitelni-kaseti.423799", "text": "ЧЕЗ Разпределение България предостави 30 свои електроразпределителни касети в центъра на столицата за изпълнение на проекта “Art4Diplomacy”, който обединява фолклорни мотиви от България и 30 държави с дипломатически мисии в страната. \n\r\nИдеята за реализацията на проекта е на художничката Петя Илиева, която е популярна с картините си с български шевици и фолклорни елементи. \n\r\n„Включихме се с удоволствие в инициативата. Опитът ни досега показва, че картините по уличните електроразпределителни касети не само помагат за съхранение на съоръженията ни в естетически вид много по-дълго време, като ги предпазват от  облепване и друга външна намеса, но превръщайки улиците в художествени галерии на открито, ние допринасяме за подобряване на градската среда. Отворени сме да се включим и в други подобни инициативи“, коментира Виктор Станчев, главен оперативен директор на ЧЕЗ Разпределение България, цитиран от пресцентъра на дружеството.\n                    \n                    \n                \n                \n                \n                \r\nКомпанията е с дългогодишни традиции в подобряване на градската среда чрез изрисуване на електроразпределителни касети. Досега, в рамките на различни проекти, са реализирали няколко подобни инициативи в Благоевград, Враца, Перник, както и по централните софийски улици.\r\n ", "date": "2019.09.23", "title": "Български шевици красят електроразпределителни касети "}
{"url": "https://www.dnes.bg/temida/2019/09/23/ataka-na-protest-zaradi-djok-polfriiman.423801", "text": "\"Атака\" излиза на протест заради предсрочното освобождаване на Джок Полфрийман, съобщиха от пресцентъра на партията. \n Протестът е предвиден за утре, 24 септември, от 11:00 ч. пред Съдебната палата с искане за оставката на съдията Калин Калпакчиев и поправки в закона, които да не позволяват подобни гаври с националното достойнство, се посочва в съобщението. \r\n\r\nСъдия Калпакчиев пусна предсрочно от затвора Джок Полфрийман, който излежа 12 от наложените му 20 години затвор за убийството на студента Андрей Монов. \r\n\r\nПрестъплението бе извършено на площад \"Света Неделя\" в столицата в нощта на 28 декември 2007 г. \r\n\r\n ", "date": "2019.09.23", "title": "\"Атака\" на протест заради Джок Полфрийман"}
{"url": "https://www.dnes.bg/obshtestvo/2019/09/23/tumor-ot-40-sm-izvadiha-ot-iaichnik-na-15-godishna.423802", "text": "Огромна киста образувала се на яйчника на 15-годишно момиче извадиха лекарите в Монтана. Според медиците, огромното образование е прецедент при децата в ученическа възраст. А профилактичните прегледи биха могли да предотвратят усложнения.\n\r\nТийнейджърката е приета в монтанската болница със затруднено дишане, силни болки и корем, голям, колкото осем месечна бременност. \n\r\n\"Много гадна болка ето тук в корема и като се смея и чак съм плакала от болка“, сподели тя пред Нова тв.\n\r\nМайка й не подозирала за сериозния проблем. Виждала, че коремът на дъщеря й расте, но я завела на лекар след като започнали силните болки. „Тя казваше – мамо, започвам да пазя диета. Надебеляла съм и не мога да се понасям”, каза Марияна Стефанова, майка на момичето.\n                    \n                    \n                \n                \n                \n                \r\nТуморът бил голям над 40 сантиметра, достигащ до черния дроб на момичето. „И се наложи една тежка оперативна интервенция за премахване на яйчников тумор – двустранен тератом, с големи размери, запуснат случай…тумора беше унищожил десния яйчник“ , обясни д-р Захари Николов, акушер -гинеколог в болницата в Монтана.\n\r\nИ другият яйчник бил с туморно образование, което също е отстранено. Лекарите успели да запазят детеродните функции на момичето.  „Моят апел е майките да си водят момичетата и в училищна възраст редовно на прегледи, за да могат да се откриват навреме нещата и да се излекуват в сравнително ранен период и да няма последствия”, заяви още той.", "date": "2019.09.23", "title": "Тумор от 40 см извадиха от яйчник на 15-годишна"}
