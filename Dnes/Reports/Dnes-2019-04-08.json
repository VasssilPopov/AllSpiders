{"url": "https://www.dnes.bg/world/2019/04/08/choveshkiiat-mozyk-vinagi-shte-prevyzhojda-izkustveniia-intelekt.406981", "text": " Способността на човек да взема решения на база получената информация е ненадмината от всяка една позната технология до момента. Независимо, че Кати Чау, вицепрезидент развойна дейност на VMware, сама заявява това, компанията, за която работи, ще се стреми към всеки по-високи постижения в тази област. Тя коментира темата в ефира на .\r\n\"Примерът с Boeing 737 MAX е отличен за система на самопоправка, която има нужда от човешка намеса. Нищо не може да надмине човешката преценка за разбиране и обработване на всички структурирани и неструктурирани данни\", казва Чау.\r\nВ сферите, в които най-често залогът е човешки живот, технологиите винаги ще помагат, но никога не бива сами да вземат решения. По друг начин стоят нещата в бита, където хората имат все по-малко време, за да извършват обичайните си задължения. Области като земеделието и домакинската работа са само част от сферите, които ще се възползват все по-ефективно от изкуствения интелект.\r\n                    \n                    \n                \"Във VMware разработихме търсачка, диагностицираща експлоатационното представяне, която взема цялата информация от заявките за поддръжка от регресивните тестове, които провеждаме, както и външни ориентири в реално време от клиенти. Това е система за учене, която се фокусира върху намирането на първопричината в проблемите на експлоатацията. Това ще ни даде данни за изграждането на умна система за самоподдръжка, която няма нужда от наша намеса\", обяснява ръководителят на компанията.\r\nОще от интересния разговор с Кати Чау можете да видите на страницата на .", "date": "2019.04.08", "title": "Човешкият мозък винаги ще превъзхожда изкуствения интелект"}
{"url": "https://www.dnes.bg/zvezdi/2019/04/08/megan-i-hari-s-priziv-prashtaite-dareniia-vmesto-podaryci.406966", "text": "Дукът и дукесата на Съсекс направиха поредното си добро дело. Меган Маркъл и принц Хари се отказаха от всички потенциални подаръци за бъдещото си бебе и помолиха вместо тях, желаещите да направят дарения за нуждаещи се деца. Желанието им стана ясно от официалната страница на двойката в Instagram, в която излезе следното съобщение:\r\n„Дукът и дукесата на Съсекс са изключително благодарни за огромната любов и подкрепа, които получават в очакване на първото си дете. Вместо да пращате подаръци, двойката ви окуражава да направите дарение до избрани благотворителни организации, помагащи на деца и родители в нужда. Ако вече сте направили дарение, двойката сърдечно ви благодари. В случай че обмисляте на коя организация да направите дарение, те ви молят учтиво да последвате тези, които те са избрали: @thelunchboxfund @littlevillagehq @wellchild @baby2baby\r\n \r\nДукът и дукесата оценяват вашите мили пожелания и отношение особено в този щастлив момент от техния живот. Благодарим ви за споделената любов“.\r\n \r\nПреди броени дни Маркъл получи 97 плюшени мечета и 146 книги и куп други подаръци от почитатели след посещението си в Австралия, Фиджи, Тонга и Нова Зеландия. Политиката на двореца позволява на Меган да задържи част от подаръците, а другите ще отидат за благотворителни цели.\r\n \r\nХари и половинката му очакват първото си дете тази пролет.\r\n \r\n\r\n ", "date": "2019.04.08", "title": "Меган и Хари с призив: Пращайте дарения вместо подаръци "}
{"url": "https://www.dnes.bg/health/2019/04/08/napitka-za-otslabvane-sys-semena-ot-chiia.406711", "text": "Излишните мазнини в тялото не са желани от никого от нас. По-бързото им изгаряне е цел, която искаме да постигнем колкото се може по-бързо. Такъв начален тласък на метаболизма дава напитка с полезните компоненти – лимон и чия.\r\nВълшебната смес от лимон и семена от чия ускорява топенето на излишните мазнини и помага на талията да си възвърне стройния вид.\r\nКомбинацията от лимон и чия помага и за работата на имунната система, предпазва от вируси и настинки, стимулира здравето на костите и сърцето.\r\n\r\n\n                    \n                Накиснете семената от чия във водата за около час, докато пуснат желатиноподобното си вещество. Готови са, когато се образуват гелообразни гранули, съдържащи множество фибри. Смесете разтворените семена с лимоновия сок. Добавете меда и разбъркайте всичко в блендер. Трябва да се получи хомогенна смес.\r\n", "date": "2019.04.08", "title": "Напитка за отслабване със семена от чия  "}
{"url": "https://www.dnes.bg/mish-mash/2019/04/08/veteranyt-ot-vvs-koito-jivee-ot-bokluka-na-mark-zukyrbyrg.406921", "text": "Джейк Орта някога е бил част от Военновъздушните сили на Америка. Но днес 56-годишният ветеран вече не брани страната си. Вместо това се е отдал на работа като „ловец на съкровища“. С прости думи, Орта рови из боклука на богаташите в Сан Франциско, най-вече в този на създателя на Facebook Марк Зукърбърг и си докарва достатъчно средства, с които да живее охолен живот.\r\nВ малкия му апартамент има какво ли не – прахосмукачки, сешоари, дори някои от старите дрехи, от които Зукърбърг вече не е имал нужда. Признава, че изкарва между 30 и 40 долара на ден или около 300 долара на седмица.\r\n\"Просто не мога да повярвам защо хората изхвърлят тези неща. Никога не знаеш какво ще откриеш“, казва Орта пред The New York Times. В ръцете си той държи дизайнерски дънки, чисто ново памучно яке и маратонки Nike. Всичко това той е изкарал от кофата за боклук на милиардера, който живее само няколко пресечки надолу по улицата.\r\n                    \n                    \n                В Калифорния да ровиш по кофите е незаконно, но властите рядко се занимават с този проблем. Стотици безработни американци са част от тази „подземна икономика“, претърсвайки кофите пред домовете на богаташите. А Сан Франциско е доказателството, че човек като Орта съвсем спокойно може да живее на една улица със самия Марк Зукърбърг.\r\n12 години – толкова време Джейк прекарва във Военновъздушните сили. Участва във войната в Персийския залив, изпращан е в Германия, Корея и Саудитска Арабия. Когато напуска армията обаче, ветеранът преживява стрес, който го тика към чашката. Заради алкохолизма жена му го напуска и той остава на улицата.\r\nЗа да се избави от този отчайващ начин на живот, Орта се включва в специална програма за бездомни ветерани. Преди пет години се мести в Сан Франциско, където получава държавно жилище в квартал, където цените на един апартамент започват от 3 милиона долара. Тогава осъзнава истината във фразата \"боклука за един е съкровище за друг“.\r\nМъжът има специален маршрут, който следва всяка вечер. Най-важното правило за него е да се убедиш, че преди теб в контейнера не е влязло някое опасно животно. А ловкостта му кара всички останали бездомници, които също си докарват по някой долар с ровенето в боклука, да го наричат \"Откривателят“.\r\nВеднъж той попада на сервиз от сребърни бокали, чинии и купи. В една от последните си находки, открива три часовника, няколко айпада и мобилни телефони. Там има и торба с марихуана, която Орта признава, че не продал, а изпушил сам. А най-любимата му находка е колекция от вестници, документиращи Втората световна война. Тази находка също запазва за себе си и до ден днешен не може да си обясни, защо собственикът й би я изхвърлил.\r\nВетеранът продава стоката си на местните пазари. Опитът му показва, че най-трудни за пласиране са детските играчки и женските дрехи. Родителите не можели да свикнат с идеята на отрочето си да вземат нещо, намерено в боклука, а дамите – да носят дрехи втора ръка. Мъжете от друга страна не се интересували чак толкова какво носят, за това били склонни да дадат между 5 и 10 долара за чифт дънки, носени от друг.\r\nОрта и неговите колеги се стремят най-вече към боклук, който ако не бъде продаден, ще бъде пратен в \"ямата“. Място, където отиват всички онези неща, които не могат да се рециклират, а огромен булдозер ги прави на парчета. Този \"подземен бизнес“ може да се определи и като спасяване на планетата – вместо всичката тази пластмаса и стъкла да отиде в дупка в земята, тя се използва отново от други хора, които не могат да си позволят чисто нов айпад, например.", "date": "2019.04.08", "title": "Ветеранът от ВВС, който живее от боклука на Марк Зукърбърг"}
{"url": "https://www.dnes.bg/politika/2019/04/08/ananiev-ima-volia-za-poveche-pari-na-zdravnite-rabotnici.406987", "text": "Има политическа воля за увеличаване на възнагражденията на професионалистите по здравни грижи. Това е казал министърът на здравеопазването Кирил Ананиев по време на среща с професионалисти по здравни грижи и директори на лечебни заведения, съобщиха от пресслужбата на Министерството на здравеопазването.\r\nМинистър Ананиев е допълнил, че е готова методиката за формиране и разпределение на разходите за персонал в лечебните заведения. Днес запознах министър-председателя с анализа на формирането на разходи за персонал и мога да ви уверя, че имаме политическата подкрепа за повишаването на вашите възнаграждения, е добавил министър Ананиев.\n\n\n\r\n                    \n                    \n                С методиката ще бъдат регламентирани определянето, размерът и структурата на разходите за персонал на ниво лечебно заведение. На 10 май министър Ананиев ще представи финалния вариант на методиката.\r\nАнализът е показал различни съотношения между разходите за персонал и общите приходи, като е налице сериозна диференциация от 41 процента до над 90 процента в отделните болници. Отделно от това в структурата на брутната работна заплата има необясними несъответствия между дела на основната заплата и този на видовете допълнителни възнаграждения (прослужено време, извънреден/нощен труд, за постигнати резултати и др.).\r\nНегативно влияние оказват и действащите медицински стандарти, които поставят изисквания, неотговарящи на спецификата на лечебните заведения. Друг фактор, който има отрицателно влияние върху разходите за персонал, се оказват просрочените задължения на голяма част от лечебните заведения.\r\nДиалогът ще продължи и по други въпроси в сектор здравеопазване, включително и за обучението на професионалистите по здравни грижи, допълниха от пресслужбата.", "date": "2019.04.08", "title": "Ананиев: Има воля за повече пари на здравните работници!"}
{"url": "https://www.dnes.bg/obshtestvo/2019/04/08/romskite-deca-izlojeni-na-risk-ot-seksualno-nasilie.406956", "text": "Децата от ромската общност в България са най-силно изложени на рискове от сексуална експлоатация, предава БТА.\r\n \r\nДанните са от специалния докладчик на ООН по въпросите на продажбата и сексуалната експлоатация на деца Мод де Бор-Букикио. Експертът на организацията е на 8 дневно посещение в големи градове в страната, сред които София, Сливен, Плевен и Бургас. \r\n \r\nПродажба на деца, трафик с цел експлоатация, най-вече сексуална и принуждаване на деца да проституират са само част от проблемите, установени от Мод де Бор-Букикио. По думите й - масово жертви са момичетата, но има и по-прикрити феномени като продажба на момчета. При тях проблемът се задълбочава, защото те много трудно разказват, заради стигмата, свързана с хомосексуалните отношения.\r\n \r\nКато цяло идентифицирането на жертвите на насилие е недостатъчно. Децата не разговарят лесно за това преживяване и е необходимо да има професионалисти, които да различават сигналите за сексуално насилие, да осигурят помощ на децата и да се уверят, че извършителите на престъпленията са получили възмездие.\r\n \r\nРанните бракове са друг казус, който буди опасения. Според експерта - подбудителите понякога не се преследват, защото често браковете се смятат за културна особеност на общността.\r\n \r\nСпоред Мод де Бор-Букикио страната ни има напредък по отношение на наказателното производство и децата в него, например с ползването на т.нар. сини стаи, които позволяват провеждането на разпит от обучен специалист. Срещите между децата и извършителите обаче трябва да се избягват, а а разследващите органи и представителите на съдебната власт да са обучени да ползват подходящ език, за да не травмират допълнително децата, коментира още експертът. По думите й не се обръща и достатъчно внимание на личната история на децата.\r\n \r\n\"Детското правосъдие се нуждае от реформа и тя е закъсняла, почна преди седем години, но не е приключила\", обобщи тя.\r\n \r\nМод де Бор-Букикио е посетила мигрантския център \"Военна рампа\" в София, където се е срещнала със семейство от Афганистан, което вече три години очаква решение по молба за получаване на бежански статут. \r\n \r\n\"Недостатъчното сътрудничество между различните органи, ангажирани със закрилата на детето , продължава да е проблем за България, особено когато става въпрос за децата чужденци, които идват на територията на страната\", каза експертът. \r\n \r\nВ заключение тя призова и за повече превантивни мерки - за сексуално образование в училище, както и да се обясняват на децата рисковете от ранните бракове. На децата, които потенциално са в риск от ранни бракове, трябва да се обясняват рисковете за здравето и бъдещето им, както и това, че в повечето случаи тези бракове са нетрайни.\r\n \r\nОчаква се Мод де Бор-Букикио да представи подробен доклад пред Съвета на ООн по правата на човека през март 2020г. \r\n ", "date": "2019.04.08", "title": "Ромските деца - изложени на риск от сексуално насилие"}
{"url": "https://www.dnes.bg/akoshtete-vqrvaite/2019/04/08/4-zodii-koito-ne-otgovariat-vednaga-na-syobshteniiata.406942", "text": " Някои от хората отговарят на съобщението веднага, в мига, в който го видят и прочетат. Телефоните постоянно са около тях и не мислят дълго време отговора. Други обаче се разсейват, не гледат постоянно телефона си, а дори да видят, че имат съобщение от приятел или близък, не бързат веднага да върнат отговор. Понякога забравят, друг път имат нужда да помислят. Ето кои зодии отговарят бавно на съобщения.\r\n\r\nТе комуникират бавно, внимателно и са прагматични. Обикновено отговарят кратко, пишат сбито и стегнато. Предпочитат да се занимават с едно нещо на момента и да отдадат цялото си внимание на него, затова като са заети, не обръщат много внимание на телефона си. Натоварва ги, когато видят, че имат няколко непрочетени съобщения от различни хора, чудят се какво ще искат те от тях. Обикновено виждат съобщенията, но си казват, че ще отговорят малко по-късно, а после забравят. И отговарят късно, когато вече няма значение.\r\n \r\n\r\nБлизнаците обожават да говорят. Общуването на живо ги радва повече. Когато те прекарват време с някой на разходка, на кафе или т.н., те му отдават цялото си внимание, концентрирали са се върху разговора, дискусията и не се разсейват с виртуалния свят. Увличат се, когато говорят лице в лице. Когато са сами, и държат телефона в ръка, разглеждат разни сайтове, приложения, новини, снимки и т.н. и игнорират чатовете за момента. Разсейват се с други неща от телефона. Рядко ще ви отговорят веднага, ако са навън, на парти, по магазините и т.н.\r\n \r\n", "date": "2019.04.08", "title": "4 зодии, които не отговарят веднага на съобщенията"}
{"url": "https://www.dnes.bg/notifikacii/2019/04/08/podhvyrliha-otrova-na-detska-ploshtadka-v-sliven.406977", "text": "Неизвестен засега извършител е хвърлил храна, напоена със смъртноносно вещество, на детска площадка в междужилищна площадка, съобщава bTV.\r\nПочинал е един домашен любимец.\r\nСлучката се разиграва в един от най-големите сливенски квартали - \"Даме Груев\". Зад площадката, където е хвърлена отровата, се намира игрище, където много семейства водят децата си. Хората от квартала са притеснени, защото смятат, че от отровавата може да пострада и дете.\r\nВ петък жена отива на площадката с кучето си. То намира парче колбас и го изяжда. Малко след това започва да трепери. Въпреки че веднага е заведено на ветеринар, животното умира. Лекарят е потвърдил пред bTV, че става дума за бързодействаща отрова. \r\nМалко след инцидента на същата площадка е открита още отрова. \r\nМестни жители твърдят, че за последния месец там са отровени и други животни.\r\nПолицията разследва случая, а ако бъде задържан и признат за виновен, извършителят може да получи до 3 години затвор. ", "date": "2019.04.08", "title": "Подхвърлиха отрова на детска площадка в Сливен"}
{"url": "https://www.dnes.bg/akoshtete-vqrvaite/2019/04/08/ekspert-zybite-triabva-da-se-miiat-sled-zakuska.406940", "text": "Някои хора мият зъбите си веднага след като станат от сън, докато други първо мият само лицето си, пият кафе, закусват, приготвят се и чак тогава измиват зъбите.\r\nОт Pop Sugar са попитали Джулиус Манц, зъболекар и говорител на Американската стоматологична асоциация кога е най-подходящо да се мият зъбите сутрин и кой от двата навика е по-вреден.\r\n\"Дали миете зъбите преди или след закуска е въпрос на лично предпочитание. Но аз препоръчват да ги миете час след като сте закусили, особено ако сте хапвали или пили нещо киселинно\", казва специалистът.\r\n \r\nКиселинните продукти, като чаша портокалов сок със закуската, например, могат да омекотят емайла, който служи като бариера за бактериите и който прави зъбите блестящо бели.\r\n \r\n", "date": "2019.04.08", "title": "Експерт: Зъбите трябва да се мият след закуска"}
{"url": "https://www.dnes.bg/eu/2019/04/08/neviarna-informaciia-i-general-electric-olekna-s-52-mln-evro.406989", "text": "Американският конгломерат General Electric трябва да плати глоба от 52 милиона евро (58 милиона долара) за предоставяне на невярна информация на ЕС, когато е кандидатствал за придобиването на производител на части за вятърни турбини през 2017 година, съобщи днес Европейската комисия, цитирана от ДПА и Франс прес.\r\nТова означава, че Еврокомисията не е разполагала със всички факти, когато е разглеждала случая, посочва в прессъобщение еврокомисарят по въпросите на конкуренцията Маргрете Вестагер.\r\nКогато  General Electric информира Брюксел през януари 2017 година за плановете си да придобие LM Wind, конгломератът твърди, че не разработва вятърна турбини с мощност над 6 мегавата за офшорно приложение.\r\n                    \n                    \n                Това не е вярно, посочва комисията, тъй като скоро след това става ясно, че  General Electric предлага 12- мегаватова офшорна вятърна турбина на потенциални клиенти.\r\nGeneral Electric оттегля молбата си и отново я внася с пълната информация през февруари, пише БТА. Така през март ЕК одобрява придобиването, но започва разследване на процеса по кандидатстване.\r\nОбявената днес глоба не засяга полученото одобрение за придобиване, отбелязва ЕК, но отразява наличие на нарушение по време на процеса на кандидатстване.", "date": "2019.04.08", "title": "Невярна информация и General Electric олекна с 52 млн.евро"}
{"url": "https://www.dnes.bg/muzika/2019/04/08/mihaela-fileva-shtastlivka-sym-s-myja-do-men.406959", "text": "„Много е ценно човекът до теб да ти разбира филма, въпреки че не е част от цялата тази въртележка в парка на чудесата.“ Това заяви Михаела Филева пред бТВ по повод своята връзка. Певицата изтъкна, че е голяма късметлийка с такъв страхотен човек до себе си.\r\n \r\n„Супер съм му благодарна за това, че подхожда с невероятно разбиране към мен като артист. Той няма нищо общо с музикалните среди“, обясни тя.\r\n \r\nМихаела уточни, че не крие гаджето си, дори го е запознала с най-близките си приятели.\r\n \r\n„Познава семейството ми, чудесен е и наистина няма нищо общо с музикалните среди“, допълни певицата. „Той има много правилен барометър за добро и лошо“, каза тя и посочи, че приятелят ѝ я прави много щастлива.\r\n \r\n„Много силно вярвам в силата на думите и в силата на това да визуализираш нещата, които искаш да ти се случат. Много често го правя. Късметлийка съм, че имам музиката като изразно средство, което много често ми помага да се изправям“, разказа още тя.\r\n \r\n„Ставам все по-добра в това да се самоанализирам и да определям нещата, които ми липсват, за да мога да ги поправям и за да мога да си ги наваксам тогава, когато имам нужда“, сподели Филева.\r\n \r\nМиналата година изпълнителката си обещала, че ще намира повече време за близките си, защото заради работата често ги пренебрегвала. Затова си е поставила за цел да се научи да делегира работа на другите.\r\n \r\n", "date": "2019.04.08", "title": "Михаела Филева: Щастливка съм с мъжа до мен!"}
{"url": "https://www.dnes.bg/index/2019/04/08/rodena-pod-zvucite-na-fanfari-cubazuela-e-na-pyt-da-sklopi-ochi.406946", "text": "Двамата харизматични лидери Фидел Кастро и Уго Чавес не само бяха страстни радетели за обединение на цяла Латинска Америка, но градяха и планове за най-тясно сближаване между Куба и Венецуела. През 2006 г. Карлос Лахе - номинално вторият човек във властовата вертикала на Острова на свободата, формулира основополагащия термин CUBAZUELA (\"Кубацуела\"). Очертан бе маршрут за всестранна интеграция - политическа, икономическа, социална и културна, по който дълго време се движеха двете страни.\n\r\nПрипомням си как бунтовният подполковник Чавес, освободен от затвора, бе топло приет от прозорливия лидер на кубинската революция. Тогава Фидел организира за Чавес същинско кралско посрещане. Впоследствие гостът му триумфално спечели президентските избори, стана легитимен глава на Венецуела и двете суверенни държави постепенно взеха да се сближават, пише Емил Дабагян, \"Независимая газета\".\n                \n                \r\nВенецуела започна да доставя на Куба черно злато от несметните количества, с които разполагаше. По силата на специална спогодба Хавана ползваше преференции и получаваше от 2000 г. нататък 57 хиляди барела петрол дневно, впоследствие и по 100 хиляди. Благодарение на венецуелската безкористна помощ Куба успя да оцелее през т. нар. особен период от нейната история.\n\r\nВ отговор островът изпращаше дипломирани лекари и учители за работа в труднодостъпни райони. Задействани бяха общи проекти в различни сфери. Двамата политици редовно си гостуваха. Чавес, както знаем, дълго време се лекуваше в Куба от тежко заболяване. Една версия гласи дори, че уж е починал в Хавана през декември 2012 г., а не в Каракас на 5 март 2013 г., както обявиха официално властите в родината му. Твърди се също, че на смъртния си одър венецуелският лидер избрал за приемник Николас Мадуро не без настойчивото участие на кубинското ръководство, което се надявало да запази статуквото.\n\n\n\r\nЩом двамата идеолози и практици на дейното сближаване се преселиха в отвъдното, интеграцията между страните им леко забави ход, изгуби предишната си динамика. Но Мадуро постоянно посещава острова, на който си е повишавал квалификацията. Ще отбележим, че избраният неотдавна президент на Куба Мигел Диас-Канел направи първото си официално посещение именно в Боливарската република. До съвсем неотдавна нещата продължаваха в същия дух.\n\r\nНа 23 януари 2019 г. обаче ситуацията във Венецуела рязко се промени, поставяйки под съмнение непоклатимостта на този двустранен съюз. На този ден - поредната годишнина от свалянето на диктатора Маркос Перес Хименес, в Каракас се състоя многохиляден митинг. На демонстрацията 35-годишният председател на Националното събрание (легитимния парламент на Венецуела) Хуан Гуайдо, заел поста според правилото за ротация, заяви, че е готов да поеме функциите на временен държавен глава до нови избори. (Съзнателно не споменаваме катастрофалната ситуация в страната, защото медиите в Русия, включително \"Независимая газета\", постоянно информират за нея.)\n\r\nТова отмести на заден план отношенията със страната-съюзник. Тревожен сигнал бе изявлението на самопровъзгласилия се президент в смисъл: стига сме хранили свои приятели при тези огромни трудности в собствената си страна. \n\r\nМеждувременно Куба, където на власт дойде Раул Кастро - по-малкият брат на Фидел, осъществи знакови реформи, внушили надежди за съществени промени в социалното развитие. Узаконена е частната собственост, разрешено е излизането от страната за срещи с роднини, смекчени са и други норми. \n\r\nОграничени са мандатите на висшите държавни служители. Впрочем Куба все така се нуждае от черно злато, затова внимателно следи процесите във Венецуела, разчита режимът да управлява и занапред, но прави опит да се движи в друга посока - към по-широко отваряне. Това ясно личи от посещенията на президента й в САЩ, срещите му с бизнесмени, замислящи разширяване на сътрудничеството, балансираното му изказване пред сесията на Общото събрание в Ню Йорк през септември 2018 г., продължителната обиколка из европейски и азиатски държави.\n\r\nЗа разлика от кубинските си приятели Мадуро спира производства, затваря заводи и фабрики, изолира се от световната общност. Стига да подчертаем, че опонентът му бе признат от над петдесетина европейски и латиноамерикански страни. Тези дни германският външен министър Хайко Маас заяви, че подкрепата за Гуайдо е безусловна. А съпругата му Фабиана Росалес - като посланичка на добра воля, среща радушен прием на най-високо равнище. В края на март тя разговаря в Белия дом с Доналд Тръмп и Майк Пенс.\n\r\nСамият Гуайдо се опита да осигури влизането във Венецуела на хуманитарна помощ от съседни страни и САЩ, но срещна упорита съпротива от собственото си правителство, което разположи по границата подсилени кордони. Кабинетът заяви, че става дума за опит да се внасят оръжия за системната опозиция, маскирани като храни. Сегашните управляващи във Венецуела предпочитат да оставят хората без храна и лекарства, но да не жертват своите принципи, и уверяват, че нямат нужда от милостиня.\n\r\nЩе резюмираме с предположението, че пътищата на двете държави днес се разминават и перспективите на двустранния алианс изглеждат твърде мъгляви. Родена под звуците на фанфари, отекнали в двете столици, CUBAZUELA явно е на път да склопи очи. В случай на радикална, а не козметична смяна на властта във Венецуела този сърдечен съюз ще спре да съществува. И ще отстъпи място на добросъседски - нищо повече - отношения между суверенни страни. \r\n \r\n/БТА/\r\n ", "date": "2019.04.08", "title": "Родена под звуците на фанфари, CUBAZUELA е на път да склопи очи"}
{"url": "https://www.dnes.bg/evroizbori-19/2019/04/08/shest-jalbi-sreshtu-resheniia-na-cik-vyv-vas.406985", "text": "\r\nШест жалби са постъпили днес до 15.00 часа във Върховния административен съд срещу решения на ЦИК, с които се определя състава на районни избирателни комисии, съобщиха от пресцентъра на съда.\n\r\nПо тях са образувани и насрочени дела за 9 април от 13.00 часа. Съгласно Изборния кодекс решенията по тях ще бъдат обявени в срок от 3 дни от датата на постъпване на жалбите, както и ще бъдат публикувани в интернет сайта на ВАС.\r\nЖалбите срещу решения на ЦИК с номера 54, 55, 65, 66, 67и 72 са подадени от \"БСП за България\", като срещу решение 54 има постъпила жалба и от \"България без цензура\", както и искане за спиране на предварителното изпълнение на решението.", "date": "2019.04.08", "title": "Шест жалби срещу решения на ЦИК във ВАС"}
{"url": "https://www.dnes.bg/rusia/2019/04/08/iogata-prevryshta-zatvornicite-v-homoseksualisti.406949", "text": "Като част от нова програма в някои затвори в Москва бе въведен курс по йога. Целта му – да направи затворниците по-спокойни и по-здрави. И според властите, техните усилия се увенчали с успех. Ала нещата не седят така за един от сенаторите – Елена Мизурина.\r\nЗа всичко е ясно, че тя е консервативна. Част от предложенията й са забрана на абортите, намаляване на разводите и утвърждаване на православното християнство в конституцията на Русия. И за никого не е изненада, когато появата на часове по йога в затворите започва силно да я притеснява.\r\nМизурина веднага подава оплакване и започва разследване, за да разбере, какво тази спортна активност причинява на затворниците. И докато индийци по цял свят обясняват как чрез йогата можеш да успокоиш душата си, то според експертите, работещи за сенаторката, упражненията предизвиквали агресивност у затворниците. И не само това – тя превръщала задържаните в хомосексуалисти.\r\n                    \n                    \n                \"Ако част от затворниците заподозрат, че някой е гей, те ще откажат да приемат храна от ръцете му, което може да доведе до бунт“, обяснява изследването на Мизурина. А от руската прокуратура са стъписани, че трябва да отговарят на подобни „налудничави обвинения“.\r\nТе застават твърдо зад решението си – йогата остава в затворите в Москва и ще се разпространи и в други учреждения. \r\n ", "date": "2019.04.08", "title": "Йогата превръща затворниците в хомосексуалисти? "}
{"url": "https://www.dnes.bg/notifikacii/2019/04/08/okonchatelno-matei-kaziiski-niama-da-igrae-za-bylgariia.406973", "text": "Матей Казийски няма да се завърне в националния отбор по волейбол, обяви селекционерът на \"трикольорите\" Силвано Пранди по време на първата си пресконференция, откакто се завърна у нас. \n\r\nЗвездата на италианския Верона е провел разговори с италианския специалист, но в крайна сметка не е променил решението си да бойкотира националния отбор, което беше взето през лятото на 2012 година.\n\r\n\"Посветих определено време, за да опитам да убедя Матей да се върне. Първоначално открих желание в него, но след два месеца изчакване той каза, че не може да се завърне и не е готов да направи това. Само на теория остава някакъв шанс да се върне. Би било добре за световния волейбол той да играе за българския национален отбор. Със сигурност ще проведа още един разговор с него\", коментира Пранди в \"Арена Армеец\".\n                \n                \r\nМатей Казийски прекрати кариерата си в българския национален тим преди олимпийските игри в Лондон след неразбирателство с ръководството на БФВолейбол и напускането на треньора Радостин Стойчев.\n\r\nСилвано Пранди определи класирането за финалния турнир по волейбол на олимпийските игри в Токио през 2020 година като цел номер 1 пред \"трикольорите\" по време на предстоящото лято. \n\r\n\"Това е удоволствие и голяма отговорност. Много е важно всичко, което предстои след днес. От федерацията по волейбол са ми гласували доверие в този много важен сезон. Веднага приех офертата, защото това е голямо предизвикателство. Трябва да насочим всички усилия към втория уикенд на август, когато ще се проведе олимпийската квалификация. Вниманието ни ще бъде насочено и към Евро 2019, както и към Лигата на нациите. Като цяло това са трите ни цели“, посочи Пранди. \n\r\nТой си пожела да изгради балансиран състав, въпреки малкото време. \"Основната функция на един треньор е да акцентира върху слабите страни и да балансира върху силните\", коментира Пранди на пресконференция.\n\r\nТой внесе яснота около състава на България за предстоящите мачове през лятото.\n\r\n\"Мартин Атанасов, който е част от клубния ми отбор Шомон, може да играе в националния тим. Тодор Алексиев попадна в моите планове, но не е склонен да играе в Лигата на нациите. Показа желание да играе за тима, но трябва да намерим балансиращ елемент в неговото участие. Имаме късмет, че може да разчитаме на Цветан Соколов. Кучине Лубе вероятно ще играе финал в Шампионската лига и той ще се присъедини по-късно към подготовката. Хубаво е, че Николай Учиков отново започна да играе“, посочи италианският специалист и продължи:\n\r\n\"За постигането на основната цел ще разчитам на доказани състезатели като Виктор Йосифов, Светослав Гоцев и Николай Николов. Ще разчитам и на Георги Братоев и Георги Сеганов. Имаме и Теодор Салпаров на поста либеро\", добави още Пранди.\n\r\nБългарските национали ще започнат подготовка на 6 май. На 24 и 25 май \"трикольорите\" ще играят контроли срещу Белгия и Сърбия. На 27 май националите заминават за Аржентина за първите си мачове от Лигата на нациите.\n\r\nТренировките преди олимпийската квалификация ще започнат на 15 юли. Турнирът във Варна е между 9 и 11 август. Съперници на България ще бъдат отборите на Бразилия, Пуерто Рико и Египет. Преди важния турнир \"лъвовете\" ще се подготвят в Самоков.\r\n", "date": "2019.04.08", "title": "Окончателно: Матей Казийски няма да играе за България"}
{"url": "https://www.dnes.bg/kino/2019/04/08/shazam-i-boks-ofisyt-v-sasht-e-promenen.406976", "text": "Филмът \"Шазам!\", разказващ историята на тийнейджъра Били Батсън, който се превръща в супергерой, когато произнесе едноименната магична дума, оглави бокс-офис класацията на Северна Америка, съобщават световните агенции.\r\nМакар да е сред най-старите супергерои на \"Ди Си комикс\", Шазам не е толкова разпознаваем, колкото Батман или Супермен. Това не попречи на филма, заснет със сравнително скромен за супергеройска продукция бюджет и получил ласкави отзиви от критиката, да оглави северноамериканския бокс-офис с постъпления от 53,4 милиона долара през дебютния си уикенд на екран, надхвърляйки очакванията да реализира приходи от порядъка на 40 милиона долара.\r\nВторо място в класацията с 25 милиона долара заема друга очаквана продукция - римейкът на \"Гробище за домашни любимци\" по едноименния роман на Стивън Кинг. На трета позиция е първенецът от миналата седмица \"Дъмбо\" с 18,2 милиона долара.\r\n                    \n                    \n                Четвърта и пета позиция в бокс-офиса на Северна Америка заемат хорърът \"Един нов кошмар\" и супергеройската продукция \"Капитан Марвел\". Приходите от продажбата на билети за двата филма през уикенда в киносалоните на САЩ и Канада възлизат съответно на 13,8 милиона долара и 12,7 милиона долара.", "date": "2019.04.08", "title": "\"Шазам\": И бокс офисът в САЩ е променен"}
{"url": "https://www.dnes.bg/football/2019/04/08/mesi-pred-mbape-za-zlatnata-obuvka-ronaldo-e-nazad.406895", "text": "Голямата звезда на Барселона Лео Меси увеличи преднината си пред Килиан Мбапе в битката за Златната обувка.\r\n \r\nАржентинският гений се разписа във вратата на Атлетико Мадрид при успеха на каталунците с 2:0 на \"Камп Ноу\". Асът на ПСЖ остана резерва срещу Страсбург (2:2), появи се в игра след почивката, но не успя да вкара.\r\n \r\nТака Меси вече има 66 точки, докато Мбапе остава с 54 т. Челната тройка се допълва от неостаряващия Фабио Куалярела, който има 42 т. в класацията. Кристиано Роналдо (Ювентус) пък е далеч назад.\r\n \r\nПрипомняме, че за всяко първенство коефициентът в борбата за приза се изчислява по различен начин. В най-силните лиги головете се умножават по две, за да формират точките, а в по-слабите по 1,5. Именно такъв е случаят с Мбайе Диане от Галатасарай, който има 26 попадения, но заема 8-мо място.\r\n \r\n ", "date": "2019.04.08", "title": "Меси пред Мбапе за Златната обувка, Роналдо е назад"}
{"url": "https://www.dnes.bg/health/2019/04/08/vma-s-akciia-svobodni-ot-akne-tri-dni-bezplatni-pregledi.406919", "text": "Дерматолозите от Военномедицинска академия се включват в националната кампания \"Свободни от акне\", съобщиха от болницата.\n\n \r\nСпециалистите ще преглеждат безплатно на 10, 11 и 12 април /сряда, четвъртък и петък/, от 09.00 до 13.00 часа, в кабинет № 220, намиращ се на втория етаж в поликлиниката на ВМА.\r\nНеобходимо е предварително записване на телефони 02/ 92 25 002 и 02/ 92 26 181, между 08.00 и 14.00 часа. Не се изисква направление от личния лекар.\r\nКампанията \"Свободни от акне\"се провежда за поредна година и има за цел запознаване на обществото с необходимостта от получаване на експертен съвет от специалист-дерматолог относно своевременното лечение и правилната грижа за мазната и проблемна кожа, предразположена към акне. \r\nПроблемът засяга не само тийнейджърите и техните родители, но все по-често и хора в зряла възраст.", "date": "2019.04.08", "title": "ВМА с акция \"Свободни от акне\" - три дни безплатни прегледи "}
{"url": "https://www.dnes.bg/politika/2019/04/08/korneliia-obvini-gerb-upravliavashtite-braniat-statukvoto.406982", "text": " Участниците в Консултативния съвет за национална сигурност не са излезли с обща декларация. Това стана ясно от думите на соцлидерката Корнелия Нинова след заседанието при президента. Червената шефка се оплака, че предложенията й за мерки срещу корупцията не са били приети и обвини управляващите, че бранят статуквото.\r\n \r\nПреди началото на КСНС Нинова заяви, че е необходим изцяло нов антикорупционен закон. Соцлидерката се обяви и за промяна в правомощията на главния прокурор.\n\n\n\n\r\n\"Нашите предложения бяха отхвърлени. Предложеният от президента документ също бе отхвърлен от всички, само аз подкрепих декларацията. В декларацията беше посочено, че корупцията е огромен проблем, че държавата бездейства. Президентът предложи нов закон, анкетна комисия, която да разследва засегнатите от \"Апартаментгейт\", но това всичкото беше отхвърлено. Бях свидетел на бранене на статуквото със зъби и нокти - \"Няма проблем, отговорността е понесена с политическите оставки\", разказа Корнелия Нинова за случилото се на КСНС.\n                    \n                    \n                \r\nВъв връзка със съобщение на КПКОНПИ, че двама олигарси и една политическа партия атакуват комисията, Нинова определи това като защитна реакция. \"Те по-скоро да обясняват за апартаментите и терасите си. Дали някой ги заплашва, да се оплачат, където трябва и да кажат откъде идва атаката\", допълни още Нинова. \n\r\nШефката на ПГ на ГЕРБ Даниела Дариткова пък обясни, че не са излезли с общо становище, тъй като са получили решението в момента на заседанието.\n\r\n\"Не отричаме, че има проблем, показали сме политечска воля и морал за борба с корупцията, но декларацията на президента съдържаше внушения, които не кореспондират с реалностите. По-скоро предложеният текст отговаряше на нечии политически цели. Ще припомня, че самият член на БСП г-н Янков е казал, че президентът е свикал КСНС по поръчение на Корнелия Нинова\", каза Дариткова.\n\r\nТя добави и че ако социалистите искат да променят законодателството, това е повод да се върнат в парламента.", "date": "2019.04.08", "title": " Корнелия обвини ГЕРБ: Управляващите бранят статуквото!"}
{"url": "https://www.dnes.bg/notifikacii/2019/04/08/policai-zaloviha-51-godishen-alo-izmamnik.406933", "text": "Мъж на 51 години е заловен, часове след извършена телефонна измама в Силистра. Измамникът е арестуван, благодарение на бързата реакция на силистренски криминалисти и осъществено професионално взаимодействие със служители на ГПУ-Силистра и РУ-Тутракан. Това съобщиха от пресцентъра на МВР.\n\n\r\n62-годишната жена е сигнализирала в полицията, че час и половина по-рано е оставила до противопожарен кран 2100 лева и 60 грама златни накити. Тя е била въведена в заблуда по класическа схема – помощ на полицейски служител. \r\nВ акцията по издирването на престъпника се включили гранични полицаи и тутракански криминалисти. В резултат на прецизните професионални действия е бил задържан 51-годишен мъж, у когото били намерени парите и златните накити.\r\nМъжът няма криминални регистрации, но е установено, че има съпричастност към други две телефонни измами. По случая е образувано досъдебно производство, а мъжът е задържан за 24 часа.", "date": "2019.04.08", "title": "Полицаи заловиха 51-годишен ало измамник"}
{"url": "https://www.dnes.bg/muzika-drugi/2019/04/08/hose-kareras-s-otlichie-i-posleden-koncert-u-nas.406947", "text": "Хосе Карерас  прие поканата на българската Национална музикална академия „Проф. Панчо  Владигеров“. Той ще бъде удостоен със званието „Доктор Хонорис Кауза“ –  най-високото отличие на престижната образователна институция.\n\r\nЦеремонията  за връчването на наградата ще се състои в Академията при идването на Карерас за последния му концерт в София на 11 май (събота) в Арена  Армеец, с който великият изпълнител, един от Тримата тенори, ще се  сбогува с българската публика. \n\r\nРекторът на НМА Проф. Д-р Димитър Цанев ще връчи отличието на Маестро Карерас.\n\r\nКолкото  до самият концерт, който предстои след само месец, се предвижда да бъде  грандиозно събитие, в което ще вземат участие повече от  120 души  сценичен, технически и музикален екип. \n                    \n                    \n                \r\nКлючова ще бъде ролята на  младия български тенор Росен Ненчев и сопраното Илина Михайлова, които  ще застанат на сцената редом с Маестро Карерас и ще изпълнят заедно с  него най-популярните арии, с които Карерас си е спечелил вечно място в  класическата плеяда на оперната музика. \n\r\nСимфоничната част ще бъде изпълнявана от Оркестъра на Софийска опера, избран лично от Карерас между няколко оркестри в България.", "date": "2019.04.08", "title": "Хосе Карерас с отличие и последен концерт у нас"}
{"url": "https://www.dnes.bg/politika/2019/04/08/radev-kym-bylgarite-bydete-netyrpimi-kym-korupciiata.406983", "text": "\n Президентът призова гражданите да проявяват нетърпимост към всички прояви на корупцията и към бездействието на държавните институции. Той настоя и че има нужда от спешни и енергични мерки за борба с корупцията.\n\r\n\"Апартаментгейт не може да се лекува с оставки. Те може да са достатъчни за партиите, но те не могат да са достатъчни за държавата. Ако българите искат да имат достоен живот, трябва да възпитат политиците да живеят само от заплата, а за да стане това, са необходими безкомпромисни действия за разкриване на корупцията\", заяви държавният глава.\n\r\nПо думите му скандалите с апартаментите на властта са само върхът на айсберга.\n                    \n                    \n                \r\n\"В обществото се споделя убеждението, че има множество злоупотреби с публични средства в особено големи размери. Висши политици и магистрати, които са били цял живот на държавна заплата не се срамуват да демонстрират необясним за гражданите лукс. Всичко това - на фона на обидно ниските пенсии и минимална работна заплата. Казвам неслучайно магистрати, защото битката с корупцията не може да се води с проядена съдебна система\", каза още Радев.\n\n\n\n\r\nСпоред него тази криза с доверието може да се преодолее само с енергични мерки на съответните оторизирани органи, които да започнат да изпреварват медийните публикации и да започат да осъществяват реално прилагане на закона спрямо провинилите се.\n\r\n\"Призовах всички участници в КСНС да се вземат адекватни и решителни мерки, за да покажат, че има държавност и че всеки един, независимо каква позиция заема в държавата - премиер, министри, магистрати, да носи еднаква отговорност\", каза още президентът.\n\r\nДържавният глава посочи и че участниците в съвета са имали разминавания по въпросите какви са измеренията на корупцията във висшите публични дължности, както и по въпроса с ефективността на Антикорупционната комисия. Той отново критикува и приетия в края на 2017 г. антикорупционен закон.\n\r\n\"Изразих ясно своите резерви към залаганата в този закон неефективност. Предложих ясни принципи и механизми за реално противодействие на корупцията, които бяха отхвърлени от управляващото мнозинство, което наложи един беззъб закон. Неговият крах по отношение на висши публични длъжности се наблюдава днес\", отсече Румен Радев.\n\r\nТой припомни, че е предупредил и политическите партии, че трябва сами да се чистят от корумпирани и некомпетентни кадри\n\r\n\"Това не се случи. Напротив, институциите продължаваха да неглижират проблемите с корупцията. Когато избухна \"Апартаментгейт\", вместо те да се задействат активно и да вървят преди медийните публикации, те продължиха да мълчат\", настоя президентът.\r\nТой поясни, че е отменил поканата си и към зам.-шефа на КНКОНПИ да присъства на КСНС, тъй като са излезли и за него информации за нарушения като тези на шефа на КПКОНПИ Пламен Георгиев.\n\r\n\"Докладът, който изисках от КПКОНПИ разкрива неефективността според мен на тази комисия по отношение на висши публични длъжности в този състав\", отсече Радев.", "date": "2019.04.08", "title": "Радев към българите: Бъдете нетърпими към корупцията!"}
{"url": "https://www.dnes.bg/sport/2019/04/08/grisho-zapazi-miastoto-si-v-top-30.406936", "text": "Най-добрият български тенисист Григор Димитров остана на 29-о място в световната ранглиста на АТП.\r\nДимитров, който не участва в турнири през миналата седмица, има актив от 1300 точки. \r\n \r\nВ топ 10 няма промени. Начело в класацията е шампионът от Откритото първенство на Австралия Новак Джокович с 11070 точки, следван от Рафаел Надал (Испания) с 8725 точки и Александър Зверев (Германия) с 6040 точки.\r\n \r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n", "date": "2019.04.08", "title": "Гришо запази мястото си в Топ 30"}
{"url": "https://www.dnes.bg/obshtestvo/2019/04/08/porocite-na-zakonite-lysnaha-v-kazusa-sys-zlaten-vek.406974", "text": "Неяснотата в законодателството е причината за прехвърлянето на отговорността между институциите по казуса със строежа на сградата „Златен век“ в столичния квартал Лозенец. Законът за устройството на територията у нас има противоречиви текстове, част от тях позволяват различно тълкуване. Това каза aрх. Петкана Бакалова, зам.-председател на Камарата на архитектите в България, в ефира на .\r\nBloomberg припомня, че в четвъртък миналата седмица стана ясно, че строителството на сградата „Златен век“ ще бъде преустановено след окончателното приключване на проверката на Дирекцията за национален строителен контрол (ДНСК), която констатира съществени отклонения, основателни за край на строежа.\r\n                    \n                    \n                Според госта законодателството у нас има „огромен порок“ и той е неговата философия.\r\n„Законът за устройството на територията е създаден на принципите на тоталитарната държава – той има разрешителен характер. В нормалните държави законът има забранителен характер, т.е. ясно е какво е забранено и всичко останало по презумпция е позволено“.\r\nБакалова се спря и на други проблеми на родното законодателство, като изтъкна свръхрегулациите като част от тях.\r\n„Държавата би трябвало да следва и да пази само обществения интерес. В момента обаче тя проверява всичко, дори казуси, които се уреждат с частни отношения“.\r\nКато друг проблем на законодателството у нас гостът отбеляза липсата на различни изисквания към обема на документацията спрямо размера на бъдещото строителство.\r\nБакалова добави, че обявените в медиите нарушения след приключилата проверка от ДНСК , част от които са проблеми с асансьорната шахта, неукрепени изходи и неукрепено скеле, биха могли технически да бъдат отстранени сравнително бързо и строежът на \"Златен век\" да продължи. \r\n.", "date": "2019.04.08", "title": "Пороците на законите лъснаха в казуса със \"Златен век\""}
{"url": "https://www.dnes.bg/evroizbori-19/2019/04/08/patrioti-za-valeri-simeonov-v-cik.406984", "text": "НФСБ и партия \"Средна европейска класа\" внесоха документи за регистрация в Централната избирателна комисия /ЦИК/ за участие в европейските избори като коалиция \"Патриоти за Валери Симеонов\".\r\nЛидерът на НФСБ Валери Симеонов, който ще е и водач на листата за евродепутати, дойде в ЦИК с вратовръзка на Българското председателство на Съвета на Европейския съюз.\r\nТой съобщи, че коалицията внася около 5200 подписа за регистрация и се бори за толкова места в Европейския парламент, \"колкото сабя покаже\". \"Ние се борим да привлечем повече избиратели на наша страна, като смятаме, че ще намерим достатъчно българи, които да гласуват за хора, които вършат работа, а не само приказват\", коментира Симеонов.\r\n                    \n                    \n                \"Вижте с каква вратовръзка съм - на председателството на България, значи съм готов за евродепутат\", заяви той в отговор на журналистически въпрос.\r\nПредседателят на партия \"Средна европейска класа\" Георги Манев коментира, че са номинирали Симеонов за водач на листата и затова коалицията се казва \"Патриоти за Валери Симеонов\" /НФСБ-\"Средна европейска класа\"/.\r\nТой припомни, че политическата сила, която представлява, е част от коалицията \"Обединени патриоти\" и целта й е да се създаде стабилна средна класа в България.", "date": "2019.04.08", "title": "\"Патриоти за Валери Симеонов\" в ЦИК"}
{"url": "https://www.dnes.bg/index/2019/04/08/karakas-gradyt-v-koito-dori-umrelite-ne-sa-v-bezopasnost.406907", "text": "\"Идвам тук всяка седмица. Страхувам се, че един ден ще дойдат и нея вече няма да я има завинаги.“ Преди година и половина, съпругата на Еладо Бастида издъхва. Погребана е в най-голямото гробище на Каракас - Cementerio del Sur. Ала в този град, дори и умрелите не са в безопасност.\r\nГробището тъне в пълна разруха, но не защото роднините са забравили за близките си и са ги изоставили, а защото престъпни групи изравят ковчези и кости за най-различни цели, съобщават от BBC.\r\nЕдни се опитват да се облагодетелстват чисто финансово, търсейки ценни бижута или златни зъби. Други имат нужда само от костите – за да ги използват в местни ритуали, наречени палерия.\r\n\"Когато погребах съпругата си, лесно се стигаше до гроба й. Но сега едва успявам, заради всички разкопани гробове и разрушени плочи“, обяснява Бастида. Черепи се търкалят из Cementerio del Sur, отворени ковчези препречват пътеки. Охраната на гробището казва, че престъпниците са толкова много и мисията да бъдат спрени е почти невъзможна.\r\n                \n                Никой не може да спре онези, които искат злато или кости. Дори гробовете на исторически личности са разкопани и разбити. Така и тялото на някогашния президент на Венецуела и писател  Ромуло Галегос също е осквернено.\r\n\"Това е земя без закони. Никой не уважава нищо тук. Бог ще накаже онези, които правят това“, възмущава се Бастида. Положението е толкова сериозно, че някои от близките изписват върху надгробните плочи думите „това вече е ограбено“ за да предотвратят повторно разкопаване на гробовете. За тях, състоянието на  Cementerio del Sur е метафора за състоянието на държавата като цяло.\r\nЖорж Лискано иска да ексхумира останките на близките си, тъй като е станал жертва на един от последните набези. \"Това е в резултат на лошо образование... на едно колабиращо общество. Спрели сме да ценим институциите си, дори домовете си. В последните години тази държава е толкова фокусирана върху политиката, че забрави за нещата, които ни правят хора\", казва той.\r\nОще през 2016 г. правителството призна, че има проблем с безопасността. Тогава уверява хората, че полицейските патрули са повече от преди. Създадена е така наречената Боливарска национална гвардия, патрули пътуват всяка нощ до мястото. Резултат обаче няма.\r\nВ 19 часа в най-голямото гробище на Каракас няма тишина. Вместо това то е пълно с коли, озвучено от силна музика и пълно не с мъртъвци, а с хора, които танцуват и пият. Прикрити от глъчката, дори тийнейджъри опитват да разбият поредната гробница с подръчни материали. Ако в нея не открият бижута, то могат да продадат костите на умрелия на онези, които практикуват пало майомбе.\r\nСвещеникът, който отслужва служби в малката църква признава, че прави каквото може с малкото средства, които получава. Параклисът на Cementerio del Sur няма ток, няма и вода. Той намеква и за друг проблем – гробището се е превърнало и в място за проституция.\r\nАла въпреки всичко това, там се извършват между 10 и 22 погребения на ден. Cementerio del Sur е мястото, което позволява на хората, които нямат достатъчно ресурси да платят на частна агенция, да положат близките си във вечен покой. Или поне докато някой не потърси дреха, златен зъб или кост, за да се облагодетелства от това. \r\n ", "date": "2019.04.08", "title": "Каракас – градът, в който дори умрелите не са в безопасност"}
{"url": "https://www.dnes.bg/crime/2019/04/08/razkrit-e-obir-na-benzinostanciia-po-koleda.406945", "text": "Полицията залови обирджиите, които отнеха 28 977 лева от бензиностанция в Казанлък, навръх Коледа, съобщава МВР. \n\r\nИзвършителите на обира са двама младежи на 20 и 22 години от Габрово, и 24-годишен мъж от с. Енина, Казанлъшко. Двама от тях са привлечени като обвиняеми и им е наложена мярка за неотклонение ,\"парична гаранция\", а третият от извършителите е обявен за издирване.\r\nРаботата по документиране на престъпната им дейност продължава.", "date": "2019.04.08", "title": "Разкрит е обир на бензиностанция по Коледа "}
{"url": "https://www.dnes.bg/politika/2019/04/08/daritkova-ne-otrichame-che-ima-problem.406986", "text": "Вярвам, че този КСНС ще даде знак на колегите от опозицията, че е разумно, ако са толкова активни и имат намерение да променят законодателството, да се върнат в Народното събрание, където е мястото за законодателни инициативи.\r\nТова заяви председателят на ПГ на ГЕРБ Даниела Дариткова пред журналисти след заседанието на КСНС, посветен на противодействието на корупцията по високите етажи на властта.\n\n\n\r\nДариткова каза, че КСНС е бил свикан като извънреден и организацията за него е станала за около три дни. Предложеният проект за решение получихме в момента на заседанието, уточни тя. Обсъдихме всички елементи от предложения проект за решение, оказа се, че повече от абзаците се повтарят с предходно решение на КСНС от 2017 г., посветен на проблемите на корупцията, отбеляза тя, цитирана от БТА.\r\n                    \n                    \n                Според Дариткова всички са се обединили около мнението, че трябва да се направи оценка за въздействие и анализ на антикорупционното законодателство, да се предприемат промени там където експертите и властите, които го прилагат, намират проблеми. Общо е било и намерението да се анализира дейността на КПКОНПИ.\r\nЗаседавахме дълго, бяха обменени много мнения, не отричаме, че има проблем, категорично смятаме, че сме показали и политическа воля, и морал по отношения на действията, които предприемаме, но предложеният текст за декларация беше с внушения и заключения, които не кореспондират с реалностите, които по-скоро отговарят на нечии политически интереси, заяви Дариткова.\r\nНа въпрос тя беше категорична, че не става дума за бламиране на президента. Нямаше да се явим на този КСНС, ако имахме намерение да бламираме президента, защото има изискване за кворум, коментира Дариткова. Ние наистина искахме да чуем и да обединим някакви усилия около мерки, които да върнат вярата на българското общество в институциите, в органите, които би следвало да установяват и да преследват корупцията в държавата, отбеляза Дариткова.\r\nСмятам, че тази вяра не е изчерпана, че наистина в правомощията на законодателната и изпълнителната власт е да предприемат мерки, които да променят закона, към това да се прилага по-адекватно, даже в момента в правна комисия тече обсъждане на промени в закона за противодействие на корупцията, коментира тя.", "date": "2019.04.08", "title": "Дариткова: Не отричаме, че има проблем!"}
{"url": "https://www.dnes.bg/health/2019/04/08/kak-london-se-bori-s-mrysniia-vyzduh.406972", "text": "Лондон е първият град в света, който създава \"ултра ниска емисионна зона\" - 24 часа в денонощието, седем дни в седмицата. В тази зона превозните средства ще трябва да отговарят на строги емисионни стандарти или ще бъдат глобени, съобщава CNN.\r\n \r\nВъвеждането на зоната има за цел да намали токсичното замърсяване и да предпази публичното здраве, според прессъобщение изпратено от офиса на кмета на Лондон Садик Кан.\r\n \r\n\"Превозните средства са отговорни за около половината от вредните емисии на азотен оксид (NOx) в британската столица, допринасяйки за токсична криза, която повишава риска от астма, рак и деменция, както и за причиняването на хиляди случаи на преждевременна смърт\", се казва още в съобщението.\r\n \r\n\"Това е знаменателен ден за нашия град. Токсичният ни въздух е невидим убиец, отговорен за една от най-големите национални здравни спешни ситуации на нашето време\", каза Садик Кан в специално изявление. \r\n \r\n\"Ултра ниската емисионна зона\"  заема централно място в плановете ни да почистим въздуха в Лондон - един от най-смелите планове, които градовете на планетата могат да имат. Очите на света са обърнати към нас\" - допълва Кан. \r\n \r\nСпоред новите правила, които влизат в сила на 8 април, замърсяващите превозни средства ще бъдат обезкуражени да влизат в зоната, благодарение на таксата от 12.50 паунда (около 16 долара) за някои коли, ванове и мотоциклети и от 100 паунда (около 130 долара) за камиони, бусове и автобуси. Зоната на таксуване ще покрие същата площ като вече съществуващата \"Такса Претоварване\", която се събира от водачите в центъра на града.\r\n \r\nОчаква се през 2021 година \"ултра ниската емисионна зона\" да бъде разширена и така да покрива териториите между Северния и Южния околовръстни пътя в централен Лондон.", "date": "2019.04.08", "title": "Как Лондон се бори с мръсния въздух?"}
{"url": "https://www.dnes.bg/politika/2019/04/08/borisov-za-ksns-predlojenoto-ot-radev-podaryk-za-ninova.406988", "text": "\r\nПремиерът Бойко Борисов отвърна на нападките на соцлидерката Корнелия Нинова и президента Румен Радев след КСНС. По думите му той е отишъл съвсем добронамерено на съвета, тъй като темата с корупция я има навсякъде, но президентът е опитал да направи предизобрен подарък на Нинова. \n\r\nБорисов обясни и че нямало и как да одобри предложеното становище от президента, тъй като то не отговаряло на реалната ситуация.\n\n\n\n\r\nПо-рано, веднага след КСНС, Нинова обвини, че управляващите бранят статуквото, а президентът призова гражданите да не проявяват търпимост към всичко форми на корупция.\n\r\n\"Ние отидохме най-добронамерено, защото темата борба с корупцията има навсякъде. Чух обаче преразкази, които не съответстват на истината. Това което ни се предложи, вероятно писано от Иво Христов, беше предизборен подарък за Корнелия Нинова. Нямаше как да се одобри това, което пишеше там, а и то не отговаряше на истината. Преразказът не ми хареса, искам да го преразкажа от наша гледна точка\", отсече Борисов.\n                    \n                    \n                \r\n\"Първо още с влизането си Нинова даде тон, с това, че се крадели по 10 млрд. на година. Искам да имаме една елементарна аритметика, не алгебра, не стереометрия, не тригонометрия, а елементарна аритметика - капиталовите разходи за миналата година са 3,7 млрд, а тази година са 5,1 млрд. Как ще се откраднати 10 млрд. Откъде взе тази цифра?! Не бих си позволил да кажа, че и те са крали по 10 млрд, защото това са фантасмагории\", отсече премиерът.\n\r\nБорисов упрекна и президентът, че обвинява министрите, че са корумпирани.\n\r\n\"В същото време не мога да схвана как при всяка командировка президентът кани министри, те му правят форумите, участват там, прекрасно минават, поне за радост в чужбина не се излагаме, и като дойде тука, казва, че министрите са корумпирани. Като са корумпирани, не ги взимайте, не ги водете\", настоя министър-председателят.Борисов припомни и че заради \"Апартаментгейт\" са си отишли министри, депутати. Той посочи и че ако бъдат установени още нарушения и друг министър ще се раздели с поста си.\n\r\n\"Едни си отиват за изкоп, други гледали картинка, без още да се се произнесли институциите. Коя друга партия прави така, кой друг премиер? Колко си заминаха от ГЕРБ, министър - един, втори, трети, проверява се от прокуратурата и другият министър и ще си отиде, ако има нарушение. Но къде е заровено кучето - да има нов закон за КОНПИ и шефът да се назначава от президента. Като гледах как се гледат Нинова и Иво Христов, стана ясно кой го е писал това\", каза още Борисов.\r\nПремиерът каза и че е \"за\" да се направи анкетна комисия заради скандалите с апартаментите.\r\n\"Предложих на депутатите от ГЕРБ да направят анкетни комисии по всички замесени в скандалите. Те да отидат да доказват и в парламента, паралелно с проверката на прокуратурата, НАП, ДАНС и всички институции“, посочи Борисов.  \"На Цецка Цачева дори не й позволих да се върне като депутат в парламента, защото си е избрала апартамент на изкоп“, добави той. \n\r\nПремиерът коментира и думи на Цветан Цветанов, че не се чувства наказан с оставката, защото няма кой да го накаже.\n\r\n\"Да питам Цветан Цветанов как може да каже такова нещо - че няма кой да го накаже. Първо може да ни накаже Господ, после може да ни накажат хората, мога да го накажа и аз. Към моите съм изключително строг\", отсече Борисов.\"\n\r\nТой отсече и че не е гласувал за избор на европейски прокурор в отговор на въпроса на Корнелия Нинова коя институция е решила България да бъде против Лаура Кьовеши.", "date": "2019.04.08", "title": "Борисов за КСНС: Предложеното от Радев -  подарък за Нинова"}
{"url": "https://www.dnes.bg/zvezdi/2019/04/08/princ-hari-prekysnal-vryzka-s-bivshite-zaradi-megan.406939", "text": " Принц Хари е прекъснал всякаква връзка с бившите си, нищо че са в една компания и те често излизат с негови приятели. Това потвърждава кралският експерт Кати Ничол. Преди да се ожени за Маркъл, принцът имаше само 2 сериозни връзки - той беше с южноафриканката Челси Дейви от 2005 г. до 2010 г., както и с актрисата Кресида Бонас от 2012 г. до 2014 г.\r\nПринцът ги покани на сватбата, но изглежда, че не поддържа никакъв контакт с тях. \"Той няма връзка с тях. Както очаквате и както разбирате, когато Хари се ожени, естествено, че ще прекъсне контакт с бившите. Смятам, че той няма почти нищо общо с тях сега\", коментира експертът пред \"Cosmopolitan\".\r\n \r\nИ Челси, и Кресида, се движат в едни и същи среди като Меган и Хари, а и посещават едни и същи събития, но и двете са наясно, че принцът няма да говори с тях, откакто е с Меган. Хари дори не прекарвал толкова време с приятелите си. \r\n\r\n", "date": "2019.04.08", "title": "Принц Хари прекъснал връзка с бившите заради Меган"}
{"url": "https://www.dnes.bg/cars/2019/04/08/iskat-chetvyrt-milion-dolara-za-mercedes-na-700-000-km.406925", "text": "Търговците на употребявани автомобили много обичат израза \"като нов\" и използването му е безогледно до степен, че днес той вече е почти изпразнен от съдържание. И все пак, добрата новина е, че има и автомобили, които опровергават тази тенденция.\n\r\nЕдин от тях е този Mercedes 220 SEb, навъртял малко над 722 000 километра и както показват снимките е в отлично здраве и състояние. Колата се продава в Motorcar Studio в Атланта, Джорджия и от екипа на специализираната компания за търговия с класически автомобили изрично посочват пробега на този Mercedes.\n\r\nАвтомобилът е произведен за американския пазар и сега километражът му показва 49 000 мили, но вече е превъртян 4 пъти, така че реалният пробег е много по-голям.\n                    \n                    \n                \r\nПрез по-голямата част от живота си този 220 SEb е принадлежал на един собственик, по-точно 54 години – от купуването на колата като нова през 1963 до смъртта му през 2017 година и огромната част от пробега дължим на този покоен господин. Същото важи и за отличното състояние на автомобила, който се продава с оригиналната си сервизна книжка, която е допълнена с още няколко нови книжки плюс документи за ремонтите на двигателя.\n\r\n2,2-литровия мотор е претърпял два основни ремонта, като последният е бил преди малко повече от 80 000 километра.\n\r\nЧерната каросерия на този 220 е в отлично състояние, а червеният кожен интериор е безупречен. Все пак, трябва да се знае, че интериорът е наскоро претапициран, а единствената разлика с оригиналното състояние е добавянето на климатик и радиокасетофон.\n\r\nВ Motorcar Studio цената на германската лимузина е 249 000 долара, като според независими анализатори това е оправдано с оглед на състоянието и историята на колата.\r\n", "date": "2019.04.08", "title": "Искат четвърт милион долара за Мерцедес на 700 000 км"}
{"url": "https://www.dnes.bg/akoshtete-vqrvaite/2019/04/08/sedmichen-liuboven-horoskop-za-8-14-april.406714", "text": "Очаква ни щастлива любовна седмица. Венера и Нептун ще се погрижат за романтиката, за сбъдването на мечтите ни. Намесата на Сатурн ще ни напомни, че любовта освен приказка, може да бъде и реалност. Повече за това какво ви очаква, вижте в любовния хороскоп на Az-jenata.bg\r\n\r\nОвните ще искат да запазят някаква тайна свързана с любовта. Личният ви живот няма да бъде на показ за останалите. С любимия човек искате да се скриете на някое романтично място, да изградите собствен малък романтичен свят. Изглежда пленително, нали?\r\n\r\nВенера ще се намеси в любовния живот на Телците. Тя ще ви помогне да мечтаете повече по отношение на това, което искате от партньора и връзката си. Също така ще ви напомни, че заслужавате да получите любов. За необвързаните седмицата ще предложи интересно развитие между вас и определен човек.. Сърцето ви е отворено и сега е време да отворите и очите си. Любовта е точно пред вас.\r\n                    \n                    \n                \r\nАко нищо вълнуващо не се случва в любовния ви живот, то през следващите дни може да обърнете повече внимание на работата. Но почакайте! Може да се окаже, че любовта се намира в работата ви. Това може да е шеф, колега, който се възхищава на вашия професионализъм. Помислете дали тази любов заслужава вниманието ви.\r\n\n\r\n", "date": "2019.04.08", "title": "Седмичен любовен хороскоп за 8 – 14 април "}
{"url": "https://www.dnes.bg/sofia/2019/04/08/krai-s-nebostyrgacha-zlaten-vek-krai-s-protestite-v-lozenec.406932", "text": "\nЗаповедта за спирането на строителството на небостъргача \"Златен век\" ще бъде издадена след 7 дни, а и протестите, които организира Инициативният комитет \"Лозенец\" ще спрат през това време. \n\n\n\n Премиерът Бойко Борисов се срещна днес с представители на протестиращите, сред които е и Никола Вапцаров, който обяви, че докато не излезе заповедта на ДНСК няма да има демонстрации против строителството на небостъргача. \n\r\nВ същото време  регионалният министър Петя Аврамова увери, че тя ще бъде издадена в понеделник, 15 април.\n\r\n\"Ние следваме законовата процедура за спиране на строежа на \"Златен век\", не го правим под обществен натиск. Ще спазим законовата процедура – след изтичане на 7-дневния срок на ДНСК ще издадем заповед за спиране на строителството. След това съдът ще каже. Ние смятаме, че законът няма ретроактивно действие – това е становището на всички нас и на премиера и според нас тази заповед ще бъде стабилна във времето\", обясни Аврамова. \n                    \n                    \n                \r\nСпоред Никола Вапцаров срещата с премиера не е била лесна. \n\r\n\"Ние сме категорични в нашите искания относно спирането на строежа. Обяснихме много внимателно позицията си, разгледахме, че има един определен буферен период, в който те имат право да си подадат наново документите, но не са го направили. Следователно през 2018 г. строителното разрешение спира действието си и всичко, построено след това, е без разрешение\", каза той.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.04.08", "title": "Край с небостъргача \"Златен век\", край с протестите в \"Лозенец\""}
{"url": "https://www.dnes.bg/obshtestvo/2019/04/08/sdvr-pita-koi-si-zabravi-parite-v-magazin-v-sofiia.406926", "text": "Столичната полиция издирва собственика на намерена сума пари на 18 февруари в хранителен магазин ж.к. Студентски град, информираха от МВР.\r\nОт там уточняват, че служител е намерил в близост до касата паднали пари. Управителят на магазина е сигнализирал на полицията и с протокол сумата е предадена на униформените.\r\nТъй като до настоящия момент в управлението не е постъпил сигнал за изгубените пари, от полицията съобщават, че те са на съхранение в Седмо РУ-СДВР и собственикът им може да ги получи, след като удостовери подробности около случая - сума, купюри и евентуално други ключови детайли.", "date": "2019.04.08", "title": "СДВР пита: Кой си забрави парите в магазин в София?"}
{"url": "https://www.dnes.bg/eu/2019/04/08/germaniia-tyrsi-bylgarin-za-ubiistvo-na-syprugata-mu.406930", "text": "Германската полиция е открила труп на 25-годишна жена в град Бад Наухайм, съобщава немското издание \"Билд\".\n \r\nСпоред разследващите става въпрос за убийство. Издирван е 24-годишният съпруг на жертвата – българинът Кирил Челебиев. \r\nСвидетели от града са разказали, че младежът е с психически отклонения. Кирил Челебиев е нисък, около 160-165 см., слаб, с къса кафява коса. \r\nОт полицията в Бад Наухайм алармират гражданите да сигнализират органите на реда, ако забележат мъж, отговарящ на горепосоченото описание, разпространява се и снимка на издирвания.", "date": "2019.04.08", "title": "Германия търси българин за убийство на съпругата му"}
{"url": "https://www.dnes.bg/notifikacii/2019/04/08/velikdenski-iaica-boi-e-ta-za-kakvo-da-vnimavame.406924", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВеликден е все по-близо, а с какво го свързваме, освен с приятни семейни спомени? Разбира се, с много яйца и козунаци. Боите за яйцата обаче съдържат много химикали и Е-та, които са неизменно част от състава им.\n\r\nСпециалистът по хранене проф. Донка Байкова каза, че те могат да отключат различни алергии или да причинят неразположения.\n\r\nСпоред нея е добре да се ползват естествени багрила за великденските яйца, но приготовленията ще отнемат много време. По думите ѝ производителите не използват в своите боички естествени материали, защото това ще ги направи по-скъпи.\n\r\nТя обясни още, че има много неща в боите, които са рискови за бременните, за хората с алергии или астма.\n                \n                \r\n\"Всъщност, миналата година направих експеримент да боядисам с натурални растения моите яйца. Много си поиграх, доста време ми загуби, нищо не стана\", каза проф. Байкова в студиото на \"България сутрин\".\n\r\nПроф. Донка Байкова все пак даде практически съвети за Великден и започна с това да се боядисват само здравите яйца, които не са се счупили при варене.\n\r\n\"Боядисването да стане на цели яйца, докато са топли, ако все пак между порите влезе, оцветената част на белтъка да се изреже\", каза проф. Байкова пред .\n\r\nСпециалистът по хранене каза още, че здрав човек може да изяде няколко яйца по празниците, а реакции са възможни само при по-чувствителните.\n\r\nПроф. Донка Байкова посъветва още при избора ни на козунак да предпочетем и да потърсим по-скъп, но по-качествен продукт.", "date": "2019.04.08", "title": "Великденски яйца, бои, Е-та... За какво да внимаваме?"}
{"url": "https://www.dnes.bg/rusia/2019/04/08/ogromen-pojar-v-ruskiia-dalechen-iztok-ne-go-gasiat.406934", "text": "Край река Колима в Далечния изток в Русия горят 4 000 хектара тундра, съобщи РИА Новости, като се позова на началника на „Авиалесоохрана“ Александър Черняев. \n\r\nОгънят бушува между две населени места – Евенск и Гижига. По думите  на Черняев пожарът е причинен от местни жители, които палят огън в тундрата. \n\r\nЧерняев каза, че е решено пожарът да не се гаси, защото се намира на 550 км от Магадан. \n\r\n„Дори и хеликоптерът да долети без екипаж, само с вода до мястото на пожара, той не може да се върне обратно – няма къде да зареди“, обясни Черняев. \n\r\nТой каза, че се очаква пожарът да се угаси сам, но огънят ще бъде наблюдаван от спътник. \n                    \n                    \n                \r\n„Огънят постепенно ще се угаси сам, гори тундра, под която има лед“, обясни Черняев. \n\r\nПо данни на руската агенция бушуващият в Далечния изток природен пожар е най-големият по площ за страната. По-рано беше съобщено, че около 200 хектара тундра горят на полуостров Камчатка. \r\n ", "date": "2019.04.08", "title": "Огромен пожар в руския Далечен изток, не го гасят"}
{"url": "https://www.dnes.bg/obshtestvo/2019/04/08/cvetanov-niama-drama-s-fandykova-otnosheniiata-im-perfektni.406929", "text": "\"Тя ми се обади, разговаряхме. Смятам, че беше извадено от контекста, Йорданка Фандъкова действително се почувства, че по някакъв начин е била употребена в тази цялостна медийна атака, която се води срещу ГЕРБ\", каза Цветан Цветанов, цитиран от Агенция Фокус. \r\n \r\nТой направи коментара по повод вчерашните думи на Йорданка Фандъкова направени в ефира на Нова, че в ситуация като скандала около апартаментите, тя би си тръгнала от всички управленски постове.\r\n \r\n\"Имаме перфектни отношения, познаваме се от 2005 година, имаме невероятно доверие, което сме градили през годините. Уважавам я изключително много и ще продължавам да я уважавам\", добави Цветанов. \r\n \r\nПред журналистите бившият министър на вътрешните работи изтъкна, че всичко, което е правил и продължава да прави е да не нарушава закона. \r\n \r\n\"Не съм го нарушил и истината ще излезе, но малко ще са онези, които след това ще се  обадят и ще се извинят\", оплака се той.\r\n \r\nЦветанов каза и че е готов да заведе съдебни дела към определени хора, защото \"действително преминаха границите на нормалното и в обсъждания, и в коментари\".\r\n ", "date": "2019.04.08", "title": "Цветанов няма драма с Фандъкова, отношенията им – перфектни"}
{"url": "https://www.dnes.bg/obshtestvo/2019/04/08/partiia-i-dvama-oligarsi-atakuvali-kpkonpi.406943", "text": "Комисията за противодействие на корупцията и за отнемане на незаконно придобитото имущество (КПКОНПИ) прави проверка на информация, касаеща приближено лице до политически лидер, съобщиха загадъчно от пресцентъра на Комисията.\n\r\nСъщото лице, в качеството си на висш държавен служител, възползвайки се от служебното си положение, е извършило злоупотреби, вследствие на което е получило неправомерно парични суми в особено големи размери. За същото това лице са налични данни, че организира изборите на определена политическа партия, посочват от КПКОНПИ в своята позиция.\n\r\nОт комисията допълват, че по същия случай се извършва и втора проверка за изнасяне на информация от служител на Комисията към същото това лице. Материалите за изнасяне на информация са предадени на прокуратурата.\n                    \n                    \n                \r\nОт Комисията отбелязват в своето съобщение, че атаката срещу нея идва от \"двама олигарси и една политическа партия\" - \"за което има 2 млрд. и 200 млн. причини, които могат да мотивират не една политическа партия да направи това\".\r\nМатериалите за изнасяне на информация са предадени на прокуратурата. \"За нас, Комисията, сигурността и стабилността на държавата, както и борбата с корупцията, са единствената задача\", отчитат от КПКОНПИ.\n\r\nОт КПКОНПИ отбелязват още, че във връзка със свикания Консултативен съвет за национална сигурност е предоставен доклад на 5 април до президента на Република България относно постигнати резултати в противодействието на корупцията.", "date": "2019.04.08", "title": "Партия и двама олигарси атакували КПКОНПИ?"}
{"url": "https://www.dnes.bg/notifikacii/2019/04/08/erdogan-nikoi-ne-moje-da-pretendira-za-pobeda-v-istanbul.406928", "text": "Турският президент Реджеп Ердоган заяви, че е невъзможно опозиционният кандидат да претендира за победа на местните избори в Истанбул при разлика от 13-14 хиляди гласа в град с 10 милиона избиратели, предаде Ройтерс.\n\r\nПартията на справедливостта и развитието (ПСР) на президента поиска пълно преброяване на гласовете в мегаполиса с мотив, че има засечени нередности в изборния процес. Първоначалните резултати миналата седмица показаха, че победа с лек превес удържа кандидат-кметът на опозицията Екрем Имамоглу.\n\n\r\n\"Никой няма право в Истанбул, където има повече от 10 милиона избиратели, да става и да обявява \"аз спечелих изборите\", заяви президентът.\n                \n                \r\nМеждувременно опозиционните лидери Кемал Кълъчдароглу от Народнорепубликанската партия и Мерал Акшенер от \"Добра партия\" обявиха след среща днес, че е нужно Турция да излезе от изборната атмосфера и да се премине към разрешаване на основните проблеми пред страната, съобщи турската телевизия СиЕнЕн-Тюрк, цитирана от БТА.\n\r\nСпоред двамата опозиционни лидери Висшата избирателна комисия, която следва да се произнесе по искането на управляващата партия за повторно преброяване на гласовете в Истанбул, трябва да взима решенията си при правна сигурност, спазвайки законите. Те изтъкнаха важността на безпристрастността и независимостта на служителите в комисията, които ще вземат решение.", "date": "2019.04.08", "title": "Ердоган: Никой не може да претендира за победа в Истанбул "}
{"url": "https://www.dnes.bg/stranata/2019/04/08/ataka-po-plovdiv-homofobska-stolica-na-kulturata-li-e.406931", "text": "Пловдив, една от Европейските столици на културата за 2019 г., беше повлечен в скандал за хомофобия, когато един от местните служители опитал да уволни ръководителя на организационния комитет заради фотографска изложба с хомосексуален подтекст, съобщиха от The Guardian.\r\nСлужителите в града казали, че предстоящата през юли изложба трябва да бъде отменена.\n\r\n\"Не искаме да я направят. И ще ги спрем, използвайки всички законни, и ако се наложи незаконни, средства\", каза Александър Сиди от ВМРО.\n\r\nВ понеделник градския съвет ще обсъжда премахването на артистичния директор във фондация „Пловдив 2019“, Светлана Куюмджиева.\n\r\nИзложбата ще включва снимки от състояли се гей паради на Балканския полуостров заедно с концерт и дискусия по въпроса. Тя е организирана от фондацията Glas, група, свързана с правата на хомосексуалистите и транссексуалните.\n                    \n                    \n                \r\n\"Това е същото като да проведеш гей парад в Пловдив\", казва Борис Инчев от ВМРО. \"Много ми е интересно какво ще стане, ако учителка направи грешката да изпрати учениците си да видят изложбата. Какво ще видят? Как ще им го обяснят?“\n\r\nКуюмджиева намира намесата на общината за „грозна провокация“ и че политиката трябва да стои настрана от проекта за Европейската столица на културата. „Това сериозно може да навреди на имиджа и репутацията, които се стремим да изградим последните 5 години. Подобна намеса в програмата може да се вижда само като дискриминация и цензура“, казва тя пред The Guardian.\n\r\n“Пловдив е малко или много консервативен град. Други проекти трябва да са с приоритет“, казва Евелин Парасков, заместник-председател на Общинския съвет от групата на Съюз за Пловдив. Той подкрепя отстраняването на Куюмджиева заради проблем при харченето на общински средства за проекта.\n\r\nИма притеснения за възбуждане на хомофобски настроения в България. Проучване на Glas показва, че само един на трима българи не би имал против да има гей за съсед.\r\n ", "date": "2019.04.08", "title": "Атака по Пловдив, \"хомофобска\" столица на културата ли е?"}
{"url": "https://www.dnes.bg/notifikacii/2019/04/08/hvanaha-1-5-tona-marihuana-na-kalotina-syrbi-opitali-shashma.406938", "text": "Над един тон марихуана са задържали гранични служители на ГКПП \"Калотина\", съобщава bTV. При акцията на полицията и митничарите е арестуван един човек, а още един се издирва. \r\n \r\nПри опита на шофьорите да избягат, прибягват до хитрост. На \"Калотина\" пристигат  два камиона, управлявани от сръбски граждани. На пункта митничарите се усъмняват в първия камион, и го пращат на рентгена, който се намира на около километър от граничния пункт. В това превозно средство, което по документи е натоварено  с балатум, са намерени и забранените субстанции. \r\n \r\nТук двамата сърби опитват да заблудят властите. Вторият камион последва първия и по средата на пътя водачите спират, разменят регистрационните табели, както и документите. Така на рентгена спира  вторият камион, който обаче е празен. \r\n \r\nБългарските митчески служители обаче се усъмняват и в това и започват издирване на първия камион, който  е заловен около Сливница. Шофьорът обаче липсва. \r\n \r\nОчаква се по-късно днес административният ръководител на Окръжна прокуратура-София Наталия Николова,  директора на агенция \"Митници\" Георги Костов и директор на дирекция \"Митническо разузнаване и разследване\" Георги Георгиев да дадат брифинг във връзка със заловеното количество марихуана. ", "date": "2019.04.08", "title": "Хванаха 1,5 тона марихуана на \"Калотина\", сърби опитали шашма"}
{"url": "https://www.dnes.bg/sport/2019/04/08/ski-za-jurnalisti-koi-grabna-otlichiiata.406918", "text": "25 български журналисти от 20 медии взеха участие в  55-тото Държавно първенство по ски за журналисти на 6 април. Домакин на събитието бе Боровец, а състезанието се проведе на писта \"Ястребец 3“ в ски-център \"Ястребец“ на първия български планински курорт. \r\nЖурналистите се състезаваха в три възрастови групи при мъжете и жените.\r\nТрасето бе редено от легендарния български състезател  и треньор на националния отбор на България от близкото минало и настоящ изпълнителен директор на \"Бороспорт“ - Георги Кочов. Отлично подготвената писта даде възможност състезателите да дадат максимума от себе си и в двата манша.\r\nНаграждаването на призьорите се проведе пред информационния център на \"Бороспорт“ в Хотел Рила. Медали и награди от SLS-Rossignol имаше за всички призьори. Първенството бе организирано от Бороспорт и Българския Ски клуб на журналистите, с подкрепата на Евроинс и Solytron.\r\n                    \n                    \n                Наградите на призьорите връчиха Георги Кочов и Василия Константинова, изпълнители директори на Бороспорт и Пламен Вълков, главен секретар на Ски клуба на журналистите. След награждаването организаторите участниците се събраха на коктейл в лобито на хотел \"Рила“, за да обсъдят отличните резултати от първенството.\r\nПървенството се състоя ден преди официалното закриване на зимен сезон 2018/2019 в Боровец. На 7 април (неделя) курортът ще закрие един от най-успешните си зимни сезони със символично спускане на инструкторите от ски-училище \"Бороспорт\" и някои от най-известните байк състезатели.  \n\r\nПризьори в отделните категории\n\r\nГигантски слалом – Жени 45\r\n    1. Миляна Велева (Канал 3) – 1:05.42 м.\r\n    2. Елена Гюрова (Нова ТВ) – 1:07.31 м.\r\n    3. София Георгиева (БТА) – 1:12.72 м.\r\nГигантски слалом – Жени 45-55\r\n    1. Весела Владкова (БНР) – 1:10.44 м.\r\n    2. Христина Балинска (Freelance journalist) – 1:42.57 м.\r\nГигантски слалом – Жени 55+\r\n    1. Веселина Маринова (DiVino Magazine) – 1:17.07 м.\r\n    2. Милена Димитрова (Сп. „Жената днес“) – 1:31.41 м.\r\nГигантски слалом – Мъже 45\r\n    1. Илиян Тошев (Телевизия Българе) – 1:08.11 м.\r\n    2. Георги Колев (Телеграф) – 1:11.39 м.\r\n    3. Иво Цукев (Телеграф) – 1:14.40 м.\r\nГигантски слалом – Мъже 45-55\r\n    1. Юлиян Стоянов (в-к Лична драма) – 1:02.15 м.\r\n    2. Николай Нешев (Телевизия Евроком) – 1:03.89 м.\r\n    3. Пламен Вълков (Стандарт) – 1:08.79 м. \r\nГигантски слалом – Мъже 55+\r\n    1. Борислав Стефанов (България Днес) – 1:09.03 м.\r\n    2. Васко Михайлов (БНР) – 1:12.11 м.\r\n    3. Тодор Влайчев (Инсайд енд аут ЕООД) – 1:19.69 м.", "date": "2019.04.08", "title": "Ски за журналисти – кой грабна отличията?"}
{"url": "https://www.dnes.bg/notifikacii/2019/04/08/primirie-v-libiia-ako-zapadyt-okaje-natisk.406899", "text": "Битката за Триполи се засили, след като военното настъпление на либийския командир Халифа Хафтар към града доведе до 21 убити и почти 90 ранени, а международните призиви за успокояване на обстановката бяха пренебрегнати, пише британският в. \"Гардиън\".\n\r\nС приближаването на боевете към столицата ООН отправи призив за временно прекратяване на огъня, което да позволи да бъдат евакуирани пострадалите.\n\r\nИнформацията за броя на жертвите беше оповестена от подкрепяното от ООН либийско правителство и потвърдена от болници в столицата. Данните предполагат, че надеждите на Хафтар за бързо рухване на отбраната на правителството в Триполи са разбити. Той обаче изглежда възнамерява да продължи напред с решителна битка, която ще застраши шансовете за подкрепяно от ООН помирение между силите в източната и западната част на Либия.\n                \n                \r\nЛибийската национална армия (ЛНА) на Хафтар, поддържана от Обединените арабски емирства, осъществява настъпление към столицата в опит да свали правителството на националното съгласие. Битката е белязана от напълно противоположни твърдения - ЛНА каза, че силите, отбраняващи Триполи, се предават, а говорител на подкрепящите правителството в столицата войски обяви контраофанзива срещу армията на Хафтар, отбелязва изданието.\n\r\nЗа първи път бяха чути призиви за санкции срещу Хафтар. Върховният представител на Европейския съюз за външната политика и сигурността Федерика Могерини ще се опита да организира обединен фронт на среща на съвета по общи въпроси на общността днес. Между Франция и Италия от месеци тлее напрежение заради степента на подкрепа на френския президент Еманюел Макрон за Хафтар в миналото.\n\r\nНадеждите за примирие почиват на това Западът да окаже решителен натиск върху международните поддръжници на Хафтар, главно Египет, Саудитска Арабия и ОАЕ, които да му наредят да отстъпи.\n\r\nМинистър-председателят на правителството в Триполи Файез Сарадж е изправен пред избора или да се стреми да защитава столицата и да чака Хафтар да се оттегли под международен дипломатически натиск, или да предприеме свое настъпление, с което да изостри конфликта и евентуално да загуби международна подкрепа. Надеждите на Хафтар, че разнородните групировки в Триполи ще дезертират при него, засега не се оправдават, коментира \"Гардиън\".\n\r\nСАЩ изтеглиха своите войски от Триполи след избухването на битката между съперническите либийски фракции, посочва американският в. \"Ню Йорк таймс\", цитиран от БТА.\n\r\nАфриканското командване на американската армия каза, че мисията на военния контингент в Либия е включвала оказване на подкрепа за дипломатически усилия и дейности за борба с тероризма.\n\r\nДържавният департамент на САЩ, който по-рано се присъедини към призива на няколко държави за сдържаност и от двете страни в конфликта, промени позицията си и настоя Хафтар да се оттегли.\n\r\nГенералът вече има известен контрол върху по-голямата част от Източна Либия и важни райони в южната пустиня. Неговото настъпление към Триполи силно го доближава до това да изпълни своето отдавнашно обещание отново да обедини Либия. Някои анализатори обаче казват, че ако не постигне бърза победа, той може да бъде принуден да направи унизително отстъпление.\n\r\nНастъплението на неговите сили към Триполи води до събирането на нова коалиция, която има за цел да го спре. Според анализатори следващата фаза от битката може да зависи от това дали тази коалиция, включваща различни въоръжени формирования, ще остане единна или някои от участниците в нея ще се договорят с Хафтар, отбелязва \"Ню Йорк таймс\".\r\n ", "date": "2019.04.08", "title": "Примирие в Либия? Ако Западът окаже натиск "}
{"url": "https://www.dnes.bg/politika/2019/04/08/ninova-predi-ksns-iska-nov-antikorupcionen-zakon.406953", "text": "\nПреди старта на Консултативния съвет за национална сигурност червената лидерка Корнелия Нинова настоя, че трябва да се вземат конкретни мерки за борбата с корупцията. Затова и тя е приготвила три конкретни предложения, които да бъдат обсъдени.\n\r\nНинова настоява за нов антикорупционен закон, както и да има реален контрол върху изпълнението му. Тя подчерта, че промяната е наложителна, тъй като действащият закон е \"написан набързо\" и поправян вече четири пъти. \n\r\n\"Влизам с три конкретни предложения. Първото е изцяло нов антикорупционен закон, за който имаме готовност. Второ - да има правила за избор на двамата европейските прокурори, които трябва да работят в България. Предстои техният избор, а няма никакви правила и рискуваме отново те да бъдат посочени непрозрачно и да бъдат едни послушковци\", каза соцлидерката.\n\n\n                    \n                    \n                \r\nНинова иска и промяна на правомощията на главния прокурор и да се наложи съдебен контрол върху актовете на прокуратурата. \n\r\nПредложенията й обаче не били повод за връщането на социалистите в парламента, уточни тя.\n\r\nНинова посочи и че предметът на КСНС не е да се види кой какви имоти е купувал и кога, а да се реши дали ще се борят наистина с корупцията.\r\nНа влизане в президентството пък шефът на ПГ на \"Обединени патриоти\" Волен Сидеров се усъмни дали трябва нов антикорупционен закон.\n\r\n\"Не знам дали са нужни нови закони, нужни са нови хора\", каза лидерът на \"Атака\".\n\r\nТой отчете и че темата с корупцията е важна. Но как е свързана с националната сигурност - това ще е въпросът, който ще задам на президента и на останалите участници, добави Сидеров.\n\r\nВ 13.00 ч. на \"Дондуков\" 2 започна свиканото от държавния глава Румен Радев заседание на Консултативния съвет за национална сигурност /КСНС/, посветено на противодействието на корупцията по високите етажи на властта и необходимостта от мерки в тази насока.\r\n \r\nНа него присъстват премиерът Бойко Борисов, главният прокурор Сотир Цацаров, председателят на ПГ на ГЕРБ д-р Даниела Дариткова, лидерът на БСП Корнелия Нинова, лидерът на \"Атака\" и председател на ПГ на \"Обединени патриоти\" Волен Сидеров, председателят на ДПС Мустафа Карадайъ, лидерът на \"Воля\" Веселин Марешки и други. \n\r\nТова е второто заседание на консултативния съвет, свикано от президента Румен Радев за предприемане на реални мерки за борба с корупцията, след становището на КСНС от 17 октомври 2017 г. Членовете на консултативния съвет тогава декларираха, че е необходим комплексен подход, който наред с  превенцията, да се фокусира и върху разкриването, разследването и реализирането на наказателна отговорност; нормативна база, която да обхваща всички аспекти на превенцията, противодействието и борбата с корупцията; ефективни институции и механизми, както за превенция и пресичане на корупционни практики, така и за своевременно разкриване и разследване на корупционни престъпления. \n\r\nПо-късно държавният глава наложи вето върху Антикорупционния закон, тъй като според него тези постановки не са били заложени в приетото законодателство. \n\r\nДнешният КСНС се провежда на фона на разразилия се през последните седмици скандал с апартаментите на властта. Заради \"Апартаментгейт\" с постовете си се разделиха Цецка Цачева, Цветан Цветанов, зам.-министърът на спорта Ваня Колева и зам.-министърът на енергетиката Красимир Първанов.\n\r\nЦветанов напусна парламента, но остана зам.-председател на ГЕРБ и шеф на предизборния щаб.\n\r\nМиналата седмица главният прокурор Сотир Цацаров разпореди на Върховната касационна прокуратура да извърши проверка и на шефа на КПКОНПИ Пламен Георгиев, на сина на шефа на Националното следствие Борислав Сарафов, както и на съпругата на шефа на ВКС Лозан Панов.\n\r\n ", "date": "2019.04.08", "title": "Нинова преди КСНС: Иска нов антикорупционен закон"}
{"url": "https://www.dnes.bg/politika/2019/04/08/plevneliev-korupciiata-e-nai-golemiiat-nereshen-problem-u-nas.406954", "text": "Има смисъл от днешното заседание на КСНС. Темата за справедливостта и корупцията е особено наболяла в обществото, така коментира пред БНР президентът Росен Плевнелиев (2012 -2017 г.) днешното събрание на Консултативния съвет по национална сигурност.\n\n\n\n\r\n\"Това е може би един от най-големите нерешени проблеми в обществото. За мен има един позитивен и един негативен сценарий\", посочи още той.\n\r\n\"За лошия сценарий има доста предпоставки, аз се надявам днес да не се стигне до него. Лошият сценарий е да се политизира излишно, идват избори, и всяка една от политическите партии да изговори опорните си точки. Държавният глава, за съжаление, да продължи да се държи по едни популистки начин, сочейки всички други да казва – ето ги тези корумпираните, аз съм чист. Ето те са символ на системата, която не работи, аз съм извън системата – това, което той прави в продължение на 2 години и половина и което не създава предпоставки за институционално доверие. Част от негативния сценарий, за мен, е това, че политическите лидери днес ще говорят за някакъв нов закон. Отново за раздробяване на институцията, която самите те създадоха преди една година, за да се бори с корупцията. Това са изстрели в погрешната посока и ни връщат там, където сме били\", каза още Плевнелиев и допълни:\n                    \n                    \n                \r\n\"Проблемът с корупцията и решенията за него са много ясни, аз мога да изброя някои от тях и това е позитивният сценарий. При него трябва да има консенсус, трябва да има съгласие, аз не очаквам някой от политическите лидери днес да започне да поставя под въпрос борбата с корупцията, както и да не търси консенсус. Днес очаквам да бъде постигнато съгласие. Въпросът е върху какви работещи мерки ще се постигне това съгласие, като минимум трябва да се вземе оставката на председателя на Комисията за борба с корупцията (Пламен Георгиев - бел. ред.). Защото този председател на тази комисия, която трябва да бори корупцията, който по закон трябва да бъде юрист, най-малкото стана смешен в очите на обществото\", посочи още той.\n\r\nПлевнелиев очаква от Консултативния съвет: \"Пълна прозрачност в действията от тук нататък. Зависи обаче от днешния Консултативен съвет за национална сигурност, където са всички лидери на парламентарни сили, всички важни институции в държавата да излязат при позитивния сценарий и да кажат – от тук нататък ние ще спазваме правилника за прозрачност и прогнозируемост на Народното събрание“.\n\r\n\"За да успее президентът, той трябва да има правилния план и правилния подход. За съжаление моето голямо притеснение, е, че президентът има по-скоро погрешния подход. Президентът Радев от 3 години не е стъпил в Народното събрание. Той се отнася крайно неуважително към народните представители. Още с речта, с която той се закле пред българския народ и в Конституцията, той буквално се отнесе по едни безобразен начин към народните представители, като им просъска - след две седмици вас няма да ви има“.\n\r\n\"Президентът Радев се държи по-скоро като популист, като човек, който се бори за любовта на народа, но неговият собствен рейтинг не е решение за проблемите в държавата. Слагам и Бойко Борисов в същата категория. За разлика от Радев, Борисов разсъждава институционално\", коментира още Плевнелиев.", "date": "2019.04.08", "title": "Плевнелиев: Корупцията е най-големият нерешен проблем у нас "}
{"url": "https://www.dnes.bg/politika/2019/04/08/ksns-mesec-predi-izborite-radev-gonil-politicheska-cel.406951", "text": "Президентът Румен Радев гони политическа цел със свикването на КСНС само месец преди евроизборите, заподозря шефът на предизборния щаб на ГЕРБ Цветан Цветанов. \n\n Той припомни, че държавният глава е длъжен на свиква КСНС на всеки три месеца, а такъв не се е състоял близо година.\n\r\n\"Отделно днешният КСНС е изцяло координиран с БСП, като датата също не е случайна – близо месец преди изборите. Всичко това ме кара да смятам, че това заседание има по-скоро някаква политическа цел\", коментира Цветанов в  Смядово, цитиран от пресцентъра на ГЕРБ. \n\r\nРадев свика КСНС след скандала \"Апартаментгейт\". \n                    \n                    \n                \r\nТова е второто заседание на консултативния съвет за предприемане на реални мерки за борба с корупцията, след становището на КСНС от 17 октомври 2017г . \n\r\nЧленовете на консултативния съвет тогава декларираха, че е необходим комплексен подход, който наред с  превенцията, да се фокусира и върху разкриването, разследването и реализирането на наказателна отговорност; нормативна база, която да обхваща всички аспекти на превенцията, противодействието и борбата с корупцията; ефективни институции и механизми, както за превенция и пресичане на корупционни практики, така и за своевременно разкриване и разследване на корупционни престъпления. \n\r\nТези постановки не бяха заложени в цялост в приетия антикорупционен закон, на който държавният глава наложи цялостно вето, което беше отхвърлено от парламента.", "date": "2019.04.08", "title": "КСНС месец преди изборите? Радев гонил политическа цел!"}
{"url": "https://www.dnes.bg/obrazovanie/2019/04/08/15-000-uchiteli-sa-obucheni-udarno-za-dva-meseca-s-evropari.406884", "text": "Близо 15 000 учители у нас са минали квалификационен курс ударно през последните два месеца на 2018 г. с евросредства. Това показва първият междинен отчет на просветното министерство по мащабния проект за квалификация на педагогическите ни специалисти, финансиран с близо 20 млн.лв. по оперативна програма \"Наука и образование\", пише в. \"Сега\". \n\r\nОт МОН тепърва ще анализират дали обученията са били ефективни, но пък вече е ясно, че сме изпълнили, поне на хартия, заложените по проекта индикатори.\n\r\nПроцедурата за квалификация е важна освен за повишаване на качеството на образованието, а и поради факта, че можехме да загубим средства по цялата европрограма, ако не бяхме отчели определен процент изпълнение по нея до края на 2018 г. \n                    \n                    \n                \r\nПроцедурата бе спряна през 2017 г., тъй като тогава от ЕК замразиха плащанията по програмата заради сериозни нарушения при изпълнението на някои проекти. Размразяването дойде през май месец 2018 г., а за целта от наша страна бяха взети редица мерки - Управляващият орган бе изведен от МОН и премина в Изпълнителна агенция \"Наука и образование за интелигентен растеж\", ведомството си самооряза 20% (50 млн. лв.) от 9 от т.нар системни проекти (чийто бенефициент е МОН), финансова корекция от 10% бе наложена и за втора група проекти, чиито бенефициенти са училища, НПО-та и т.н. Самата процедурата за квалификация се забави почти фатално. За да я спаси, изпълнителната агенция я прекрати и обяви наново с опростен механизъм. Заложеният индикатор за изпълнение бе за 11 200 включени в обучение учители до края на 2018 г.\n\r\nОказва се, че сме преизпълнили плана - до края на 2018 г. са били обучени 14 223 учители от цялата страна, от които 2091 за прилагане на съвременни методи за оценяване, гласи отчетът на МОН. Той е за периода от 4 октомври до 31 декември м.г. От отговори на МОН става ясно, че обученията са започнали на 10 ноември м.г., т.е реално дните за обучения са били максимум 50. Така излиза, че на ден през ноември и декември месец на 2018 г. у нас са се провеждали по 284 обучения. Разхвърляни по 28-те области, това прави грубо по около 10 обучения на област.\n\r\nОт МОН засега нямат детайлна информация за обученията - в кои области са били най-много те, учители по кои предмети са участвали най-много и т.н. Оттам посочват, че въпросните обучения са по дейност 1 - за \"подкрепа за професионално израстване и развитие на професионалните умения на педагогически специалисти чрез обучения, които завършват с присъждане на от 1 до 3 квалификационни кредита\". Въпросните кредити, всеки от който трябва да е поне по 16 часа (8 от които присъствени), бяха въведени с новия училищен закон през 2016 г. - педагозите у нас вече трябва да имат по минимум три квалификациони кредита за 4-годишен период. \"Предстои министерството да извърши анализ на данните от първата кампания по различни показатели\", посочват от МОН.", "date": "2019.04.08", "title": "15 000 учители са обучени ударно за два месеца с европари"}
{"url": "https://www.dnes.bg/obshtestvo/2019/04/08/pensionerite-poluchavat-bonusa-ot-40-lv-ot-ponedelnik.406885", "text": "За поредна година част от пенсионерите ще получат добавка за Великден с решение на кабинета.\r\nИзплащането им започва от днес. \n Допълнителната сума към пенсията е в размер на 40 лв. и ще се изплаща на пенсионери, на които пенсията или сборът от пенсиите заедно с добавките и компенсациите към тях за месец април е в размер до 348,00 лв.\r\nТова всъщност е определеният праг на линията на бедност за 2019 г. \r\nВ тази графа влизат над 1 300 000 български пенсионери.\r\n ", "date": "2019.04.08", "title": "Пенсионерите получават бонуса от 40 лв. от понеделник "}
{"url": "https://www.dnes.bg/top-novini/2019/04/08/rabotnici-ot-iztochna-evropa-robi-v-britanskite-avtomivki.406886", "text": "Британски шофьори са открили за пет месеца чрез мобилно приложение почти 1000 възможни случая на съвременно робство в автомивки, но по-малко от една пета са се обадили на специалната телефонна линия, за да съобщат за това, заявиха създателите на приложението, цитирани от Ройтерс и БТА.\n\r\nБезплатното приложение за мобилни телефони е било пуснато от Църквата на Англия и Католическата църква в Англия и Уелс през юни миналата година заради нарасналата тревога, че някои от близо 18-те хиляди ръчни автомивки във Великобритания експлоатират работниците.\n\r\nПодразделението на Църквата на Англия за борба с робството определи като \"разочароващ\" броя на подадените сигнали - според проучване на приложението едва 18 процента от хората, които са били помолени да се обадят на специалната телефонна линия за оказване на помощ между юни и декември 2018 г. - 126 потребители, са го направили. \n                \n                \r\nАктивисти обаче заявиха, че не е работа на обикновените хора, а на властите да поемат отговорност за борбата с трудовата експлоатация в автомивките.\n\r\nСпоред Глобалния индекс за робството на правозащитната организация \"Уок фрий фаундейшън\" във Великобритания има най-малко 136 000 съвременни роби - 10 пъти повече, отколкото показва оценката на правителството от 2013 г.\n\r\nПредполага се, че хиляди работници, предимно от Източна Европа, са подложени на робство в автомивки във Великобритания.\r\n ", "date": "2019.04.08", "title": "Работници от Източна Европа  - роби в британските автомивки "}
{"url": "https://www.dnes.bg/video-prognoza/2019/04/08/istinsko-proletno-vreme-oblaci-dyjd-slynce.406887", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТази седмица ни очаква истинско пролетно време. Сутринта на места в страната няма отрицателни температури, но пък ще е доста облачно. \n\r\nВ Източна България вече преваля през нощта. Облачността там ще започне да се разкъсва, но в Западна България ще се заоблачи и ще започне да превалява.\n\r\nТова посочи синоптикът Симеон Матев пред \n\r\nНа повечето места днес ще превали в късния следобед. Във вторник валежите ще са най-повсеместни. Утре ще бъде и най-студеният ден. \n                \n                \r\nВ сряда валежите ще поотслабнат, а в четвъртък ще имаме най-много слънчеви часове. В края на седмицата температурите ще се понижат с 2-3 градуса и ще има повече условия за валежи.\r\nОчаква се времето да бъде по-спокойно в часовете преди обед, докато превалявания ще има след пладне. Най-много обичайно ще вали над планините.\n\r\nЗаради липсата на дъжд според някои земеделски стопани това е най-лошото агро начало на месеца от 30 години насам.\n\r\n\"Седмицата ще мине с много благоприятно развитие, що се отнася до земеделските стопани\", изрази оптимизъм Матев.\n\r\n\r\n ", "date": "2019.04.08", "title": "Истинско пролетно време - облаци,  дъжд, слънце "}
{"url": "https://www.dnes.bg/index/2019/04/08/receptata-dnes-pile-s-balsamova-glazura-i-luk.406681", "text": ":\r\n6 броя пилешки гърди без кост\r\n1 чаена лъжица чеснова сол или чесън на прах\r\nчерен пипер на вкус\r\n2 супени лъжици зехтин\r\n1 глава лук, нарязана на ивици\r\n½ чаша балсамико\r\n1 чаена лъжица босилек\r\n1 щипка риган\r\n½ чаена лъжичка мащерка\r\n \r\n:\r\n \r\nОвкусете добре суровото пилешко с подправките, като го оваляте в тях. Загрейте голям тиган на средна температура. Запържете пилето, докато покафенее или по 3-4 минути от всяка страна. Добавете лука. Гответе, докато и той добие кафяв цвят или още 3-4 минути.\r\n \r\nЗалейте с балсамовия оцет. Поръсете с още малко подправки. Намалете котлона и оставете пилешкото да къкри за още 15 минути.\r\n\r\n", "date": "2019.04.08", "title": "Рецептата Dnes: Пиле с балсамова глазура и лук"}
{"url": "https://www.dnes.bg/notifikacii/2019/04/08/dvama-ostavat-v-bolnica-sled-katastrofata-s-reisa-vyv-varna.406888", "text": "Двама души остават в болница след катастрофата с автобус във Варна – шофьорът и 62-годишна пътничка. Няма опасност за живота на нито един от двамата, съобщава Нова тв.\n\r\nИнцидентът стана в неделя. \n\n Автобусът от градския транспорт премина през мантинела, блъсна 2 коли и се заби в къща. Ранени бяха 10 души, сред които и 4 деца на възраст между 7 и 13 г. \n\r\nАлкохолната проба на шофьора е отрицателна.\n\r\n\"Казал е на прекия си началник, че все още е в шок. Кондукторката разказа, че му е причерняло пред очите. Водачът е 45-годишен, не е бил изморен”, заяви Злати Златев от Общинското дружество \"Градски транспорт”.\n                \n                \r\n\"Автобусът го прибрахме на ход. Най-вероятно някакъв здравословен проблем на водача е довел до това”, заяви още Златев.\n\r\nПо думите му шофьорът работи от 3-4 месеца в \"Градски транспорт”, преди това е карал камиони. \n\r\nТова е бил последният му курс за деня.\r\n ", "date": "2019.04.08", "title": "Двама остават в болница след катастрофата с рейса във Варна"}
{"url": "https://www.dnes.bg/notifikacii/2019/04/08/partiiata-na-erdogan-iska-novo-broene-na-glasovete-v-istanbul.406890", "text": "Управляващата в Турция Партия на справедливостта и развитието (ПСР) поиска пълно повторно преброяване на бюлетините в Истанбул, подадени на местните избори на 31 март, предаде Франс прес.\n\n\n\r\nСпоред резултатите партията на президента Реджеп Ердоган е понесла неочаквано поражение след 16 години на власт, губейки изборите за столицата Анкара и за кмет на Истанбул, икономическият двигател на страната.\r\nЗаместник-председателят на ПСР Али Ихсан Явуз обяви по-рано, че партията ще настоява за пълно повторно преброяване на гласовете в 38 избирателни района в Истанбул, а не само на невалидните бюлетини, пише БТА. \r\nОсвен това партията поиска анулиране на резултатите в 39-ия избирателен район на града.", "date": "2019.04.08", "title": "Партията на Ердоган иска ново броене на гласовете в Истанбул"}
{"url": "https://www.dnes.bg/football/2019/04/08/propuskyt-na-veka-igrach-na-psj-ne-vkara-ot-golliniiata.406889", "text": "ПСЖ не успя още снощи да спечели предсрочно титлата на Франция, след като изненадващо завърши 2:2 при домакинството си на Страсбург в мач от 31-ия кръг на Лига 1.\r\nТреньорът на богаташите Томас Тухел даде шанс за изява на куп младоци и резерви заради кадрови проблеми. Германският спец не можеше да разчита на фигури като Анхел Ди Мария, Неймар, Единсон Кавани и Маркиньос, докато Килиан Мбапе получи почивка.\r\n \r\nШанс за титулярно място получи Ерик Максим Чупо-Мотинг, който откри резултата на \"Парк де Пренс\" в 13-ата минута. Четвърт час по-късно обаче 30-годишният футболист направи пропуска на века. Вместо да отбележи на празна врата от голлинията, той изчисти топката, все едно е защитник на Страсбург.\r\n \r\nНа пейката Мбапе гледаше невярващо, а след мача Чупо-Мотинг не скри разочарованието си. \"Първоначално си помислих, че Кристофър Нкунку няма да вкара и исках да направя добавка. После реших, че защитникът може да пресече топката, зачудих се дали да я докосна, защото не знаех дали съм в засада. Всички стана много бързо. Докоснах кълбото, но не влезе във вратата. Това е истински срам за мен. Извинявам се\", заяви грешникът пред Canal +.\r\n \r\nПСЖ остава убедителен лидер и шансът да изпусне титлата граничи с невъзможното. Страсбург пък спря столичани за втори път през сезона в първенството, след като през есента измъкна 1:1 у дома.\r\n \r\n", "date": "2019.04.08", "title": "Пропускът на века! Играч на ПСЖ не вкара от голлинията"}
{"url": "https://www.dnes.bg/stranata/2019/04/08/zadraskaha-kastro-merkel-i-siderov-ot-stenite-v-staro-jelezare.406891", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСело Старо Железаре се намира в центъра на България и от години е известно с изрисуваните графити, изработвани от няколко години, на които са изобразени световни лидери, български политици, много известни личности и местни хора. \n\n\nРаботата по къщите се случва през последните няколко години, когато всяко лято полякинята Катаржина и съпругът ѝ Венцислав украсяват къщите. Помагат им и студенти.\n\r\nСтаро Железаре придоби голяма популярност заради нестандартната идея, а творбите по стените бяха показани и от международни медии.\n\r\nПреди дни обаче част от лицата осъмнаха надраскани с червен спрей. Сред зачеркнатите лица са тези на Индира Ганди, Фидел Кастро и Волен Сидеров. Заличен е и образът на Ангела Меркел, .\n                    \n                    \n                \r\nВъзрастните хора в селото са безкрайно разочаровани от вандалския акт. Катаржина също е разочарована от случилото се и подозира, че може да е станало по поръчка и от политически подбуди, но не се отказва и вече обмисля кои да са следващите нарисувани лица.\r\n ", "date": "2019.04.08", "title": "Задраскаха Кастро, Меркел и Сидеров от стените в Старо Железаре"}
{"url": "https://www.dnes.bg/notifikacii/2019/04/08/akciia-v-dimitrovgrad-petima-v-aresta-za-reket.406893", "text": "Петима души са били задържани при акция на спецпрокуратурата и ГДБОП в Димитровград, съобщи главният секретар на МВР Ивайло Иванов. \r\nЗадържаните са се занимавали с рекет и лихварство, поясни главсекът на МВР. \r\n\"В момента се извършват процесуално-следствени действия. Имаме пет задържани лица\", поясни Иванов пред bTV. \r\nТой допълни, че по-късно ще бъде дадена по-подробна информация по случая. \r\nИвайло Иванов заяви още, че групата е действала не само в Димитровград.", "date": "2019.04.08", "title": "Акция в Димитровград: Петима в ареста за рекет"}
{"url": "https://www.dnes.bg/notifikacii/2019/04/08/sasht-prizovaha-marshal-haftar-da-spre-shturma-sreshtu-tripoli.406892", "text": "САЩ са силно притеснени от боевете близо до Триполи и призовават Либийската национална армия на маршал Халифа Хафтар да спре незабавно офанзивата си към либийската столица, предадоха световните агенции, цитирайки изявление на държавния секретар Майк Помпйо, публикувано на сайта на Държавния департамент.\n\r\n\"Дадохме ясно да се разбере, че сме против военното настъпление на силите на Халифа Хафтар и призоваваме за незабавно спиране на тези военни операции срещу либийската столица\", заявява Помпео, цитиран от Ройтерс.\n\r\nСАЩ и техните международни партньори продължават да подканват либийските лидери да се върнат към политическите преговори с посредничеството на специалният пратеник на генералния секретар на ООН за Либия Гасан Саламе, добавя първият дипломат на САЩ, цитиран от Франс прес.\n                \n                \r\n\"Политическото решение е единственият начин за обединяване на страната и да се даде гаранция за сигурност, стабилност и просперитет за всички либийци\", се казва още в изявлението на Помпео, цитирано от ТАСС. \r\n \r\n/БТА/\n\r\n ", "date": "2019.04.08", "title": "САЩ призоваха маршал Хафтар да спре щурма срещу Триполи"}
{"url": "https://www.dnes.bg/obshtestvo/2019/04/08/maika-i-sin-psuvat-bylgari-i-bylgariia-sipiat-zakani-kyde-e-dyrjavata.406900", "text": "Майка и син роми си навлякоха гнева на хиляди българи с нецензурни обиди и псувни. Първи се изказа сина, чието видео няма как да бъде пуснато заради псувните във всяко изречение. Той бе разпознат като Гилбърт Стефанов.\n\r\n\"Ако бях на ваше място, долни българи, щях да се самоубия, щях да се самоубия, ако съм българин. Мразя българите бе, разбирате ли мразя ги от цялото дъно. Вие просто сте смотани спинясали хора, долни мърши индивиди, вие българите, боклуци. Вие българите сте извратени същества. Вие българите сте в дъното на ада, да пукнете дано\", изля се Гилбърт в едни от малкото изречения без псувни. \n\r\nТакава реч на омраза би трябвало да задейства институции и организации, още повече, че клипът бе пуснат и в някои медии.\n                    \n                    \n                \r\nДинко Вълев, станал известен като Ловеца на мигранти, пък реши да раздава \"правосъдие\" и се похвали през уикенда, че му скъсал обецата и го накарал да я изяде.\n\r\nСъс свое клипче се изяви и майката на Гилбърт, която също на няколко пъти натъртва, че мрази българите. Тя застана зад сина си и обяви, че заради българите Гилбърт имал \"паника\" атаки.\n\r\nТя обяснява как се родили в България, но не го искали. И мразят страната. Живеели в чужбина, защото в България никой не им осигурявал работа, нямало и социални.\n\r\nТя също използва нецензурен език, сипе закани и на свой ред обижда. \n\r\nНейната изява предизвика стотици гневни коментари.\n\r\n\"Къде е държавата? Службите? ДАНС къде е?Кога ще има закони за такива индивиди да има много години затвор и отнемане на българско гражданство и паспорт?\", питат в един от коментарите.\n\r\n\"Докато говорите против българите с толкова омраза, няма как да очаквате добро отношение. България е от най-толерантните държави към малцинствата си, затова й се качихте на главата\", коментира друг.\n\r\nНе липсват и контра закани.\n\r\nDnes.bg предупреждава, че видеото, пуснато във Facebook страницата Междувременно в България, съдържа нецензурни изрази. \r\n \r\n \r\n", "date": "2019.04.08", "title": "Майка и син псуват българи и България, сипят закани... Къде е държавата?"}
{"url": "https://www.dnes.bg/notifikacii/2019/04/08/boian-chukov-da-sprem-da-govorim-za-bejanci-imigranti-sa.406901", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Мигрантите от импровизирания палатков лагер край Солун се изтеглиха след сблъсъците с гръцката полиция. Местни медии съобщават, че мигрантите са извозени към страната с автобуси. \n\r\nПреди три дни мигрантите напуснаха организирано лагера \"Диавата\". Причината - фалшиви новини, разпространени в социалните мрежи. Чрез тях мигрантите били подлъгани, че балканският коридор е свободен и могат да преминат без ограничение границата на Гърция със Северна Македония. А оттам да се отправят към Централна Европа.\n\r\nБоян Чуков и журналистът Мажд Алгафари коментираха в студиото на \"България сутрин\", че този поток на хора, които са тръгнали към Западна Европа по икономически причини, няма как да бъде спрян.\n\n\n\n                \n                \r\n\"Този процес няма как да спре и е време да престанем да говорим за бежанци, а да говорим за имигранти\", категоричен беше Чуков.\n\r\nДвамата с Мажд Алгафари бяха категорични, че най-голям интерес от възобновеното напрежение по границите имат каналджиите.\n\r\n\"Защото със спирането и ограничаването на този поток спря и техният поток, което пък удря по джоба им. Следователно трябва да направят нещо, което да предизвика такава вълна\", допълни Алгафари пред .\n\r\nТой беше на едно мнение с Боян Чуков, че трябва да се разследва откъде е тръгнала фалшивата информация, която е подвела имигрантите да тръгнат към границата, защото цялата организация на всичко, което се е случило, подсказва, че е било подготвено много добре.\n\r\nЧуков и Алгафари казаха още, че Европа не се е справила с бежанците и сега страдаме от грешките от преди години, а с оглед на войната в Либия, може да се очаква още натиск от Африка към Европа.", "date": "2019.04.08", "title": "Боян Чуков: Да спрем да говорим за бежанци – имигранти са! "}
{"url": "https://www.dnes.bg/sofia/2019/04/08/vijte-kyde-v-sofiia-spirat-vodata-na-9-april-vtornik.406902", "text": "На 09 април 2019 г. (вторник), във връзка с реконструкция на уличен водопровод на ул. „Галичица“ жк. „Лозенец“, се налага спиране на водоподаването от 09:30 до 21:30 часа на клиентите на „Софийска вода”, живеещи в района на:\r\nул. „Якубица“ от ул. „Кораб планина“ до бул. „Джеймс Баучър“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Якубица“ ъгъла с ул. „Минзухар“.\n\r\nНа 09 април 2019 г. (вторник), във връзка с подмяна на спирателен кран на ул. „Васил Левски“ с. Яна, се налага спиране на водоподаването от 09:00 до 19:00 часа на клиентите на „Софийска вода”, живеещи в района на:\r\nул. „Васил Левски“, ул. „Юрий Гагарин“, ул. „Стефан Стамболов“, ул. „Миньорска“\n                    \n                    \n                \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: пред кметството.\n\r\nНа 09 април 2019 г. (вторник), във връзка с подмяна на сградно водопроводно отклонение на ул. „Борова гора“ с. Бистрица, се налага спиране на водоподаването от 09:30 до 19:30 часа на клиентите на „Софийска вода”, живеещи в района на:\r\nyл. „Борова гора“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Калурегица“ ъгъла с ул. „Борова гора“.\n\r\nНа 09 април 2019 г. (вторник), във връзка с прекъсване на сградно водопроводно отклонение на ул. „Евлоги Тодоров“ с. Локорско, се налага спиране на водоподаването от 09:30 до 14:30 часа на клиентите на „Софийска вода”, живеещи в района на:\r\nул. „Кирил Банов“, ул. „Евлоги Тодоров“, ул. „Георги Зозов“, ул. „Илия Манов“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Евлоги Тодоров“ ъгъла с ул. „Кирил Банов“.\n\r\nНа 09 април 2019 г. (вторник), във връзка с подмяна на сградно водопроводно отклонение на ул. „Клен“ вилна зона „Малинова долина“, се налага спиране на водоподаването от 10:00 до 16:00 часа на клиентите на „Софийска вода”, живеещи в района на:\r\nул. „Клен“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Клен“ ъгъла с ул. „Зефир“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\n ", "date": "2019.04.08", "title": "Вижте къде в София спират водата на  9 април, вторник "}
{"url": "https://www.dnes.bg/sofia/2019/04/08/vyzstanoviavat-kucheshkata-ploshtadka-v-kniajeskata-gradinka.406894", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nOт години наред кучешките градинки в София са изключително малко. Затова и собствениците на кучета настояват за подобни заграждения, където свободно да разхождат питомците си.\r\nПричината е, че често в столичните паркове се стига до скандали между стопаните и разхождащите се хора. Освен това зачестяват и сигналите за разпръскване на отрова, на която стават жертва именно домашните любимци. Затова Община \"Средец\" и доброволци започнаха инициатива за възстановяване на старата площадка за кучета в Княжеската градина.\n\r\nГабриела Пападопова от Сдружение \"На ти с природата\" е един от организаторите на инициативата за възстановяване на кучешката градинка.\n                    \n                    \n                \r\n\"Идеята се зароди в сдружението заради това, че в София не са много пространствата, където кучкарите да общуват пълноценно. Надяваме се да създадем култура на общуване и с останалите граждани. Проектът \"На ти с кучето\" е по програма \"Европа 2019\" на Столичната община. Реализираме го заедно с район \"Средец\" и Седмо училище\", посочи Пападопова.\r\n\"Тук всичко бе една голяма кална локва. Проведохме анкета с кучкарите и те заявиха, че искат настилката да бъде от камъчета, а не от дървен материал. Когато площадката е създадена, е била разделена на две - за големи и малки кучета. Поради тази причина помолихме \"Паркове и градини\" да възстанови заграждението, както и уредите за игра на кучетата\", обясни Пападопова в \"България сутрин\".\n\r\nТя допълни, че освен възстановяването на градинката, сдружението ще организира и редица семинари, свързани с отглеждането на кучета. Те ще започнат в края на април и ще продължат до септември.\n\r\n\"На тези семинари ще идват специалисти-лектори, които ще обучават кучкарите какво е най-добро за техния домашен любимец. Първият семинар е с ветеринарен лекар и е на 21 април\", \r\n ", "date": "2019.04.08", "title": "Възстановяват кучешката площадка в Княжеската градинка"}
{"url": "https://www.dnes.bg/notifikacii/2019/04/08/diado-na-72-g-pochina-zad-volana-vriaza-se-v-mantinela.406903", "text": "72-годишен мъж е починал зад волана на управляван от него автомобил в Разград, съобщава полицията.\n \r\nПо време на шофиране възрастния мъж губи управление над колата и се врязва в мантинелата на насрещното платно за движение. Няма други пострадали при инцидента. \r\nТялото на дядото е откарано за аутопсия в местна болница. Образувано е досъдебно производство по случая.", "date": "2019.04.08", "title": "Дядо на 72 г. почина зад волана, вряза се в мантинела"}
{"url": "https://www.dnes.bg/index/2019/04/08/dete-na-8-godini-naryga-po-goliamata-si-sestra-si-s-kuhnenski-noj.406882", "text": "8-годишно момченце е наръгало с кухненски нож в гърдите 13-годишната си сестра.\r\nДрамата се разиграла към 18 часа в неделя в апартамент на улица \"Илинден“ в Казанлък, съобщиха от полицията.\r\nРанената Айше е с опасност за живота. Лекарите от болницата в Стара Загора се грижат за нея.\r\nДецата са били за кратко сами в стаята.\r\nПърва е разбрала майката, която отнела ножа от най-малкия си син - Мемедали. \r\nДецата в семейството са четири.  ", "date": "2019.04.08", "title": "Дете на 8 години наръга по-голямата си  сестра си с кухненски нож"}
{"url": "https://www.dnes.bg/index/2019/04/08/polovinata-asansiori-potencialni-ubiici-podyrjat-gi-nelegalno.406881", "text": "Половината асансьори у нас се поддържат нелегално. Това твърди председателят на Българската асансьорна асоциация инж. Валентин Маринков. Според него често подобна поддръжка е формална.\n\r\nПо думите му има фирми в бранша без лиценз за поддръжка, защото не могат да отговорят на определените изисквания. \n\n\n \"Даже не може да се каже, че са фирми. На ордер пишат, че са взели петдесетте лева за абонамента, колкото да може касиерката да се отчете пред общото събрание на входа. На такива техници не може да се търси отговорност, защото те нямат договор с етажната собственост. Те не можело и да бъдат и санкционирани от ДАМТН, защото нямали лиценз, независимо от това, че става дума за съоръжения с повишена опасност и формалната поддръжка излага на риск живота и здравето на хората. Така вече 30 години без ред, правила и санкции“, категоричен е той.\n                \n                \r\n\"За това и стават трагични случаи, като този в блока на \"Цариградско шосе” в София. Там аварията стана след ремонт, направен в противоречие с всички правила за извършването му. Инспекторът, приел асансьора сигурно не е ходил да види какво е направено и дали отговаря на изискванията“, добавя Маринков.\n\r\nТой посочи и друг пример за безотговорно отношение на етажната собственост. В един от големите ЕПК-блокове в столичния \"Младост-4“ от 3 асансьора работи само един, а от другите два се свалят части, за да го поддържат.\n\r\nСпоред него около 120 000 са асансьорите в страната, като около 100 000 са стари, за които няма резервни части.\n\r\nНай-тежко е състоянието на асансьорите в Северозападна България,  където цели градове могат да останат без поддръжка. В района Бяла Слатина техниците са трима души над 70-годишни. В Монтана са останали 5 човека за около 250 асансьора и те са също възрастни. Те обикновено разбират само от старите асансьори и не искат тепърва да се учат на новите, а младите пък нямат мерак да се поддържат и ремонтират стари. При старите има по-голям риск от повреда или злополука по време на ремонт. В София, където има 30-40 хил. асансьора, също има криза за работна ръка, добавя Маринков и пояснява, че дефицитът за техници е остър и в Средногорието, в област Благоевград и на много други места в страната.\n\r\nПо думите му на всеки 50 асансьора трябва да има по двама души или общо 4800 асансьорни техници, за да може съоръженията да се експлоатират съгласно инструкциите на производителите, а в момента общата бройка е доста по-малка - само 2000. Особено остър е дефицитът на кадри във фирмите, които поддържат стари асансьори, защото всеки бягал от отговорност да ги поддържа и ремонтира.\n\r\n„Както е тръгнало до 5 години старите асансьори ще останат без поддръжка и в най-големите градове“, прогнозира Маринков. „За да се реши поне отчасти проблемът с кадрите асоциацията ни се договори с ръководствата на столични техникуми там да се сформират паралелки за обучение на ученици по специалността за поддръжка на асансьори. В момента имаме 13 стажанти и се надявам да възбудим интерес у тях към професията“, добавя браншовикът.", "date": "2019.04.08", "title": "Половината асансьори - потенциални убийци, подържат ги нелегално"}
{"url": "https://www.dnes.bg/usa/2019/04/08/oshte-edna-ostavka-v-kabineta-na-trymp-nilsen-si-otiva.406883", "text": "Още една министерска оставка в кабинета на Доналд Тръмп. Министърът на вътрешната сигурност Кирстен Нилсен обяви, че се оттегля, съобщиха световните агенции, цитирани от БТА. \n\n\n Тя не посочи причини за решението си, а само благодари на досегашните си колеги и каза, че министерския пост е бил най-голямата чест в живота й. Нилсен беше обект на много критики, след като под нейно ръководство, на \r\nграницата бяха отделяни деца на имигранти от родителите им. \n\r\n\"Искам да й благодаря за работата\", обяви президентът на САЩ Доналд Тръпм.\n\r\nИзпълняващ длъжността министър на вътрешната сигурност ще стане Кевин МакАлинън, директор на американската Служба за митническа и гранична охрана. \"Уверен съм, че той ще се справи отлично!\", добави Тръмп. \n                    \n                    \n                \r\nСпоред информационния портал \"Аксиос\", цитирана от ТАСС, президентът е бил недоволен от министърката и заради липсата й на достатъчно твърда позиция за строежа на стената по границата с Мексико и депортирането на нелегални мигранти. \n\r\nАмерикански медии съобщиха още през ноември миналата година, че Тръмп има намерение да изпрати Нилсен в оставка.\r\n ", "date": "2019.04.08", "title": "Още една оставка в кабинета на Тръмп, Нилсен си отива"}
{"url": "https://www.dnes.bg/notifikacii/2019/04/08/brexit-i-ruxit-moje-da-raztyrsiat-evropa.406896", "text": "Две събития може да станат истинско сътресение за европейския континент - Brexit и последиците от евентуалното излизане на Русия от Съвета на Европа. Това заяви генералният секретар на Съвета на Европа Турбьорн Ягланд, цитиран от в. \"Известия\".\n\r\n\"Мисля, че мнозина не могат да си представят какво сътресение може да стане това за Европа, ако получим едновременно и Brexit, и Ruxit\". Това обаче може скоро да се случи\", заяви той. Важен жалон ще станат според него изборите за нов генерален секретар на Съвета през юни.\n\r\nПрез 2014 г. руската делегация в ПАСЕ бе лишена от право на глас във връзка с включването на Крим в състава на Руската федерация; това ограничение редовно бе продължавано. През 2017 г. Москва реши да замрази плащането на вноски в организацията, припомня \"Известия\". \n                \n                \r\nПо думите на Ягланд Русия, останала без право на глас, може да напусне Съвета на Европа.\n\r\nАко Москва излезе от Съвета, това ще е неуспех за 140-те милиона жители на Русия, които ще изгубят възможността да сезират Европейския съд, за да защити той правата им, отбелязва изданието \"РБК\", цитирано от Би Би Си.\n\r\nСъветът на Европа е единственото място, свързващо Русия и Европа в рамките на задължителен съдебен ред. Ако Москва напусне организацията, \"ще видим една друга Русия. Ще имаме нова разделителна черта в Европа\", предупреди Ягланд.\n\r\nПо думите му, за да се избегне това, Москва трябва да поднови правото си на глас в Съвета на Европа независимо от продължаващия конфликт в Украйна, пише БТА. \n\r\n ", "date": "2019.04.08", "title": "Brexit и Ruxit може да разтърсят Европа!"}
{"url": "https://www.dnes.bg/obshtestvo/2019/04/08/otbeliazvame-mejdunarodniia-den-na-romite.406904", "text": "Днес светът обелязва международния ден на ромите. Денят се празнува от 1992г., а идеята е на Международната организация \"Романо Юниън\" и е подкрепена от ООН и  Европейския съюз.\r\n \r\nСпоред статистиката ромите са най-многобройното европейско малцинство, като общностите им се срещат по целия континент от Испания и Португалия през Германия и Франция до  Източна Европа и Балканския полуостров.\r\n \r\nДата е специално избрана - на 8 април са освободени ромите от концентрационния лагер Аушвиц в края на Втората световна война. Според историците по време на  цялата война са убити над 500 хиляди роми, а някои от тях са използвани за различни  медицински експерименти. България е единствената страна, която успява да спаси своите роми от депортация към лагерите на смъртта. \r\n \r\nПървият ромски конгрес се провежда на същата дата през 1971г в Лондон. Участват представители на ромите от всички континенти и на правителството на Индия. Така е поставено началото на световното ромско движение за утвърждаване и развитие на ромската култура и идентичност.\r\n \r\nПриети са химн и знаме - песента е \"Джелем, джелем\" на Жарко Йованович,  а знамето изобразява синьо небе, зелена земя и червеното колело на постоянното движение.\r\n ", "date": "2019.04.08", "title": "Отбелязваме Международния ден на ромите"}
{"url": "https://www.dnes.bg/sofia/2019/04/08/boi-na-amatiorski-mach-tineidjyr-prebit-ot-po-golemi.406912", "text": "Аматьорска футболна среща завърши с масов бой и пребит младеж в София, информира Нова телевизия. \n\r\nМомчето е със сериозни травми и операция на носа. Според майка му той е бил пребит от по-възрастни мъже. \r\n\"Със счупване на носа на 2 места е, има опасност от отлепване на ретината, много го боли окото\", споделя майката.  \r\n\"Започна да се изнервя мачът. Започнаха подхвърляния да затворят клетката: \"След мача ще ги убием\", разказа пострадалият.\r\nПо време на футболната среща младежът и друг играч са изгонени със жълти картони, заради нарушения. Това предизвикало агресия срещу тях, прераснала в масов бой. \r\nОхраната не е могла да реагира на случващото се, защото се разразило много бързо, коментира собственикът на спортното съоръжение. Шестима охранители са опитали да разтърват биещите се.\r\n ", "date": "2019.04.08", "title": "Бой на аматьорски мач – тинейджър пребит от по-големи"}
{"url": "https://www.dnes.bg/politika/2019/04/08/i-syvetnik-na-radev-v-skandala-apartamentgeit.406906", "text": "Мария Грънчарова - сестра на президентския съветник Николай Копринков, също е купила евтин апартамент, и то пак от фирма \"Артекс\". Това показват документи в Имотния регистър, пише \"\". \n\n\n Сделката е от края на 2017 г. Тогава Грънчарова и съпругът ѝ купуват тристаен апартамент с площ 105 квадратни метра и гараж от 18 кв. метра. Жилището се намира в столичния квартал \"Изгрев\" на ул. \"Самоков\", на метри от Борисовата градина. Според сайта на “Артекс\" там се намира сграда \"Диамант\", която е една от най-новите, завършени от фирмата. Тя е въведена в експлоатация през юни 2018 г., а сред екстрите в луксозния комплекс са спа център и басейн.\n                    \n                    \n                \r\nОт документите по сделката става ясно, че семейство Грънчарови са платили малко над 205 000 лева за жилището и гаража. Това прави цена от 1000 евро на кв. метър за апартамента и гаража, което може да се определи като доста изгодна сделка. Защото справка в обявите на големи агенции, които предлагат апартаменти в същата сграда, показва, че офертите там за сходни апартаменти са за минимум 1800 евро на кв. метър. Отделно се предлагат гаражи за 22 000 евро.\n\r\nГрънчарови са платили жилището със собствени средства и с банков заем. Няма точни данни какъв е неговият размер. Но от документи в Имотния регистър става ясно, че ако се стигне до разваляне на сделката по вина на продавача, той дължи неустойка на купувачите в размер на 155 000 лева.\n\r\nПодобно бе финансирането, което обяви бившият правосъден министър Цецка Цачева за своето жилище в съседния квартал \"Изток\", което тя също е купила от \"Артекс\". За апратамент от 198 кв. метра на груб строеж Цачева платила 285 000 лева.\n\r\nОт публична информация в Търговския регистър става ясно, че Мария Грънчарова има дялове в две фирми - “Йонима\" и “Дийонима\". Нейна съдружничка е Дияна Копринкова. Основният бизнес на двете жени е в сферата на туризма - имат ресторант с хотел в пловдивското село Труд.\n\r\nПреди да стане съветник на президента Румен Радев, Копринков в периода 2011-2015 г. бе кмет именно на село Труд.", "date": "2019.04.08", "title": "И съветник на Радев в скандала \"Апартаментгейт\""}
{"url": "https://www.dnes.bg/notifikacii/2019/04/08/myj-nahlu-v-stolichnata-biblioteka-prebi-ohranitel.406911", "text": "\n33-годишен мъж се опита да нахлуе днес в сградата на Столичната библиотека, където се намира Комисията за защита на потребителите и офисът на партия \"Атака\".\r\nМъжът е нападнал и пребил възрастен охранител на входа, след което е задържан. \r\nПострадалият е отведен в болнично заведение в тежко състояние, но без опасност за живота.\r\nПо информация на БНР нападателят е регистриран за психично заболяване. Към момента не са ясни мотивите му. \r\nСградата е отцепена от полиция. Не се допускат хора.", "date": "2019.04.08", "title": "Мъж нахлу в Столичната библиотека, преби охранител"}
{"url": "https://www.dnes.bg/sofia/2019/04/08/nov-jivot-za-perkite-na-akuli-i-trybite-ot-grafa-kato-bijuta.406909", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Въображение, сръчни ръце и малко свободно време. Това се изисква, за да превърнеш материали като цимент и фуга в колиета, обеци и пръстени. Ремонтът на \"Графа\" вдъхновява не само социалните мрежи, но и авторите на ръчно изработени бижута.\n\n\n\n\r\nСрещаме ви с Диана Василева, която с иновативните си техники даде нов живот на всички спорни елементи от ремонта на популярната столична улица.\n\r\n\"Изобщо не очаквах такава голяма популярност, направо съм в шок. Идеята е спонтанна. Правя бижута от бетон и цимент. Градската среда е наситена с любими мои цветове. Моят колега се занимава с машинна технология. Продаваме ги, интересът е огромен. Не сме искали да се присмиваме или да обиждаме някого\", сподели тя пред камерата на .\n                    \n                    \n                \r\nДиана Василева не разполага с магазин, в който да предлага нестандартните бижута. Вместо това представя изкуството си в своята Facebook страница.\n\r\n\"На мен ми харесват самите геометрични форми като такива. Перката е много красива, но бих я използвала за друго нещо. Малко футуристично ми изглежда - тези неща с остри ръбове не са подходящи. Самите плочки с релеф са напълно достатъчни в различен цвят, за да напомнят, че започва друга зона\", каза още Диана.", "date": "2019.04.08", "title": "Нов живот за перките на акули и тръбите от \"Графа\" - като бижута!"}
{"url": "https://www.dnes.bg/akoshtete-vqrvaite/2019/04/08/shte-gi-izgubim-li-delfinite-skoro-izchezvasht-vid.406905", "text": "Глобалното затопляне ще е причината за скорошно измиране на делфините, съобщават учени от Цюрихския университет и университета в Бристол, Англия, пред сп.  \"Кърънт байолъджи\", предадоха от БТА.\r\nСлед изследване на въздействието на климатичното затопляне в западната част на Австралия върху размножаването на делфините през 2011 г., станало ясно, че повишаването на температурата с 4 градуса Целзий в Залива на акулите довело до гибелта на значителна част от морските водорасли, които са своеобразна основа на местната екосистема.\r\nОт този момент нивото на оцеляване на делфините се понижило с 12 процента. Понижила се още раждаемостта при бозайниците, а смъртността се покачила особено при новородените. \r\nЗаключенията на учените дават нови поводи за безпокойство, защото в дългосрочен план, повишаването на температурите може да доведе до измиране на тези животни.", "date": "2019.04.08", "title": "Ще ги изгубим ли? Делфините – скоро изчезващ вид"}
{"url": "https://www.dnes.bg/notifikacii/2019/04/08/konfliktyt-v-libiia-koi-sreshtu-kogo-s-kogo-sa-rusiia-i-sasht.406897", "text": "Призивите на международните посредници да бъде спряна горещата фаза на либийския конфликт, избухнал с нова сила в края на миналата седмица, не се увенчаха с успех. Противниците задействаха бойната си авиация, констатира \"Комерсант\".\n\r\nВестникът припомня началото на \"решаващата битка за столицата Триполи\", където заседава признатото от международната общност правителство на националното съгласие на Файез Сарадж. Вчера неговите военновъздушни сили размениха удари с авиацията на Либийската национална армия на Халифа Хафтар, напредваща към Триполи.\n\r\nСарадж се закани, че Хафтар \"ще срещне сила и твърдост\" и ще бъде арестуван. В отговор самолети на Хафтар бомбардираха столично предградие.\n                \n                \r\nПриближени на командира на източнолибийските сили заявиха, че правителствената контраофанзива \"Вулкан на гнева\" се е провалила - според тях силите на Хафтар атакуват предградията на Триполи, посочва изданието, цитирано от БТА.\n\r\nВъпросът е дали Сарадж и Хафтар ще се споразумеят или ще воюват до победа, коментира пред \"Новая газета\" Алексей Малашенко, ориенталист и арабист.\r\nСъбитията в Либия от януари и февруари говорят според него за \"известно равенство\" между страните. \"Самият Хафтар бе готов да преговаря. Планирана бе някаква общонационална конференция, където по принцип се очакваше страните да постигнат консенсус, но в един момент Хафтар се почувства силен. Армията му наистина е добре организирана, доста свястно въоръжена, включително с руски оръжия. Той има боен опит, спечелил е няколко важни победи над терористите и екстремистите. И преди седмица-две усети, че е дошло време да щурмува и превземе Триполи, без да се договаря със Сарадж\", казва аналитикът.\n\r\nАко съдим по новините, Хафтар вече води битки на летището, сиреч фактически е влязъл в Триполи. Кой ще му окаже съпротива? Да, там има сили, верни на правителството на Сарадж, но има и неформални военни части. Ако хората се разбягат - включително групировките, определяни като радикални, екстремистки, Хафтар естествено ще превземе града, разсъждава експертът.\n\r\n\"Русия естествено подкрепя Хафтар в този конфликт. Независимо че е прекарал 20 години в Америка, той знае руски, има чудесни връзки в страната, добри отношения лично с (руския министър на отбраната Сергей) Шойгу, ние му даваме оръжия, включително (противовъздушни ракетни) комплекси С-300. Колкото до Сарадж, той е по-близък с Европа и САЩ. Но има и друг момент: Русия постоянно изтъкваше необходимостта от преговори. Позицията на Москва е \"прохафтаровска\", но при все това и двойствена. Защото ако Хафтар внезапно изгуби (това е Либия, там може да стане какво ли не), това ще означава проблеми за Русия\", добавя Малашенко.\n\r\nХафтар ще получи пълен контрол над петролния бизнес в Либия, едва щом премахне двувластието в страната. Точно затова военачалникът започна настъплението си срещу Триполи и не склони да преговаря със Сарадж с посредничеството на ООН, казва пред \"Независимая газета\" руският военен експерт полковник Владимир Попов.\n\r\nЗа американците никак не е изгодно в Либия да дойде на власт местното армейско ръководство, защото зад него стои Русия. Предвиждайки изострянето, те вече изтеглиха от Либия своя контингент по съображения за сигурност, както съобщи на 7 март Африканското командване на въоръжените сили на САЩ, посочва той.\n\r\n\"Американците тиражираха и още тиражират данни, получени уж от Службата за сигурност на Украйна, че гръбнакът на руските частни военни компании в Либия били опълченци, калени вече в Донбас и Сирия\", заявява Попов. По думите му \"специалните служби на САЩ съдействат на украински военни специалисти\" да подпомагат правителството в Триполи и да укрепват неговите войски.\r\n ", "date": "2019.04.08", "title": "Конфликтът в Либия: Кой срещу кого, с кого са Русия и САЩ?"}
{"url": "https://www.dnes.bg/evroizbori-19/2019/04/08/za-bylgarite-djambazki-e-nai-deiniiat-evrodeputat.406920", "text": "\r\n \r\nАнгел Джамбазки е допринесъл най-много за българските интереси в Европейския парламент.  Това показва проучване на социологическата агенция \"Барометър България\", проведено сред 826 души на възраст над 18 години.\r\n \r\nЗам.-председателят на ВМРО събира 21,7% от одобрението на анкетираните респонденти. Според социолозите избирателите оценяват ефективната му позиция и своевременна реакция  по темите, които пряко са засягали страната ни през последните 5 години. \r\n \r\nНа второ място е Сергей Станишев. Председателят на ПЕС печели одобрението на 9,3%, като в негово полза се\r\nизказват предимно традиционните избирали на БСП и публиката с убеждения в лявото политическо пространство.\r\n \r\nТрето място заема евродепутатът от ГЕРБ Андрей Ковачев с 3,9%, следван от Георги Пирински, Петър Курумбашев и  Филиз Хюсменова съответно с 2,7%, 2% и 1,4%.\r\n \r\nЦели 51,9% от анкетираните пък казват, че не могат да преценят.\r\n \r\nНа въпроса \"Кой от досегашните български евродепутати бихте преизбрали за за още един мандат?\", анкетираните отново  поставят на първо място Ангел Джамбазки с 24,6%. Място в следващия парламент биха намерили още Сергей Станишев с 12,2% и  Андрей Ковачев с 5,3% от отговорите. 3,8 % пък не биха избрали никой от сегашните евродепутати.\r\n \r\nЩо се отнася до партийното разпределение на гласовете, БСП продължава да скъсява дистанцията с ГЕРБ. За партията на Бойко Борисов биха гласували 22,2% от запитаните, а за червените  - 21%. ВМРО събира 9,6%, а ДПС - 6,1%.\r\n \r\nОт \"Барометър\" коментират, че при интерпретацията на резултатите трябва да се има предвид, че все още предзиборната  кампания за европейските избори не е започнала и че изследването е изготвено след гласуването на пакета \"Мобилност\". Това може да е причина за ниската оценка на тримата депутати, които по една или друга причина подкрепиха българските превозвачи. \r\n \r\nКъм момента не се наблюдава повишаване на електоралната тежест на ГЕРБ с оглед на коалицията със СДС и Обединените земеделци.\r\n \r\nПри социалистите си личи леко разединение по отношение на това, че припознаваният за партиен кандидат Сергей Станишев не бе сложен за начело на партийната листа, за сметка на Елена Йончева. Бившата журналистка пък е по-скоро гражданска, отколкото  партийна кандиратура. \r\n \r\nПри ВМРО е възможно и повишение на подкрепата с оглед на това, че партията остави за лидер най-активният и деен български евродепут -  Ангел Джамбазки.\r\n \r\nКатегорично решение да не участват на изборите са взели 18,2% , а 35,2% все още се колебаят. \r\n \r\n31,4% пък смятат да се възползват от правото си на ползване на преференции при гласуването. ", "date": "2019.04.08", "title": "За българите Джамбазки е най-дейният евродепутат"}
{"url": "https://www.dnes.bg/notifikacii/2019/04/08/ot-arteks-pitat-borisov-zashto-nas-ne-kanite-na-sreshta.406923", "text": "След като стана ясно, че премиерът Бойко Борисов се среща с представители на инициативния комитет \"Лозенец\", който организира протестите срещу строителството на небостъргача \"Златен век\", управителят на \"Артекс\" Пламен Мирянов също поиска разговор с него. \n\n\n\n В писмото си  архитектът призна, че е научил с изумление за срещата с протестиращите. В същото време той правил няколко опита да се види с премиера, но му била отказвана. \r\n \r\n\"Правя неколкократни опити да Ви помоля да се свържете с нас и да ни поканите да присъстваме на тази среща. До този момент получавам категоричен отказ от вашия пресцентър за това. Г-н Премиер, един конфликт има минимум две страни, но винаги една истина. Как без нашето участие ще отсъдите, което упорито отбягвате, кой е прав? Така както каните Мариан Башур, моля Ви поканете и мен\", пише Мирянов. \n                \n                \r\nСпоред него хора от инициативния комитет \"Лозенец\"  посредством една Facebook страница и няколко протеста повтарят в купом неверни твърдения, които уронват авторитета и престижа на една утвърдена българска строителна компания с 25 годишни традиции. \n\r\nОсвен това недоволните от строителството на небостъргача непрекъснато подлагали на съмнение законността на проекта, но и работата на ДНСК. \n\r\n\"С всички тези провокативни действия се внушават твърдения неотговарящи на истината. Те заблуждават гражданите на София, а в същото време, освен авторитета на \"Артекс\", са опорочени и институциите, които прилагат Закона за устройство на територията и всички закони и нормативни документи в България\", отбелязва още Мирянов.\n\r\nТой допълва, че доказателство за законността на строежа са всички законно издадени книжа и становището на ДНСК в лицето на арх. Иван Несторов, както и заповедите подписани от Главния архитект Здравко Здравков и множеството проверки на органите на ДНСК.", "date": "2019.04.08", "title": "От \"Артекс\" питат Борисов: Защо нас не каните на среща?"}
{"url": "https://www.dnes.bg/obshtestvo/2019/04/08/borisov-prizna-granicata-s-turciia-e-dobre-s-gyrciia-problem.406927", "text": "\n\r\nЖандармерията и армията са в готовност да реагират при напрежение по границата с Гърция, увери премиерът Бойко Борисов на спешното съвещание в Министерски съвет във връзка с бежанската ситуация около Солун. \n\r\nТази сутрин премиерът събра в Министерския съвет вицепремиера и министър на отбраната Красимир Каракачанов, министъра на вътрешните работи Младен Маринов, началникът на отбраната ген. Андрей Боцев и главсекът на МВР Ивайло Иванов, съобщи правителствената пресслужба.\n\r\nПремиерът обърна внимание, че случващото се е точно в навечерието на европейските избори, във време, в което 95% от миграцията е намаляла в Европа. \"Помните колко тежък бе Балканският път, успяхме да се справим тогава. Границата с Турция се пази добре, споразуменията работят, но с Гърция е проблем\", отбеляза Борисов и обърна внимание, че точно около Солун, в Гърция се развиват тези процеси.\n\n\n\n                    \n                    \n                \r\nПо думите му трябва да има готовност за задържане на бежанци, така че да не се разпръснат из страната. Министър-председателят разпореди да се видят центровете, да се вземат всички мерки, службите да подават своевременно информация за обстановката, ако е необходимо да се усилят ГКПП-тата по южната граница. \n\r\n\"Боцев е в готовност със силите със специално предназначение, да се надяваме, че няма да стигаме до такъв вариант, но всичко трябва да се проиграе\", коментира Бойко Борисов.\n\r\n\"Министерство на отбраната има готовност да изпрати необходимите хора, транспортна техника и съоръжения при нужда на границата\", увери вицепремиерът и министър на отбраната Красимир Каракачанов след среща с премиера. \n\r\n\"Съвещанието беше във връзка със ситуацията в съседни страни и раздвижване на мигрантски маси. Оценката е, че възможността нещо подобно да се случи, не е отпаднала. Но това, което казахме на министър-председателя, е готовността и на полицията, и на армията с предварителните планове взаимодействие при нужда се реагира\", обясни Каракачанов, цитиран от \"Фокус\".\n\r\nТой посочи, че и в Гърция, и в Турция сред самите емигранти има хора, които опитват да организират движение към Западна Европа. \n\r\n\"Турция още миналата седмица взе много сериозни мерки, в Гърция също се успокои ситуацията. Но сме длъжни да вземем мерки. Предстоят и европейски избори и те могат да бъдат използвани за общополитически цели в Европа. Нашата задача е да не допуснем големи групи от хора да преминат на територията на България. Министерството на отбраната е готово да изпрати необходимите хора, транспортна техника и съоръжения. Ситуацията в момента е под контрол, наблюдава се и има готовност да се реагира веднага\", каза още Каракачанов. Той посочи, че периметърът на българската граница се наблюдава в дълбочина. \n\r\n\"На този етап няма сигнали емигрантски организации като в Гърция и Турция да има и в България\", посочи министърът на вътрешните работи Младен Маринов \n\r\n\"Следим ситуацията много внимателно още от първото получаване на сигнали за възможно движение на големи групи на емигранти в Турция и Гърция. До този момент ситуацията изглежда овладяна и в двете държави\", посочи той. \"Но имаше сериозни опити, така че не е изключено те да преминат в друга организационна форма\", коментира Маринов. \n\r\n\"Не искам да има паника, но когато съседните на нас държави имат проблем, ние трябва да сме подготвени, за да не се пренесат те на наша територия\", коментира той. \"На този етап няма сигнали емигрантски движения като в Гърция и Турция да има при нас. Няма наличие на някаква организация\", каза още Маринов.", "date": "2019.04.08", "title": "Борисов призна: Границата с Турция е добре, с Гърция – проблем"}
{"url": "https://www.dnes.bg/stranata/2019/04/08/spipaha-piiana-jena-zad-volana-promilite-3-9.406917", "text": "Жена с 3,9 промила беше спипана зад волана от кюстендилски катаджии. \r\nПолицаите спрели за проверка лека кола \"Хонда\". Зад волана била 34-годишна жена, която шофирала след консумация на алкохол. \r\nПроверката с дрегер установила концентрация от 3,9 промила. \r\nНа водачката е взета кръв за анализ, тя е задържана за 24 часа в ареста на РУ Кюстендил, предава \"Дарик\".\r\nПо случая е започнато досъдебно производство, уведомен е дежурен прокурор,информират от ОД на МВР-Кюстендил.", "date": "2019.04.08", "title": "Спипаха пияна жена зад волана, промилите - 3,9!"}
{"url": "https://www.dnes.bg/rock/2019/04/08/p-i-f-s-pesen-za-horata-s-mnojestvena-skleroza.406915", "text": "Музикантите от P.I.F. се включиха в кампания \"Невидимата МС\" на фондация \"Множествена склероза за България\" с новата си песен \"Понякога\". \r\nГрупата приема участието си в кампанията не само като социална отговорност, но и по лични причини. Една от бившите съученички на фронтмена на групата, Димо Стоянов, е диагностицирана с множествена склероза. \n\r\n„Тя е диагностицирана с МС от доста време, но е изключителен боец по дух – движи собствен бизнес, ходи на бокс, въобще - живее активно. Здравка (председателят на фондацията) я помолила да препоръча артист, който да запише песен по случай световния ден на МС 30 май. Имам много познати с тази болест и приех идеята присърце“, разказва Димо.\n                    \n                    \n                \r\nПесента е написана преди доста време, близо десетилетие, споделя изпълнителят. „И все не намираше повод да излезе на бял свят. Пуснах я на Здравка и текста зазвуча в пълен синхрон с идеята за съпричастност към хората с МС и изпитанията, пред които ги поставя болестта.“\n\r\nЦелта на кампанията „Невидимата МС“ е повишаване информираността на обществото за невидимите МС симптоми и тяхното въздействие върху качеството на живот на диагностицираните. В България по последни неофициални данни има над 10 000 души с МС, като всяка година тяхната бройка се увеличава приблизително с нови 80 пациенти. \n\r\nСъвсем скоро „Понякога“ ще се сдобие и с клип, в който ще видим лицата на МС през вдъхновяващите истории на хора с различни професии.\r\n\"Извън сюжета на видеото те ще споделят своите невидими за околните симптоми и ще изразят това, което искат масово да се знае за диагнозата, за да бъдат туширани погрешните схващания за болестта. По този начин всеки съпричастен към хората с МС в България ще може да осигури адекватна и правилна подкрепа\", убедена е Здравка Цветарска. \n\r\n\r\n ", "date": "2019.04.08", "title": "P.I.F. с песен за хората с множествена склероза"}
{"url": "https://www.dnes.bg/obshtestvo/2019/04/08/pomosht-ot-dyrjavata-za-padnaliia-ot-most-v-kitai-bylgarin-samo-na-dumi.406898", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Тежко остава състоянието на 31-годишният Николай Маринов, който в началото на март падна от мост в китайската столица Пекин.  Mъжът се нуждае от 40 хил. евро, които да депозира в болницата, за да му бъде извършена животоспасяваща операция. Тогава от Министерството на външните работи гарантираха, че сумата ще бъде изплатена.\n\n\r\n\"Чувствам се по-добре. Все още нямам възможност да ставам от леглото и да се движа. Притесненията ми са в по-дългосрочен период, защото самата рехабилитация ще отнеме поне 3 месеца, а разходите в Пекин са доста големи. Мнението на докторите е, че е хубаво в най-скоро време да се започне рехабилитация. Първо беше даден по-нисък бюджет, след това се оказа, че разходите за тези 3 месеца са двойно повече. Даренията ще стигнат само за първите две седмици\", сподели Николай от болницата, в която е настанен в Пекин.\n                    \n                    \n                \r\nПред  той призна, че би се радвал ако е възможно рехабилитацията му да протече в България. От няколко дни при Николай е неговата майка, която е настанена в апартамент на посолството ни в Пекин.\n\r\nНиколай сподели още, че в първите дни след инцидента е бил в шок и под голямо напрежение. Натовареното му ежедневие е довело до прилошаването му и последвалото падане от мост.\n\r\n\"Болницата е на много добро ниво, няма проблем с условията. Следващата стъпка е неговото изписване. По-изгодният вариант е транспортирането му и лечението му в България. Надявам се, че държавата ще окаже помощ\", коментира Веселин Найденов, който е приятел на Николай.\n\r\nПо думите му държавата гарантира, че средствата ще бъдат платени на болницата, но парите се събират от дарения. Веселин обяви, че китайците искат по 25 хил. лева на месец, за да остане Николай да се лекува там. Той добави, че държавата е помогнала с визата на майката на Николай и оказва по-скоро морална подкрепа.\n\r\n\"Николай е силен и готов да се бори. Ще намери сили да се пребори. Той ми каза \"Надявам се всичко да е наред, защото ми се живее\", сподели още Веселин Найденов.\n\r\nМожете да помогнете за лечението на Николай Маринов на следната сметка:\n\r\nТитуляр: Горан Цветков Илиев\r\nСметка: 02/0000000022501711\r\nIBAN: BG19STSA93000022501711", "date": "2019.04.08", "title": "Помощ от държавата за падналия от мост в Китай българин – само на думи"}
{"url": "https://www.dnes.bg/zvezdi/2019/04/08/svetlana-gushterova-s-pogacha-za-dyshteria-si.406958", "text": "Бебето на Светлана и Християн Гущерови стана на 40 дни. По този повод плеймейтката събра орисници в столичен ресторант. \r\nОсвен че показа за първи път бебето, младата майка разкри и как са го кръстили - Анелия-Добромира. \r\n \r\nСветлана сподели в Instagram няколко снимки от красивата украса в розово. За повода тя е поръчала и специални сладкиши. \r\n \r\nСред жените, дошли за здравето на бебето, са били Моника Валериева и Ваня Червенкова. Бизнесдамата и други близки приятелки на плеймейтката не се стърпяха и споделиха още няколко кадъра от събирането. На всички тях лицето на детето е скрито с емотиконки.\r\n \r\n\"Орисахме я\", написа Милена Пилева и отбеляза Гущерова на снимката. \r\n \r\nПрипомняме, че Светлана Гущерова роди момиченцето в 8-ия месец. След като то стоя в кувьоз близо месец, бе изписано от болницата. \r\n \r\n\r\n ", "date": "2019.04.08", "title": " Светлана Гущерова с погача за дъщеря си "}
{"url": "https://www.dnes.bg/temida/2019/04/08/sgp-shte-nishti-samoletnata-katastrofa-v-makedoniia.406960", "text": "Софийска градска прокуратура образува досъдебно производство във връзка със самолетната катастрофа в Република Северна Македония, при която на 2 април загинаха четирима български граждани, съобщиха от пресцентъра на прокуратурата. \n\n\nДосъдебното производство се образува за това, че на територията на Северна Македония неизвестен е повредил или допуснал да се повреди малък самолет тип \"Чесна\" с немска регистрация и при катастрофа на борда на самолета е настъпила смъртта на повече от едно лице - четирима български граждани, членове на едно семейство. \n\r\nВ хода на разследването ще бъдат разпитани служители на дирекция \"Консулски отношения\" в МВнР, запознати със случая, представители на ръководството на въздушното движение на Северна Македония, ще се изяснят данните за силна турбуленция и за загубен контрол от пилота над въздухоплавателното средство. \n                    \n                    \n                \r\nСГП ще изиска и информация относно назначените до момента експертизи в Северна Македония и резултатите от тях. Възможно е, след консултация с наблюдаващия прокурор да се наложи и изискването на допълнителни експертизи.\n\r\nРазследването ще бъде възложено на следовател от НСлС заради фактическата и правната му сложност.", "date": "2019.04.08", "title": "СГП ще нищи самолетната катастрофа в Македония"}
{"url": "https://www.dnes.bg/temida/2019/04/08/po-sledite-na-imotite-na-angelkova-i-jablianov.406964", "text": "Върховната касационна прокуратура възлага на КПКОНПИ да извърши проверка на сигналите за извършени престъпления от министъра туризма Николина Ангелокова и депутата от БСП Валери Жаблянов. Двамата станаха част от скандала \"Апартаментгейт\" в последните дни.\r\n \r\nДържавното обвинение се самосезира по случая на Жаблянов от медийни публикации, а по този на Ангелкова - след сигнал от група народни представители на НФСБ, обявиха от пресцентъра на институцията. \r\n \r\nПроверката ще вклюва изискване на информация относно притежаваните от проверяваните лица недвижими имоти; историята по собственици на всеки от закупените имоти; актуално състояние на дружеството-продавач; декларирането на имотите в общинските райони; заплащането на продажната цена и дължимите данъци  и такси, както и произхода на парите за покупките.\r\n \r\nПрокуратурата ще изиска и пълни копия от нотариалните дела за всяка сделка и ще вземе показания, както от купувачите, така и от продавачите на имотите. Обвинението ще проверява и за предни отношения и познанства между тях, как са установили контакт, как са получили информация за обявените за продажба имоти и тяхната цена и какви са били следващите им действия.\r\n \r\nПреди дни медийни публикации свързаха депутатът от БСП Валери Жаблянов с луксозна вила в столичния квартал \"Симеоново\", купена с кредит, който обаче не е деклариран. Николина Ангелкова пък беше замесена в скандала от бившият вицепремиер Валери Симеонов, който предупреди премиера Борисов \"да си огледа министрите, юе и там има такива евтини апартаменти\". Миналата седмица неговата партия НФСБ пък внесе официален сигнал в прокуратурата за проверка как са придобити имотите на министъра. ", "date": "2019.04.08", "title": "По следите на имотите на Ангелкова и Жаблянов"}
{"url": "https://www.dnes.bg/obrazovanie/2019/04/08/53-000-zrelostnici-shte-se-potiat-na-zadyljitelnite-izpiti.406971", "text": "В края на месец май на всеки от двата задължителни зрелостни изпити ще се явят 53 000 ученици, предаде Нова тв. Първият изпит, който е по български език и литература ще се състои на 21 май от 8.00 ч., а два дни по-късно - на 23 май в същия час ще започне и вторият по предмет по избор.\n\n\r\nМежду 28 и 31 май ще се проведат матурите по желание. Тази година най-много бъдещи абитуриенти – 14 612, са избрали да се явят на втори задължителен изпит по английски език. Вторият най-желан предмет е биология, като матура по него ще положат 11 076 ученици.\r\n11 036 са предпочели в дипломата им за средно образование вместо оценка от втора матура да се запише средноаритметичната оценка от изпитите по теория и практика на професията, изучавана в професионална гимназия.\r\n                    \n                    \n                По география тази година ще се явят малко под 6000 зрелостници. Изпит по философия ще държат 4300, а по математика – над 2200.\r\nТест по история и немски език ще положат повече от 1000 дванадесетокласници. Матура по желание тази година са заявили 888 ученици, като най-много – 310, ще се явят на математика.", "date": "2019.04.08", "title": "53 000 зрелостници ще се потят на задължителните изпити"}
{"url": "https://www.dnes.bg/notifikacii/2019/04/08/britanka-go-zakysa-v-dubai-chakat-ia-2-g-zatvor-za-kon.406937", "text": "Британка я чакат две години затвор в Дубай след като нарича новата жена на бившия си съпруг „кон“ във Facebook, съобщиха от BBC. 55-годишната лондончанка, Лале Шаравеш, била в Обединените арабски емирства на погребение на бившия си съпруг, с който имали 18 години брак.  За новия му брак тя разбрала чрез статус във Facebook през 2016 г. Тя публикувала два коментара на фарси, единия от които бил: „Надявам се да отидеш под земята, идиот такъв. Остави ме за този кон.“ Британката била арестувана на летището в Дубай, когато напускала страната заедно с 14-годишната си дъщеря.Според закона на ОАЕ за киберпрестъпленията, човек може да бъде затворен за клеветнически изявления в социалните медии. Британката я чакат до 2 години затвор и глоба от 50 000 паунда. Самите коментари са били докладвани пред закона от новата съпруга. ", "date": "2019.04.08", "title": "Британка го закъса в Дубай, чакат я 2 г. затвор за \"кон\""}
{"url": "https://www.dnes.bg/politika/2019/04/08/mareshki-ni-pazi-ot-migranti-sybira-5-000-dobrovolci.406944", "text": "Въпреки че МВР шефът Младен Маринов успокои, че ситуацията на границата е спокойна и няма наплив на бежанци, а министърът на отбраната Красимир Каракачанов заяви готовност при нужда да прати 1200 военни, лидерът на \"Воля\" Веселин  Марешки събира армия от доброволци.\n\n Той оглави спешен кризисен щаб за справяне с мигрантските проблеми по границата ни с Гърция.\n\r\nМарешки обяви, цитиран от пресцентъра на партията си, че има готовност да изпрати 5  000 доброволци. \n\r\n\"Това са истински родолюбци, хора, които милеят за България и са готови да я защитават от всякакви набези на нежелани \"гости\", заяви той. \n                    \n                    \n                \r\nПрез последните няколко дни ескалира напрежение в мигрантския лагер край Солун.\n\r\nХиляди бежанци опитаха да тръгнат към Западна Европа. Маршрутът им е или през България, или през Северна Македония.\n\r\nЗаради проблема с мигрантите премиерът Бойко Борисов свика среща в Министерския съвет.\n\r\nТой обърна внимание, че случващото се е точно в навечерието на европейските избори, във време, в което 95% от миграцията е намаляла в Европа.\n\r\n\"Помните колко тежък бе Балканският път, успяхме да се справим тогава. Границата с Турция се пази добре, споразуменията работят, но с Гърция е проблем\", отбеляза Борисов и обърна внимание, че точно около Солун, в Гърция се развиват тези процеси. \n\r\nПо думите му трябва да има готовност за задържане на бежанци, така че да не се разпръснат из страната.", "date": "2019.04.08", "title": "Марешки ни пази от мигранти, събира 5 000 доброволци"}
{"url": "https://www.dnes.bg/obshtestvo/2019/04/08/istoriiata-ne-zabravia-kak-bylgarski-moriaci-spasiha-pireia.406957", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСъветска подводница Щ-213 с командир капитан Денежко потапя корабa \"Струма\" на 24 февруари 1942 година. Загиват 767 еврейски бежанци и българският екипаж. Дълго време тази история просто е била забранена, но и днес тъне в забрава. По време на Втората световна война много български кораби прекарват евреи, бягащи от Холокоста към Палестина. Такъв е и корабът \"Струма\".\n\r\nОще по странно е това, че сме забравили историята със спасяването на Пирея от 7 български моряци. На 30 май 1941 флагманът на българския флот - 107-метровия кораб \"Княгина Мария Луиза\", натоварен с 6000 тона боеприпаси за германската армия, основно авиационни бомби, е в пристанището на Пирея. На кораба избухва пожар, а опитите да бъде изгасен не успяват. \n                    \n                    \n                \r\nЗа да спаси града от унищожение капитанът на българския кораб Иван Томов го извежда в открито море, по-далеч от пристанището. Следва изключително мощен взрив. Българите загиват, за да спасят града от унищожение - случай без аналог в световната морска история. Имената им са капитанът и командир на кораба Иван Томов, капитан Георги Бабев, Петър Чаракчиев, Георги Кръстев, Тоимен Захариев, Георги Винаров, Тодор Стоилов, разказа журналистът и автор на документални филми Матей Тодоров в предаването \n\r\nДнес тези герои са тотално забравени. Във Варна има една малка уличка, кръстена на капитан Иван Томов. В Гърция пък няма нищо. В личен разговор с журналиста Матей Тодоров един гръцки дипломат в България казва, че \"не може да става ортак с дявола\" и отказва да окаже съдейства поне някой от все още живите свидетели на тази катастрофа да разкаже за нея. Явно гръцкият дипломат има предвид, че България е била съюзник на Германия, но забравя факта, че с действията си българите спасяват живота на хиляди гърци.\n\r\n", "date": "2019.04.08", "title": "Историята (не)забравя: Как български моряци спасиха Пирея"}
{"url": "https://www.dnes.bg/index/2019/04/08/koi-zodii-namirat-priiateli-lesno.406962", "text": "Има хора, които се сприятеляват по-лесно и други, които им е по-трудно да създават социални контакти. Според астрологията има зодии, които са по-добри в създаването на нови приятелства, където и да отидат.\r\nЕто и кои са тези знаци:\r\n\r\n\r\n \r\nЛъвът има нужда от почитатели, от свита, от тълпа около себе си, иначе няма как да е център на вниманието. Хората от тази зодия имат таланта да общуват с много приятели едновременно и не се изморяват от това, а напротив – зареждат се. Те обичат да угаждат и да забавляват близките си. Лъвът обаче, винаги се оглежда за лоялни приятели. Той не толерира фалшиви приятелства.\r\n \r\n\r\n \r\nКолкото и да е странно, Скорпионът е един от най-приветливите знаци в зодиака, когато става дума за създаване на приятели. Представителят на този знак наистина харесва компанията на интелигентните хора и процъфтява най-добре, когато работи в сфера, в която има възможност да общува с много, и то интересни, личности. Скорпионът винаги търси нещо различно в хората.\r\n\r\n\r\n \r\nТелците обичат да имат приятели и да ходят по партита. Никой не е толкова приятелски настроен като Телеца, особено ако това е свързано с някакъв вид забава. Хората от този знак обичат да флиртуват, да се смеят и да впечатляват новите си познати  със своята страхотна индивидуалност. Телците имат нужда да се чувстват част от някаква общност, от личности с еднакви цели и интереси.\r\n\r\n\r\n ", "date": "2019.04.08", "title": "Кои зодии намират приятели лесно?"}
{"url": "https://www.dnes.bg/notifikacii/2019/04/08/12-mln-romi-v-evropa-otkyde-idva-obryshtenieto-i-kyde-sa-nai-mnogo.406970", "text": "\r\nВсяка година на 8 април се отбелязва Международният ден на ромите. Преди 48 години на тази дата представители на общността се събират в Лондон на първия си Световен конгрес. \n\r\nТъй като възприемат понятието \"цигани\" като дискриминиращо участниците в конгреса решават да го заменят с \"роми\", тъй като в най-широкото си значение на техния език то означава \"хора\". \n                \n                \r\nДнес в Европа живеят около 12 млн. роми, половината от тях - в страни членки на ЕС, предава . \n\r\nНай-много роми живеят в Румъния, Унгария и България. Това са само преценки обаче, тъй като при преброяване на населението много роми премълчават етническия си произход. \n\r\nВ България например едва половината от ромите се самоопределят като такива. \n\r\nРомите в страните от средна и югоизточна Европа имат сходна съдба - живот в бедност, дискриминация и трудна интеграция на трудовия пазар. \n\r\nТова са част от причините, заради които ромите от страни като Албания, Сърбия и Македония се опитват да намерят убежище в Германия, често - без успех. \n\r\nДалеч по-лесен е пътят на ромите от България и Румъния откакто гражданите на двете страни имат свободен достъп до германския трудов пазар. \n\r\n \r\n", "date": "2019.04.08", "title": "12 млн. роми в Европа – откъде идва обръщението и къде са най-много?"}
