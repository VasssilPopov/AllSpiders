{"url": "https://www.dnes.bg/akoshtete-vqrvaite/2019/12/02/amerikanka-se-pravi-na-bolna-iska-po-udobno-miasto-v-samoleta.431607", "text": "Пътничка по аеролинията Пенсакола-Маями симулира пристъп и предизвика аварийно кацане на самолет на компанията \"Американ еърлайнс\" заради неудобно кресло, пише в.\"Дейли мейл\".\nВеднага след излитането капризната пасажерка заявила на стюардесите, че й е тежко да диша и не се чувствала добре. Надеждата й била да я преместят на друго, по-удобно място. Но капитанът на самолета обявил извънредна ситуация и решил да приземи летателния апарат на летището в Пенсакола.\r\nМного скоро след това жената си признала, че симулирала пристъпа, за да бъде преместена на по-комфортно кресло. Лайнерът се приземил 40 минути след като излетял.\r\n\r\nСътрудници на полицията арестували пътничката, която първоначално отказала да напусне салона на самолета.\r\nСрещу нарушителката ще бъдат повдигнати обвинения. Полетът с дестинация Маями бил възобновен половин час след кацането, пише БТА.", "date": "2019.12.02", "title": "Американка се прави на болна, иска по-удобно място в самолета"}
{"url": "https://www.dnes.bg/obshtestvo/2019/12/02/radev-i-radeva-na-priem-pri-kralica-elizabet-v-london.431624", "text": "Президентът Румен Радев ще ръководи българската делегация за участие в Срещата на държавните и правителствените ръководители на страните-членки на НАТО.\nТя ще се състои на 3 и 4 декември в Лондон, Великобритания. На Срещата на върха ще бъде отбелязана 70-годишнината от създаването на Алианса, съобщиха от прессекретариата на държавния глава.\n\r\nИзграждането на съвременни отбранителни способности, финансовите средства, отделяни за отбрана от държавите-членки, засилването на ролята на Алианса в борбата с тероризма, стратегическите приоритети в областта на кибер отбраната, както и политиката на отворени врати на НАТО, ще бъдат сред обсъжданите теми.\n                    \n                    \n                \n                \n                \n                \r\nВ рамките на посещението в Лондон държавният глава Румен Радев и съпругата му Десислава Радева ще участват в прием, даван от Нейно Величество Елизабет II – кралица на Обединеното кралство Великобритания и Северна Ирландия, в чест на държавните и правителствени ръководители на страните-членки на НАТО и техните съпруги.\r\nВ рамките на различни формати българският президент ще разговоря с министър-председателя на Великобритания Борис Джонсън, както и с президента на САЩ Доналд Тръмп. Очаква се по време на форума президентът Румен Радев да проведе и двустранни срещи.\n\r\nВ делегацията, водена от българския държавен глава, ще бъдат Екатерина Захариева, вицепремиер и министър на външните работи, и Красимир Каракачанов, вицепремиер и министър на отбраната.", "date": "2019.12.02", "title": "Радев и Радева на прием при кралица Елизабет ІІ в Лондон"}
{"url": "https://www.dnes.bg/stranata/2019/12/02/dvama-zaginaha-pri-pojari-prez-uikenda.431536", "text": "Двама мъже загинаха при пожари през уикенда.\r\n63-годишен мъж е загинал при пожар в къщата си в село Обнова, съобщиха от ОДМВР - Плевен. Сигнал за инцидента е постъпил на 30 ноември в 18.50 часа.\n\r\nЕкип на РСПБЗН - Левски незабавно е изпратен на адреса и пламъците са потушени. При действията по гасенето и разчистването и последвалия оглед е намерено тялото на мъжа.\r\nПричините за инцидента са в процес на установяване. Унищожени са и 40 кв. м от сградата.\n\r\nПри друг инцидент също е открито тялото на 63-годишен мъж - в дома му в Бело поле, Видинско.\r\nНа 1 декември около 08.20 часа жител на Бело поле посетил дома на баща си в селото, след като бил уведомен от съседка, че от прозорец на къщата излиза дим. Мъжът открил на пода в стаята починал 63-годишния си баща и започнал да гаси тлеещите в помещението вещи.\n                    \n                    \n                \n                \n                \n                \r\nНа място пристигнал и екип огнеборци. При пожара било унищожено домашно имущество и опушени стени. Разследващите не констатирали данни за насилствена смърт по тялото на починалия.\r\nРаботата по случая продължава, а в РУ - Белоградчик е образувано досъдебно производство.", "date": "2019.12.02", "title": "Двама загинаха при пожари през уикенда"}
{"url": "https://www.dnes.bg/kino/2019/12/02/pyrva-snimka-zad-kulisite-na-avatar-2.431532", "text": "Режисьорът Джеймс Камерън публикува първата снимка от снимачната площадка на \"Аватар 2\". Лентата е продължение на научната фантастика от 2009 г. \r\n\r\nРежисьорът е приключил със снимките по лентата за тази година, съобщиха от bTV. \r\n\r\n\"Това е, нация На’ви! Последният ни ден снимки за 2019 г. и ще го отпразнуваме с надникване зад кулисите“, написа той в официалната страница на „Аватар“. \r\n\r\nНа снимката може да се види високотехнологична площадка, на която има син екран за специални ефекти.\r\nВижда се и конструкция на подводен космически кораб, който носи други кораби. \r\n ", "date": "2019.12.02", "title": "Първа снимка зад кулисите на \"Аватар 2\" "}
{"url": "https://www.dnes.bg/health/2019/12/02/petrich-privlicha-studenti-po-medicina-sys-stipendii.431618", "text": "Със стипендии за студенти по медицина община Петрич привлича млади кадри за болницата в града, заяви кметът Димитър Бръчков.\r\nТова е регламентирано с гласувана наредба, по която се сключват договори с младежи, които се обучават в медицински специалности. До момента младежите, които са сключили договор по нея, са деветима, като договорите са индивидуални.\r\nИма младежи, които подпомагаме още от втори курс, както и такива, които имат нужда от финансова подкрепа само по време на специализацията си, спрямо това се определят и договорите, каза кметът на Петрич, цитиран от БТА. Това е една от мерките, с които общината търси решение на проблемите в здравеопазването, свързани с големия брой специалисти в предпенсионна възраст.\r\n                    \n                    \n                \n                \n                \n                Бъдещите медици ще работят в \"Югозападна болница\", която е обединение на болниците в Петрич и Сандански. Тя обслужва както жителите на тези две общини, така и на общините Кресна и Струмяни. Четирите общини, заедно с ръководството на болницата, работят заедно за подобряване на качеството на медицинските услуги, допълни Димитър Бръчков.\r\nМиналата седмица в болницата се разкри отделение за клетъчна терапия. В момента в здравното заведение има двама медици от Москва, които са експерти в тази област. Те обучават и подпомагат работата на колегите си в Петрич, които в бъдеще ще използват иновативния подход. Подготовката на отделението по клетъчна терапия е продължило шест месеца.\r\nВ последните месеци в \"Югозападна болница\" се разкри и ТЕЛК-комисия, първоначално в Сандански, а от месец - и в Петрич. Така се спестяват време и средства на пациентите, които иначе трябваше да пътуват до областния център Благоевград за преглед от ТЕЛК-комисия, каза Димитър Бръчков.\r\nПредвид натовареността на комисията в Благоевград, няма как да се извършват прегледи по домовете, когато това се налага от състоянието на пациентите, но при добра организация ТЕЛК-комисията в Петрич и Сандански може да го направи, допълни Бръчков.\r\nДо месец ще заработи и мобилен лекарски кабинет. Линейката вече е доставена, каза кметът на Петрич. С нея ще бъдат извършвани посещения по график в част от селата в общините Петрич и Сандански. Това е необходимо заради застаряващото население в тези населени места, посочи Димитър Бръчков.", "date": "2019.12.02", "title": "Петрич привлича студенти по медицина със стипендии "}
{"url": "https://www.dnes.bg/index/2019/12/02/tokio-2020-iaponiia-syzdade-anime-samurai-za-stranite.431542", "text": "\nОлимпийските игри в Токио се приближават с всеки изминал ден. Феновете на японската култура и специфичния манга (аниме) стил бяха зарадвани с подарък от японски художници. Над 40 страни получиха свой аниме самурай с изключително подробна информация за всеки един от тях, пише LazyAnime.\n \n\r\nИнтересното в случая е, че това не е официална реклама на Токио 2020. Доброволният труд на японските художници е успял да сътвори тези наистина впечатляващи персонажи. Според фенове картинките са гениални. \n\r\nВсички гости на японските олимпийски игри са разделени в различни подгрупи като „Голямата осморка – страните от Г-8 – Япония, САЩ, Германия, Италия, Франция, Канада, Великобритания и Русия“, Петте краля на Севера – Швеция, Норвегия, Дания, Финландия и Исландия, Драконът и тигъра – братята от Ориента – Китай и Южна Корея и още много други. \n                \n                \n                \r\nИзданието споделя информация за руския самурай. Той се казва Фьодор, роден е през 11 декември, зодия стрелец. Руснакът е стеснителен млад човек, който винаги се отнася добре с другите. Мечът му е способен да разцепи огромните сибирски ледове.   \n\r\nЗа всеки един от самурайте ще бъде публикувана подробна информация в сайта на художниците . Уви, за момента страницата е налична само на японски език. Очакваме запалените фенове да помогнат с превода съвсем скоро.", "date": "2019.12.02", "title": "Токио 2020: Япония създаде аниме самураи за страните"}
{"url": "https://www.dnes.bg/akoshtete-vqrvaite/2019/12/02/samo-za-jeni-horoskopyt-vi-za-dekemvri.431345", "text": "През декември ще има редица събития, които може да имат променящ живота ни характер. Звездите ни съветват да завършим годината с положителна настройка, въпреки предизвикателствата. Какво ви очаква според зодията, вижте в женския хороскоп на Az-jenata.bg\r\n\r\nДамите родени под този зодиакален знак може да очакват промени в любовта. Енергия няма да липсва, а тя ще ви помогне да повишите своята увереност и да я ползвате по най-добрия начин. Опитайте се да влезете в новата 2020-а с повече спокойствие и топлина в душата. Обърнете внимание на близките и на семейството си. Декември ще ви донесе приятни срещи, емоции, интересни пътувания.\r\n\r\n                    \n                    \n                \n                \n                \n                Последният месец от годината е добър за промени във външния вид, поставяне началото на здравословно хранене. Ще е важно да завършите 2019-а с положителна нагласа. Въпреки че е краят на годината, този период е подходящ за смяна на работата, търсене на нови хобита, познанства. Звездите ви съветват да избягвате сцените на ревност и конфликтите на всички фронтове.\r\n", "date": "2019.12.02", "title": "Само за жени! Хороскопът ви за декември"}
{"url": "https://www.dnes.bg/akoshtete-vqrvaite/2019/12/02/avstraliika-prekara-2-sedmici-sama-v-pustiniata.431614", "text": "Намериха 52-годишна жена, която е прекарала две седмици без храна в пустинна местност. Издирват се двамата нейни приятели, които са тръгнали да търсят помощ. \n\r\nТамра, двамата й приятели Клер Хокридж и Фу Чан, заедно с кучето им, тръгнали с колата си на юг от град Алис Спрингс. Това е безлюдна местност, където не се срещат почти никакви хора, съобщиха от bTV. Известна е с възвишението Улуру. \n\r\nКолата се е преобърнала в пресъхналата река Финке. Тримата приятели останали до автомобила три дни, но не успели да извадят колата от реката. \n\r\nКомпанията разполагала с малко вода, алкохол, крекери и полуфабрикати. След като запасите привършват, компанията тръгва да търси помощ. Намират водоем, но с мътна вода. За да направят водата годна за пиене, те започват да прецеждат водата през тениските си, като преди това успяват да я сварят. \n                    \n                    \n                \n                \n                \n                \r\nСлед седмица в пустощта, двама от тримата приятели тръгват за помощ. GPS системата показвала, че има шосеен път на 22 километра, но кучето нямало да издържи прехода, затова Тамра остава сама с него. \n\r\nСлед седмица Тамра е спасена, но нейните приятели продължават да се издирват.", "date": "2019.12.02", "title": "Австралийка прекара 2 седмици сама в пустинята "}
{"url": "https://www.dnes.bg/index/2019/12/02/sardinite-pod-dyjda-grajdanskoto-dvijenie-sreshtu-salvini.431613", "text": "\nВ поляризирания политически пейзаж на Италия гражданското движение, нарекло се \"Сардините\", засилва натиска върху десния популист Матео Салвини.\n\r\nДвижението бе основано по време на един обяд от четирима бивши съквартиранти, всичките на трийсетина години, на които им дошло до гуша от дразнещата националистическа реторика на лидера на партия \"Лигата\", пише БТА.\n\r\nИзползвайки един от силните похвати на Салвини - кампания в социалните медии, четиримата приятели бързо организираха в началото на миналия месец митинг на централния площад на Болоня - Пиаца Маджоре, като алтернатива на предизборното събитие на Салвини в града преди ключовите регионални избори през януари.\n                \n                \n                \r\nТе очакваха в проливния дъжд да се съберат 6000 души. Вместо това 15 000 души изпълниха площада, притиснати като сардини, и така поставиха началото на ново политическо движение.\n\r\nТо бързо се разпространи в цялата страна, привлече хиляди последователи в социалните мрежи и изглежда завари неподготвен медийния спец Салвини.\n\r\n\"Искахме да запълним вакуума, оставен от традиционните политици, които капитулираха пред агресивния език на омразата и страха, каза един от основателите, 32-годишният Матия Сантори в интервю за АП и добави: \"Открихме, че вакуумът е много по-голям от очакваното\".\n\r\nИталианското движение на \"сардините\", което очевидно е вдъхновено от левоцентристки идеи, отказва да развява партийни знамена и се определя като непартийна инициатива, без амбиции да стане политическа партия. Но левоцентристките сили, особено преживяващата трудности Демократическа партия (ДП), много добре видяха потенциала му.\n\r\nДвижението има антипопулистки набор от идеи, проекти и конкретни планове, насочени към хората. То настоява за закони за социално приобщаване, за мерки в подкрепа на миграцията и околната среда. Движението често обединява усилията си с младежката екологична протестна група \"Петъци за бъдещето\" и двете организации подготвят съвместни събития.\n\r\nСпоред неотдавнашно социологическо проучване на агенция \"Индекс Рисърч\" повече от 40 процента от италианците смятат, че \"сардините\" са най-опасният враг на Салвини, докато едва 14 процента гласуват доверие на левоцентристката ДП като възможна алтернатива на десния популизъм.\n\r\n\"Вече сме стотици хиляди и сме готови да ви кажем да спрете\". Това заявяват в манифеста си, публикуван във Фейсбук, \"сардините\", обръщайки се към популистите, и заплашват да разпространяват това послание, докато популистите не ги хване морска болест.\n\r\nСалвини, звезда в социалните мрежи, отначало пренебрегваше движението, а после започна да му се присмива, като обяви в Туитър, че предпочита \"малките котенцата пред сардините, а малките котенца се хранят със сардини, когато са гладни\".\n\r\nНовото движение се различава от антисистемното Движение 5 звезди (ДПЗ), което също се роди от бунта срещу старите политически сили. То няма изявен лидер и е открито антипопулистко, докато ДПЗ има дълбоки популистки корени и харизматичен лидер - бившият комедиен актьор Бепе Грило, който определя дневния му ред.\n\r\nИзненадващият успех на първата демонстрация на \"сардините\" в Болоня бе последван от друг протест в по-малкия град Модена, където близо 7000 души се събраха, за да протестират срещу популистките послания на Салвини. Площадът бе пълен с италианци от всички възрасти, размахващи символите на \"сардините\" и пеещи химна на антифашистката съпротива \"Бела чао\".\r\nВидеа и кадри от протестите станаха много популярни в социалните мрежи и все повечето активисти започнаха да предлагат нови прояви в цялата страна. В идващите седмици са планирани нови флашмобове в дузина италиански градове, от Неапол до Милано.\n\r\nОбщонационална демонстрация е планирана за 14 декември в Рим, където организаторите се надяват, че близо един милион души ще се съберат на централния площад \"Сан Джовани\".\n\r\n\"Сардините\" разтърсват нестабилния политически пейзаж в Италия, където слабата управляваща коалиция, формирана през лятото от левоцентристката ДП и ДПЗ за блокиране на възхода на Салвини, изглежда е изправена пред неудържима дясна вълна.\n\r\nОсем италиански области ще гласуват на местните избори през 2020 г., включително бастионът на левите - областта Емилия-Романя, където \"Лигата\" на Салвини показа изненадваща мощ на парламентарните избори през 2018 г.\n\r\nНеотдавнашни допитвания показват, че възходът на \"Лигата\" и нейният десноцентристки съюз с \"Напред, Италия\" на Силвио Берлускони и крайнодесните \"Италиански братя\" на Джорджа Мелони може да победи левите партии, които управляваха в някои от тези области от десетилетия.\n\r\nНо въпреки пренебрежението на Салвини \"сардините\" набират сила. Освен това подобни инициативи срещу всякакви форми на популизъм подхванаха и италианците в Ню Йорк и Берлин.\r\n\"Затрупани сме от молби от Италия и от чужбина да организираме нови събития\", каза Сантори и добави: \"Целта ние е да събудим хората и да отприщим тази нова енергия. Сега от политиците зависи тя да не бъде пропиляна\".\n\r\nАнализаторите отбелязват, че други предишни граждански инициативи, като италианските \"джиротонди\", към които се присъедини известният режисьор Нино Морети, не успяха да трансформират популярността си в конкретна политическа алтернатива.\n\r\n\"Сардините\" показаха, че могат да мобилизират хората и да ги изведат по площадите с неагресивно послание. Големият въпрос сега е, какво ще направят по-нататък\", каза Масимилиано Панарари, политически анализатор от Международния свободен университет за социални науки в Рим (LUISS).\n\r\n\"Политическият им потенциал е голям, а гласовете за тях би трябвало по естествен начин да се пренасочат към левите партии\", каза Панарари и добави: \"Последователите им може да нямат определена партийна принадлежност, но имат общ враг и ще гласуват срещу него\".", "date": "2019.12.02", "title": "\"Сардините\" под дъжда: Гражданското движение срещу Салвини"}
{"url": "https://www.dnes.bg/politika/2019/12/02/sacheva-smenia-utre-biser-petkov-zashto-obache-toi-si-trygva.431629", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВъв вторник ще се гласува кандидатурата на Деница Сачева за поста на социален министър. Тя ще замени Бисер Петков, чиято оставка беше поискана от премиера Бойко Борисов.\n\r\nПрез последните години Деница Сачева беше зам.-министър на образованието. Мисията ѝ беше връщането на децата в училище. \n\r\nСпоред анализаторите причините за поисканата от премиера оставка на Бисер Петков са няколко – проблемите на хората с увреждания, казусът с болничните и темата за втория пенсионен стълб. \n\r\nСпоред други обаче за освобождаването има и друга основна причина - Бисер Петков станал неудобен, заради искането си за по-високи заплати на социалните работници. \n                    \n                    \n                \n                \n                \n                \r\n\"Министърът се застъпи за своите служители не защото иска да ги направи богати, а защото те получават чисто 508 лева\", \n\r\nНа специална церемония във вторник Бисер Петков ще предаде поста си на новия социален министър Деница Сачева. Тя ще участва като нов министър още на следващото правителствено заседание в сряда.\n\r\n", "date": "2019.12.02", "title": "Сачева сменя утре Бисер Петков. Защо обаче той си тръгва?"}
{"url": "https://www.dnes.bg/mish-mash/2019/12/02/parite-gi-niama-mileniumite-naistina-sa-precakanoto-pokolenie.431575", "text": "Миленуим поколението винаги е виждало себе си като значително по-бедно от своите предшественици Бейби Бумърите. Младите хора из цял свят се чувстват „прецакани“ от техните предци заради липсата на финанси, имоти и сигурност, а данните на Федералния резерв в САЩ доказват, че Милениумите имат право да бъдат ядосани на Бумърите.\r\nБумърите имат предостатъчно пари в сравнение с Милениумите, което е логично, все пак са живели по-дълго и са трупали повече състояние. Но според данните на Федералния резерв, когато те са били на възрастта на Милениумите, също са били значително по-богати.\r\nПрез 1989 година, когато Бумърите са били на възраст между 25 и 43 години, те са притежавали 20,9% от цялото богатство на САЩ. През 2019 г., Миленумите, които са между 23 и 38 години притежават едва 3,2%. Разликата е над 6 пъти.\r\n                    \n                    \n                \n                \n                \n                “Те имат право да са ядосани, казва Джош Бивенс, директор на научните изследвания в Икономическия институт. – Когато завършват, Милениумите излизат на ужасен пазар на труда. Повечето от тях са били прекалено зашеметени в желанието си да си намерят по-високо платена работа, за да спестят нещо.“\r\nВсяко поколение започва от нулата, все пак децата не притежават нищо. През годините то натрупва състояние, а след смъртта на хората, това състояние се предава в наследство. Но парите на по-възрастните не намаляват. Всъщност дори и сега те притежават ¼ от цялото състояние на САЩ. А това не оставя незабелязано от Милениумите и от още по-новото - поколение Z.\r\nВъв въздуха се усеща негодувание и напрежение, което се вижда дори в появата на новия мийм Ok Boomer. Според New York Times фразата сложи окончателен край на приятелските отношения между поколенията.\r\nДори и на политическата сцена бъдещите кандидати за президент знаят, че ако искат повече гласове, трябва да говорят на езика на Милениумите.  Това означава, че кампаниите им трябва да са насочени към решаване на проблема с неравенството, студентските дългове, достъпа до здравеопазване. Сенаторът Бърни Сандърс има най-голяма подкрепа след поколението, тъй като той предлага и още нещо – 1% по висок данък за по-богатите Бумъри.\r\nНякои политици като сенатор Камала Харис пък директно се обръщат към по-младите гласоподаватели.\r\n\"Днес Бумърите имат повече пари от Милениумите, но всъщност става въпрос за една малка фракция от обществото“, обяснява Бивенс. По думите му по-голямата част от обществото през 1989 година е живяло в бедност, притежавайки едва 4% от цялото богатство на САЩ. Но една малка част от Бумърите били богати и докато те ставали още по-богати, останалите ставали по-бедни.\r\nНо според данните дори Поколение X, това малко поколение между Бумърите и Милениумите, които са слушали Nirvana на касетки и най-вероятно никога няма да излъчат президент, са имали повече финанси от сегашното поколение. През 2001 години те са били между 22 и 36 години. И въпреки че са значително по-малко, са имали 5,7% от цялото състояние на САЩ – близо 2 пъти повече от Милениумите сега.\r\nМладите знаят, че са „прецакани“ и вече не сдържат гнева си пред по-възрастното поколение. Въпреки че Бумърите не харесват фразата OK Boomer да бъде навирана в лицето им, Милениумите смело я ползват срещу всеки политик, който не взима притесненията им на сериозно. \r\n ", "date": "2019.12.02", "title": "Парите ги няма... Милениумите наистина са \"прецаканото\" поколение "}
{"url": "https://www.dnes.bg/eu/2019/12/02/olaf-prikliuchi-s-razsledvaneto-sreshtu-babish.431599", "text": "Европейската комисия потвърди, че европейската служба за борба с измамите ОЛАФ е приключила разследването срещу премиера на Чехия Андрей Бабиш за конфликт на интереси. Докладът на ОЛАФ е изпратен в Прага, уточни говорителят на комисията.\n\r\nПо неговите думи засега съдържанието на доклада остава поверително, тъй като процедурата не е приключила. Все още е необходимо ОЛАФ да изпрати доклада си на чешки език. След това чешките власти ще разполагат със срок от два месеца за отговор, пише БТА.\n\n\nСпоред медийни съобщения проверката е потвърдила, че Бабиш е в конфликт на интереси, защото негови фирми са сред най-големите получатели на европейско финансиране в страната. От 2017 г. управлението на тези фирми е прехвърлено, за да се спазят изискванията на закона.\n                    \n                    \n                \n                \n                \n                \r\nГоворител на ЕК днес уточни, че изпратеният в Прага в края на миналата седмица доклад е окончателен. Фактите са установени, очакваме чешките власти да съобщят как възнамеряват да изпълнят отправените препоръки, добави той.\n\r\nЕК днес отказа да коментира разследването, водено в Малта за смъртта на журналиста Дафне Галиция. Неведнъж комисията е призовавала за независимо и задълбочено разследване, както и за изправяне на виновниците пред съда, посочи говорителят. Той отбеляза, че ЕК вече е препоръчала на малтийските власти да търсят съдебна отговорност от корумпираните.\n\r\nГоворителят добави в отговор на въпрос дали ЕК би задействала процедурата по чл. 7 от договора за ЕС срещу Малта, че подобни стъпки се предприемат при отчитането на постоянни нарушения на законността, а не заради отделен случай.", "date": "2019.12.02", "title": "ОЛАФ приключи с разследването срещу Бабиш "}
{"url": "https://www.dnes.bg/notifikacii/2019/12/02/greta-tunberg-zakysniava-za-sreshtata-na-oon.431620", "text": "Грета Тунберг ще пропусне първите дни на срещата на ООН в Мадрид. 16-годишната активистка сама обяви закъснението си в социалните мрежи.\r\n\"Пътуваме към Европа! Очаква се да пристигнем във вторник сутринта. Ще акустираме на Doca de Alcantara в Лисабон и се надяваме да ви видим там!\", написа Грета.  \nТя бе принудена бързо да намери транспорт, който да не оставя въглероден отпечатък, след като срещата на ООН бе преместена от Чили в Мадрид в последния момент. На помощ се притекоха двама австралийски влогъри, които предложиха своя катамаран.\r\nСрещата на ООН започна днес, като главният секретар на организацията Антониу Гутериш обяви, че \"вече сме преминали точката, в която ще можем да се върнем назад\". Той обяви следващите 12 месеца за критични в борбата с промените в климата.\r\n                \n                \n                \"Да послушаме многото хора, които настояват за промяна. Да отворим очи за дебнещата ни непосредствена заплаха. Да обърнем внимание на единодушието на науката. Да проявим политическата воля, която народите очакват от нас. Всичко по-малко от това би било предателство към човешкото семейство като цяло и към бъдещите поколения\", призова генералният секретар на ООН.\r\nСрещата ще продължи до 13 декември и дори и закъсняла, Грета ще успее да се обърне към световните лидери и да настоява за промяна.", "date": "2019.12.02", "title": "Грета Тунберг закъснява за срещата на ООН "}
{"url": "https://www.dnes.bg/obshtestvo/2019/12/02/radev-vse-poveche-hora-imat-viara-na-vma.431630", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВоенномедицинската академия отбеляза 128 години от своето създаване. Честването на празника започна с полагане на венци и цветя пред паметника на загиналите медицински чинове пред сградата на болницата.\r\nПо-късно се проведе тържествено събрание на личния състав на академията. В него взе участие държавният глава Румен Радев .\r\n\r\n\"Всички знаем, че днес здравната ни система се съпътства от редица неуредици, често и бездушие, но все повече хора имат вяра на ВМА, защото тук здравето е висша ценност\", заяви президентът, съобщава телевизия Bulgaria ON AIR.", "date": "2019.12.02", "title": "Радев: Все повече хора имат вяра на ВМА"}
{"url": "https://www.dnes.bg/akoshtete-vqrvaite/2019/12/02/bebe-orangutan-se-rodi-v-britanski-zoopark.431547", "text": "Новороденото бебе орангутан е сред новите жители на британския зоопарк \"Честър\", съобщиха от Ройтерс. \r\n\r\nМомченцето се е родило на 14 ноември и все още няма официално име. 32- годишната Субис е майката, която бе заснета как гушка новороденото си. \r\n\r\nИ двете животни са от застрашения вид суматрански орангутан. В световен мащаб от този вид на свобода живеят по- малко от 14 000. \r\n\r\nОрангутанът е застрашен от загубата на естествена среда заради нелегален дърводобив, както и за производството на палмово масло.", "date": "2019.12.02", "title": "Бебе орангутан се роди в британски зоопарк"}
{"url": "https://www.dnes.bg/obshtestvo/2019/12/02/s-kasova-belejka-za-7-lv-taksidjiia-specheli-chek-za-2-bona.431546", "text": "Таксиметровият шофьор от Плевен Златко Лаловски спечели чек от 2000 лева с касова бележка за покупка от 7 лева. Това съобщи Рени Дудева от офиса на НАП - Плевен.\r\nЗа трети път месечната награда на НАП от 2000 лв. се печели от плевенчанин, уточни тя.\r\nШофьорът от Плевен участва с касови бележки в лотарията на НАП от година и половина. Общо е регистрирал в играта над 8000 касови бележки, а късметът му донесла бележка за зареждане на гориво. При получаване на наградата късметлията е разкрил, че вероятно ще я използва за почивката си.\r\nВ област Плевен до момента са регистрирани близо 791 000 касови бонове на обща стойност 9,7 милиона лева, от които 35 050 броя от ПОС терминал, уточниха от НАП - Плевен пред БТА.", "date": "2019.12.02", "title": "С касова бележка за 7 лв. таксиджия спечели чек за 2 бона"}
{"url": "https://www.dnes.bg/notifikacii/2019/12/02/ogromna-dupka-zeina-v-kitai-pogylna-avtomobili.431632", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОгромна дупка погълна автомобили в Китай. Трима души са в неизвестност, след като попаднали в бездната, която се появила изненадващо на натоварена улица, \r\n\r\nНад 1000  души и 200 машини участват в спасителна акция. Улицата, където се е случил инцидентът, се намира над тунел за метро. Работниците в близката станция са били евакуирани.\r\nНяма данни метрото да е било засегнато. \r\n\r\nИзвършени са укрепителни дейности, за да се избегне допълнително пропадане. Преустановени е и газо- и водоподването.\r\nВсе още не са ясни причините за инцидента.", "date": "2019.12.02", "title": "Огромна дупка зейна в Китай, погълна автомобили"}
{"url": "https://www.dnes.bg/notifikacii/2019/12/02/gdbop-udari-narkogrupa-v-sofiia-v-neia-i-dvama-policai.431581", "text": "Полицията задържа престъпна група от 10 души, разпространявала дрога в столицата. Спецоперацията е проведена на 29 ноември от ГДБОП. Претърсени са 18 адреса и  са проверени 18 автомобила, съобщиха от МВР.\r\nВ рамките на разследването било установено, че в състава на групата са  участвали и двама полицейски служители - старши инспектори в Охранителна  полиция - Второ РУ. Тяхната роля била изключително важна - разчиствали  са терена на групата от други разпространители на наркотични вещества;  срещу заплащане арестували посочени от ръководителя на групата лица,  извършвали проверки на негови конкуренти.\r\nОрганизираната престъпна група, създадена с цел наркоразпространение – основно амфетамин и марихуана, е действала от началото на 2017 г. на територията на София, кв. \"Требич\", с. Мировяне, Нови Искър и село Доброславци, обясни прокурор Сийка Милева, говорител на Специализираната прокуратура. \r\n                \n                \n                В хода на разследването е установено, че групата е имала строго изградена пирамидална структура - на най-долното ниво са били уличните дилъри, които са се снабдявали с наркотичните вещества от членове на групата на средно ниво, а те от своя страна са се сдобивали с дрогата от ръководителя или организатора на престъпната група.\r\nРазпределянето на парите от разпространението на наркотици се е осъществявало в обратен ред – сумите са се предавали от ниското към високото ниво на групата, с печалбата са се закупували скъпи автомобили. За грам трева за пушене и грам амфетамин се е заплащало по 25 лв.\r\nГоляма част от членовете на групата са криминално проявени с предходни присъди за телесни повреди, разпространение на наркотични вещества, кражби и грабежи. Събрани са доказателства, че със сила, заплаха, нанасяне на телесни повреди и палежи на автомобили участниците в престъпната дейност са принуждавали различни лица да разпространяват наркотични вещества, както и такива, които да купуват наркотици от тях.\r\nСъбрани са доказателства, че един от полицаите е пренасял наркотични вещества в патрулния автомобил по време на служебните си задължение. Срещите между полицаите и членовете  на групата са се провеждали в сервиз за автомобили, с цел да не будят подозрение.\r\nПри претърсванията са иззети голямо количество марихуана, амфетамини, разпределени на малки дози, готови за разпространение, както и везни, метални мелници за мелене, множество мобилни телефони, бележки с имена и записани суми срещу тях. Назначена е експертиза на иззетата дрога и се установява количеството.\r\nНа всички задържани е повдигнато обвинение за участие в организирана престъпна група с цел разпространение на наркотични вещества. Осем от тях са с мярка за неотклонение \"задържане под стража\", на един е наложена мярка за неотклонение – \"парична гаранция\", а друг е обявен за общодържавно издирване, предстои издаването на Европейска заповед за арест.\r\nЗаместник-директорът на ГДБОП ст.комисар Любомир Янев уточни, че в рамките на оперативните действия са използвани СРС, благодарение на които са стигнали и до участието на полицаите. Повече от 40 души са разпитани като свидетели по случая.\r\nСлужителите имат шестгодишен стаж, наблюдавани са от Дирекция \"Вътрешна сигурност\", тъй като това е периодът, в който попадат в рисковата група, по наши оценки, допълни заместник директорът на дирекцията Стефан Банков.\r\nПо думите му, благодарение на ГДБОП, които ни сезираха за установените престъпления, съвместно със Спецпрокуратурата, стигнахме до фрапантни заключения – че полицейските служители са си позволявали да малтретират лица, които са наркозависими, да разчистват района, който те обслужвали, а тяхната дейност е именно превенция и противодействие в този район.\r\nБанков допълни, че единият от полицаите е бил и в приятелски, съседски взаимоотношения с участник в групата. Традиционната комуникация между служителите и членовете на групата се е осъществявала по т.н \"прави телефони\". Продължават оперативно- издирвателните действия за установявани и на други полицейски служители, съпричастни към престъпната схема или допуснали това да се случи.", "date": "2019.12.02", "title": "ГДБОП удари наркогрупа в София, в нея и двама полицаи"}
{"url": "https://www.dnes.bg/obshtestvo/2019/12/02/boi-s-trybi-markuchi-nakazaniia-razkazyt-na-jena-izbiagala-ot-nasilnika-si.431552", "text": "\r\nТя 20 г. е криела лицето си заради следите от боя, нанесен от най-близкият й човек. \n\r\nЗа първи път той й посегнал, когато тя била на 23 години. По-късно не пощадил и децата им - биел ги с пръчки, с маркуч, наказвал ги да държат във въздуха тротоарни плочки. \n\r\nТя не смеела да се обади нито в полицията, нито в социално подпомагане Заплашил я, че където и да отиде, ще я намери. \n                    \n                    \n                \n                \n                \n                \r\nИмето на тази жена условно е Надежда. Тя крие лицето и самоличността си. Историята й обаче е позната на хиляди българки, които също като Надежда са жертва на домашно насилие, но парализирани от страх не търсят помощ. \n\r\n\"На първо място се страхуват да не им се случи нещо, да не бъдат убити, защото и такива заплахи са имали. Затова са чакали дълго време, преди да решат да напуснат насилника\", обясни Нина Савова от Фондация \"Бъдеще и Надежда\" пред . \n\r\nМного жени успяват да напуснат насилника, но за кратко. \n\r\n\"Където и да отидех, винаги ме намираше\", спомян си тя. \n\r\nИ така, докато сила да отиде в Социална закрила не й дало едно от децата й. Там е била насочена към кризисния център на фондация \"Бъдеще и Надежда\" в Северозападна България, който работи от само 2 г., но вече е приютил 15 жертви на насилие. \n\r\nВ центъра работят социални работници и психолози, които до един са доброволци. \n\r\nЖената и децата й остават там 3 месеца. Надежда повече не се връща при насилника си. Откакто си е тръгнала са минали 2 г. \n\r\nТя съжалява, че не е потърсила помощ по-рано. \n\r\n\"Това искам да кажа на всички жени - да потърсят помощ\", апелира Надежда.\r\n   ", "date": "2019.12.02", "title": "Бой с тръби, маркучи, наказания: Разказът на жена, избягала от насилника си"}
{"url": "https://www.dnes.bg/zvezdi/2019/12/02/pavel-s-nova-ekstravagantna-pricheska.431570", "text": "Рапърът Павел от дуото  Pavell & Venci Venc’ шокира феновете си с нова визия. Той е заложил на интересна и екстравагантна прическа.\r\nПевецът се похвали с новата си коса чрез публикация в социалната мрежа Instagram. Там той постна снимка от фризьорския салон, на която се вижда, че косата му е на големи иглички и е в шарени цветове - ливаво и синьо.\r\n \r\n\"И бууууум!!! Това май ще го задържа известно време на главата си\", написа Павел към кадъра.\r\n \r\nНовата прическа е дело на фризьора Венелин Кондаков.\r\n \r\n\"Много ти отива\", \"Поне един клип трябва да има с тази прическа\", \"Хубав цвят на косата\", пишат последователите на певеца в мрежата.\r\n\r\n", "date": "2019.12.02", "title": "Павел с нова, екстравагантна прическа"}
{"url": "https://www.dnes.bg/notifikacii/2019/12/02/tejka-katastrofa-na-trakiia-dvijenieto-kym-sofiia-e-spriano.431591", "text": "Катастрофа затруднява движението по АМ \"Тракия\" в посока София, движението е спряно, съобщиха от ОД на МВР.\r\nСигналът е получен към 13 часа на телефон 112, че в участъка между 108 и 109 км е самокатастрофирал автомобил, управляван от жена.\r\nКъм мястото са насочени екипи на полицията, ЦСМП и пожарникари, които с помощта на специализирана техника да извадят шофьорката от колата.\r\nДвижението в участъка е спряно и автомобилите се пренасочват по обходен маршрут към София.\r\nОт полицията уточняват, че се очаква информация за състоянието на жената и други подробности около инцидента.\r\n ", "date": "2019.12.02", "title": "Тежка катастрофа на \"Тракия\", движението към София е спряно"}
{"url": "https://www.dnes.bg/stranata/2019/12/02/vandali-porugaha-grobove-v-nova-zagora.431588", "text": "В края на месец ноември са били поругани гробища в Нова Загора, съобщава полицията.\n \r\n\r\nДва дни 27 и 28 ноември е продълбил вандалският акт. Неизвестни лица са повредили 19 надгробни паметника в гробищен парк. \r\n\r\nПолицията е започнала издирването на вандалите, а по случая е образувано досъдебно произдовдство.", "date": "2019.12.02", "title": "Вандали поругаха гробове в Нова Загора "}
{"url": "https://www.dnes.bg/index/2019/12/02/i-rod-stiuart-razkritikuva-princ-hari-i-megan-markyl.431590", "text": "Рок ветеранът Род Стюарт разкритикува принц Хари и съпругата му, херцогинята на Съсекс Меган, заради решението им да не прекарат Коледа с кралица Елизабет Втора, пише в. \"Дейли стар\", цитиран от БТА.\r\nВместо да сподели коледната трапеза с Нейно Величество, двойката планира да прекара празника с майката на Меган, Дория Рагланд, в Калифорния, САЩ. От Бъкингамския дворец миналия месец съобщиха, че след като са прекарали предишните две Коледи в Сандрингам, херцозите на Съсекс са решили тази година да пропуснат кралското семейно събиране.\r\n\"Разочарован съм, че принц Хари и Меган тази година решиха да не прекарат Коледа с кралицата. Ако аз бях на мястото на Хари, щях да помисля, че има достатъчно празници, които мога да прекарам сам или с майката на Меган. Кралицата е на 93 години. Аз лично съм гледал да прекарвам коледните празници с майка ми и баща ми, знаейки, че не са им останали много\", споделя Род Стюарт.\r\n                \n                \n                Рок ветеранът не е единственият, разкритикувал принц Хари и херцогинята на Съсекс Меган заради решението им да прекарат Коледа в САЩ заедно със сина си Арчи.\r\nТелевизионният водещ Пиърс Морган неотдавна заяви, че по този начин двойката иска да избяга от британската преса.", "date": "2019.12.02", "title": "И Род Стюарт разкритикува принц Хари и Меган Маркъл "}
{"url": "https://www.dnes.bg/crime/2019/12/02/rushat-nezakonni-stroeji-na-obvineni-v-alo-izmami.431593", "text": "103 недвижими имота, собственост на 27 лица ще бъдат проверени от Дирекция за национален строителен контрол (ДНСК). Това им възложи Специализиранат прокуратура. Причината е, че имотите са на хора, обвинени за участие в три неутрализирани през 2019 г. организирани престъпни групи за телефонни измами.\n\r\nНа 2 декември началникът на ДНСК изпрати доклад в Специализираната прокуратура за предприетите от служителите на дирекцията действия за проверка на законността на строителството в посочените от прокуратурата имоти.\n\r\nПроверените 103 обекта са на територията на Горна Оряховица,  село Ружинци, с. Арчар (община Димово), Берковица, град Левски, Ветово.\n\r\nИздадени са 17 заповеди за премахване на незаконни строежи, от които първия вече е премахнат, а други два са в процес на доброволно премахване. За други 20 обекта тече процедура по издаване на заповеди за премахване от кметовете на съответните общини.\r\n                    \n                    \n                \n                \n                \n                Забрана за ползване е наложена за 5 обекта. 23 от останалите проверени сгради са в категорията на т.нар. търпими строежи (незаконни, за които липсват строителни книжа, но са вписани в действащите устройствени планове и не подлежат на премахване и на забрана за ползване), други 26 строежа са в процедура по изследване на търпимост.\n\r\nЗаварените строежи са девет, проверени са и три преместваеми обекта, като един от тях е с документи, а два са незаконни и са в процедура на издаване на заповед за премахване.\n\r\nСрещу виновните длъжностни лица от общинската администрация, неизпълнили служебните си задължения, са образувани 11 административнонаказателни производства- - на трима служители в община Ружинци, на двама в община Берковица, трима в община Левски и трима в община Ветово.\n\r\n ", "date": "2019.12.02", "title": "Рушат незаконни строежи на обвинени в \"ало\" измами"}
{"url": "https://www.dnes.bg/notifikacii/2019/12/02/obiaven-za-obshtodyrjavno-izdirvane-v-gonka-s-policai.431582", "text": "Обявен за общодържавно издирване 45-годишен жител на силистренското село Калипетрово е задържан в Шумен след преследване с патрулка.\r\n\r\nСнощи на ул. \"Индустриална\" в града полицай подал сигнал за спиране със стоп палка на шофьор, но той не спрял.\r\n\r\nКатаджиите го последвали.\r\n\r\nПри опит да избяга водачът загубил контрол над колата и затънал в крайпътна нива. \r\n\r\nОказало се, че няма книжка, защото има забрана да шофира.\r\n\r\nАвтомобилът му пък не бил регистриран по надлежния ред, нямал и задължителна застраховка \"Гражданска отговорност\". \r\n\r\nМъжът отказал да бъде тестван за алкохол, наркотични вещества и аналози. \r\n\r\nУстановено е още, че задържаният е обявен за общодържавно издирване за привличане като обвиняем. \r\n\r\nТой е криминално проявен, осъждан е за множество кражби.", "date": "2019.12.02", "title": "Обявен за общодържавно издирване в гонка с полицаи "}
{"url": "https://www.dnes.bg/kino/2019/12/02/zamryznaloto-kralstvo-2-vse-oshte-na-pyrvo-miasto.431556", "text": "След дългия празничен уикенд по случай Деня на благодарността, анимацията \"Замръзналото кралство 2\" все още е на челната позиция на боксофис класацията на Северна Америка. \n\r\nАнимацията на \"Дисни\" е реализирала 85,3 милиона долара през този уикенд и 123,7 милиона долара през петдневните празници. До сега рекорда се държеше от 109 милиона долара за филма \"Игрите на глада: Възплъменяване\" през 2013 г. \n\r\nСамо през дебютния си уикенд на екран \"Замръзналото кралство 2\" има печалба от 130 милиона долара, а глобалните приходи възлизат на 738,6 милиона долара. Очаква се анимацията да стане шестият филм на \"Дисни\" от 2019 г. преминал границата от печалба от 1 милиард долара. \n                    \n                    \n                \n                \n                \n                \r\nДругите пет са \"Отмъстителите: Краят\", \"Цар Лъв\", \"Капитан Марвел\", \"Аладин\" и \"Играта на играчките 4\". \n\r\nВторо място в бокс- офиса заема филмът \"Вади ножовете\" с печалба от 27 милиона долара, следван от \"Пълно ускорение\" с 13,2 милиона долара. \n\r\nВ челната петица на бокс- офиса влизат и филмите \"Хубав ден в квартала\" и \"Куин и Слим\", които са с приходи съответно от 11,8 милиона долара и 11, 7 милиона долара.   \n\r\n\r\n ", "date": "2019.12.02", "title": "\"Замръзналото кралство 2\" все още на първо място"}
{"url": "https://www.dnes.bg/obshtestvo/2019/12/02/bitata-lekarka-ot-sv-anna-izpisana-za-domashno-lechenie.431530", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Преди дни станахме свидетели на поредния случай на брутална агресия срещу лекари - този път в столичната болница \"Св. Анна\". Пациент удря, души и обижда медици. Две лекарки пострадаха, едната - доста тежко. Здравният министър Кирил Ананиев осъди остро поредната агресия над лекари и обеща, че неговият екип ще съдейства напълно на прокуратурата по случая.  \n\r\n\"Лекарката беше хоспитализирана, има подобрение, освободена е за домашно лечение. Главата ѝ е била блъскана в стената. В момента ѝ е нужно много спокойствие\", каза за \"България сутрин\" говорителят на болница \"Св. Анна\" Антон Луков. \n                    \n                    \n                \n                \n                \n                \r\nОт думите му стана ясно, че колежката им е в по-добро състояние, с повърхностни наранявания. \n\n\n\r\n\"Няма за ден-два да се възстановят потърпевшите. Нападателят не само удря медици, но нанася и щети на болницата, имаме разбита врата. Едва ли някой може да каже кога пострадалите ще се върнат на работа\", допълни той.\r\nИменно в Университетската болница \"Св. Анна\" преди половин годин Българският лекарски съюз засне клип, с който постави началото на кампания срещу насилието над лекари.  \n\r\n\"Може да поставим знаменател със станалото в \"Пирогов\". Това са резултатите от лошо управляваната здравна система. Истинският виновник не са лекарите, те са жертва също\", каза за председателят на Центъра за защита правата в здравеопазването д-р Стойчо Кацаров. \n\r\nПо думите му промяната нямало да се случи със санкции, ред било гражданите да поискат промяна. \n\r\n\"Превърнахме здравната система в администрация, а хората реагират по различни начини, включително с агресия. Здравеопазването е икономиката на бъдещето. Имаме интерес от това лекарите да се конкурират за нас, което сега не е така. Не мисля, че повече полицейщина ще свърши работа, това не е военно поделение, а болница\", обясни Кацаров. ", "date": "2019.12.02", "title": "Битата лекарка от \"Св. Анна\" изписана за домашно лечение"}
{"url": "https://www.dnes.bg/obshtestvo/2019/12/02/pochvat-proverki-za-nikulden-globite-ot-1500-do-3000-leva.431550", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългарската агенция по безопасност на храните (БАБХ) започва проверки заради предстоящия Никулден. Те зпочват от днес и ще продължат до 6 декември.\n\r\nПри открито нарушение размерът на санкциите варира от 1500 до 3000 лв. в зависимост от това  дали е физическо или юридическо лице.\r\n\"Ако има съмнение, че рибата не е  прясна, се взима проба за лабораторни изследвания, спира се съответната партида и след излизане на резултатите се предприемат  съответните административно-наказателни мерки, ако има нарушения\",  обясни д-р Галя Викьова, началник на отдел в от БАБХ - София.\r\nТя допълни, че най-честите нарушения, които са констатирали предходните години, са продажба в нерегистрирани обекти, неправилно съхранение на рибата и необявяване на това, ако е била размразена.\n                    \n                    \n                \n                \n                \n                \r\nД-р Викьова обясни кои са белезите, по които се разбира дали една риба е прясна.\r\n\"Първо се гледат очите на рибата - те трябва да са изпъкнали и бистри. Другият показател са хрилете. Те трябва да бъдат с розово-червен цвят. Слузта по тялото ѝ трябва да бъде бистра и да не бъде в обилно количество.\r\nПлътно прилепналите люспи към тялото също е признак за прясната риба, също така коремчето не трябва да бъде издуто\", поясни д-р Викьова.\r\nТя подчерта, че има разлика между замразената и размразената риба. По думите ѝ цветът на размразената риба е малко по-сив, а хрилете са сиви към бели.\n\r\nД-р Викьова отправи съвет към потребителите да пазаруват от регламентирани места и ако има нарушения, да сигнализират навреме.\r\n\"Може да подадат сигнал на телефоните и интернет страницата на БАБХ, както и на място в Областната дирекция\", поясни тя, цитирана от \"Фокус\".", "date": "2019.12.02", "title": "Почват проверки за Никулден, глобите от 1500 до 3000 лева"}
{"url": "https://www.dnes.bg/business/2019/12/02/bulgaria-air-praznuva-rojden-den-sys-specialni-iznenadi-za-pasajerite.431595", "text": "Националният превозвач Bulgaria Air е подготвил вълнуващи подаръци, с които да поздрави пасажерите си по повод 17-ия си рожден ден. Всеки, който честити рождения ден на авиокомпанията при резервация на самолетен билет на 4 и 5 декември, ще получи 17% отстъпка. Билетите с отстъпка могат да се закупят през Центъра за обслужване на клиенти – по телефон и мейл, както и от офисите на авиокомпанията в страната и чужбина.\n\r\nМного изненади очакват пасажерите, които пътуват с Bulgaria Air на 4 декември, когато е и рожденият ден на авиокомпанията. Като допълнителен комплимент към тях националният превозвач ще подари на всички на борда специални ваучери за отстъпка от 17% при закупуване на самолетни билети за следващ полет. По този начин авиокомпанията споделя празника с всички свои пътници и им благодари за доверието през годините.\n                    \n                    \n                \n                \n                \n                \r\nНа 4 декември 2002 година се изпълнява първият полет на Bulgaria Air по направлението София – Лондон – Париж – София. Сега, 17 години по-късно, авиокомпанията оперира до 24 директни дестинации в Европа, като поддържа две вътрешни линии, с които осъществява връзка между София, Бургас и Варна. Благодарение на десетките си партньори авиокомпанията осигурява на пасажерите си възможност да посетят почти всяко кътче на земята. В началото на 2019 година Bulgaria Air обяви и новото сътрудничество с една от най-бързоразвиващите се авиокомпании от групата на Qatar Airways – Air Italy. Партньорството между двата авиопревозвача позволява на пасажерите да пътуват както до вътрешността на Италия, САЩ и Канада, така и до екзотични дестинации като Малдиви, Занзибар, Момбаса.\n\r\nBulgaria Air има зад гърба си десетки награди. В края на 2018 година националният превозвач бе обявен за най-предпочитана авиокомпания на българския пазар от годишния престижен конкурс Sky Awards 2018. Авиокомпанията бе отличена и в още две категории по време на същата церемония – „Най-предпочитана авиокомпания за къси и средни полети от/до България“ (Sky short/middle haul) и „Най-предпочитана авиокомпания от професионалистите“ (Sky Friend).", "date": "2019.12.02", "title": "Bulgaria Air празнува рожден ден със специални изненади за пасажерите"}
{"url": "https://www.dnes.bg/index/2019/12/02/princ-uiliam-kralicata-se-otkroi-v-edin-myjki-sviat.431587", "text": "В коледно интервю за Би Би Си, което ще се излъчи този месец, принц Уилям похвали своята баба, кралица Елизабет Втора, че се е откроила и наложила в един мъжки свят, съобщиха от Контактмюзик, цитиран от БТА. \n\r\nПринцът напомни, че кралицата е заела трона на млади години в един мъжки свят. \n\r\n\"Тя успя да извоюва своето място и да се наложи по един уникален начин. Кралицата остави своя отпечатък и заедно с нейния съпруг принц Филип се превърнаха в образец за отдаденост към обществото\", коментира принц Уилям.\n\r\nУилям коментира и благотворителната дейност на родителите си- принц Чарлз и лейди Даяна. \n\r\n\"Баща ми основа своя благотворителна организация. Покойната ми майка отдаде много сили в помощ на бездомните, на болните от СПИН и на други благотворителни дейности. Ние с брат ми израснахме в семейство, в което ни се внушаваше, че сме се родили с късмет, но трябва и да върнем нещо на обществото. Лично за мен благотворителността ме изпълва с чувство за удовлетвореност. Получавам много, когато помагам на другите хора\", сподели най- големия внук на кралица Елизабет Втора.", "date": "2019.12.02", "title": "Принц  Уилям: Кралицата се открои в един мъжки свят "}
{"url": "https://www.dnes.bg/notifikacii/2019/12/02/otkriha-ubit-vyzrasten-myj-jiveel-s-psihichno-bolniia-si-sin.431596", "text": "Полицията работи по случаи на открит труп на възрастен мъж. \r\n\r\nТялото на 83-годишния дядо е намерено в къщата му в Ахтопол. \r\n\r\nСигналът е подаден малко след 8 часа тази сутрин в Районно управление – Царево. \r\n\r\nУбият живеел заедно с 55-годишния си психично болен син. \r\n\r\nПристигналите на място криминалисти са констатирали, че в областта на гърдите на възрастния мъж, с тежка степен на инвалидност, има две прободни рани, вероятно нанесени с кухненски нож. \r\n\r\nЗа установяване съпричастността към убийството е задържан 55-годишният син на възрастния мъж, който нееднократно е отвеждан за лечение в Центъра за психично здраве с диагноза \"шизофрения\", допълват от полицията в Бургас. \r\n\r\n ", "date": "2019.12.02", "title": "Откриха убит възрастен мъж, живеел с психично болния си син "}
{"url": "https://www.dnes.bg/health/2019/12/02/semena-ot-bosilek-pri-visok-holesterol-i-za-zdravo-syrce.431346", "text": "Босилекът е билка с фантастичен отличаващ се вкус. Част е както от нашата, така и от редица чуждестранни кухни заради незаменимите вкусови качества, които придава на ястията. Босилекът, като повечето растения, има семена, които обаче рядко използваме. Те заслужават много специално внимание, защото носят невероятни ползи на организма. Наподобяват семената на чията, за която знаем, че е суперхрана с чудесни полезни свойства. Подобни са и тези на семената на босилека.\r\n\r\nТе са изключително богати на витамин К, растителни протеини, фибри, желязо, фитохимикали, полифеноли, мощни антиоксиданти. Могат да се добавят към десерти, ястия, салати, смутита, полезни и здравословни шейкове.\r\n                    \n                    \n                \n                \n                \n                Кои са основните ползи от семената на босилека, заради които е добре да ги консумираме по-често?\r\n\r\nВпечатляващо мощните антиоксиданти в семената от босилек потискат стареещите процеси и запазват младостта на кожата за по-дълго. Редовната им консумация помага за изглаждане на тена, намаляване на бръчките, старческите петна и клетъчните мутации, водещи до кожни изменения.\r\n\r\nКомбинацията от голямо количество антиоксиданти и витамин К в семената от босилек ги правят чудесен начин да предпазите косата от косопад и сухота. Тези силни съставки проникват в дълбочина в скалпа и косъма, като потискат възпалението и оксидативния стрес.\r\n\r\nВисокото количество фибри в тези семена помага в редукцията на теглото по естествен път. Като допълнителен бонус идва и засищащият ефект, който остава за по-дълго.\r\n", "date": "2019.12.02", "title": "Семена от босилек - при висок холестерол и за здраво сърце "}
{"url": "https://www.dnes.bg/top-novini/2019/12/02/borisov-ot-madrid-kominite-pushat-v-sasht-i-kitai-posle-pri-nas.431603", "text": "Премиерът Бойко Борисов е на посещение в Мадрид, където се провежда срещата на ООН за промените в климата. В своето изказване по време на откриването на срещата, българският министър-председател заяви, че е важно преходът в страната ни да е плавен и справедлив, както във всички останали държави от ЕС и призова за повече отговорност от страна на САЩ и Китай.\r\nЕто пълното изказване на Бойко Борисов от Мадрид, публикувано във Facebook:\r\n\"Искам да поздравя министър-председателя на Испания Педро Санчес с добрата организация и тази иновативност, която за първи път видяхме – всички автомобили, с които превозват делегациите са на 100% електрически и по никакъв начин не замърсяваме въздуха в Мадрид. Поздравления. Вече е безспорно за всички че изменението на климата е факт. Природни бедствия, нечувани досега. Глобално затопляне.\r\n                \n                \n                Да не повтарям всички останали колеги, които се изказаха преди мен. Така че направо ще кажа с няколко думи за България. За нас е важно да се гарантира, че преходът ще е плавен и справедлив спрямо всички държави и ще се осъществява по разходоефективен начин на принципа на технологичната неутралност. Следва да се отчита, че за страните , които използват въглища в енергийния си микс, както е България, Полша и други този преход ще изисква по-високи нива на инвестиции и ефективни мерки в цялата сфера.\r\nВ България 6% от ел.енергията се произвежда от въглищни електроцентрали, които са основни базови мощности, като през зимата този процент достига до 60. В същото време искам да отбележа, че според статистиката на Евростат България е на второ място в ЕС по намаляване на емисиите на въглероден диоксид от изгарянето на изкопаеми горива през 2018 г. в сравнение с 2017 г. и именно с 8,1%, следвайки Португалия, което заема водещата позиция с 9%.\r\nЗа България ядрената енергетика играе важна роля за гарантиране на националната, регионална и европейска енергийна сигурност, като в същото време предоставя енергия на достъпни цени и е ключов елемент за преминаване към нисковъглеродната икономика.\r\nНейното значение в като основен стълб на европейската електроенергийна система без въглеродни емисии бе потвърдено и в публикуваната през 2018 г. дългосрочна визия на ЕК за намаляване на емисиите на парникови газове до 2050 г.\r\nСтраната ни ще продължи да разчита на ядрената енергетика през следващите години. Не на последно място не мога да не отбележа, че емисиите на ЕС са само 9% от световните емисии.\r\nИ тук бих се обърнал и към теб като безспорен авторитет, като и към господин Гутериш, а и всички останали колеги. Първият и вторият замърсител най-голям в света ги няма тук – това са САЩ и Китай. Да направим така, че с нашите 9%, които ние ще намалим и безспорно ЕС е лидер, но да не правим това безсмислено, а да вкараме гражданската енергия, да поставим здравето и качеството на живот на всеки един гражданин по света. Защото комините дали пушат в Щатите, в Китай или във Виетнам, атмосферата го донася и при нас. Така че да се обединим и всички заедно да накараме тези безспорно прогресивни в икономиката си страни, да се съобразят с чудовището, което е в промените на климата.“", "date": "2019.12.02", "title": "Борисов от Мадрид: Комините пушат в САЩ и Китай, после – при нас"}
{"url": "https://www.dnes.bg/sofia/2019/12/02/patrulka-katastrofira-v-boiana-ne-se-znae-ima-li-postradali.431528", "text": "\n Полицейска патрулка катастрофира в столичния квартал \"Бояна\".  В пътно-транспортното произшествие е участвал още един автомобил, по-всяка вероятност немско производство, предаде \"Булфото\".\r\nПет полицейски автомобила осигуряваха периметъра на инцидента. Няма информация как е станала катастрофата и има ли пострадали.", "date": "2019.12.02", "title": "Патрулка катастрофира в \"Бояна\", не се знае има ли пострадали"}
{"url": "https://www.dnes.bg/obshtestvo/2019/12/02/kakvo-opredelia-cenite-na-luksoznite-imoti.431514", "text": "Повечето хора смятат, че цените на луксозните имоти могат да вървят само нагоре. Според Крис Дийтц, вицепрезидент глобални операции в Luxury Portfolio International, на този пазар всичко зависи от търсенето. Това каза той в интервю за предаването \"ИмоТиТе\" по телевизия  \n\r\nСпоред Дийтц пазарите на луксозни имоти в Европа и САЩ трябва да се разглеждат поотделно. Той смята, че пазара винаги е бил стабилен, но заради търговската война се очаква спад през следващата година.\r\n\"Хората няма да харчат колкото преди, ще спестяват повече. В Европа факторът Brexit продължава да повдига редица въпроси. В някои части на Лондон цените вече падат, а в други не нарастват с темпове, каквито наблюдавахме в последните години. Въпреки това Лондон винаги е бил във фокуса на инвеститорите\", каза още Дийтц.\r\n                    \n                    \n                \n                \n                \n                Цялото интервю с него може да гледате във видеото ", "date": "2019.12.02", "title": "Какво определя цените на луксозните имоти?"}
{"url": "https://www.dnes.bg/politika/2019/12/02/zashto-be-poiskana-ostavkata-na-biser-petkov.431525", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Изненадващо премиерът поиска оставката на социлания министър Бисер Петков. Аргументът на премиера е \"натрупани във времето основания\". Подозренията са, че реалната причина е искането на Бисер Петков заплатите на социалните работници за следващата година да бъдат увеличени не с планираните 10% за обществения сектор, а с 15%. Ваня Григорова от КТ \"Подкрепа\" и политологът Стойчо Стоев коментираха темата в студиото на \"България сутрин\" на телевизия Bulgaria ON AIR.\n\n\n\r\nСпоред Стоев за оставката на социалния министър винаги има поводи и достатъчно критична маса недоволни. \n                    \n                    \n                \n                \n                \n                \r\n\"Това е едно свръхголямо министерство, в което има страшно недофинансирани сектори. Общата маса ползватели на това министерство са крайно недоволни и от организацията на работа, и от размера на обезщетенията, които получават\", посочи той.\r\n\n\r\n\"Това е повод да погледнем кой е този, който не дава пари за социални дейности\", контрира Григорова. Според нея това е Министерството на финансите. \n\r\nСтойчо Стоев смята, че по-скоро ситуацията със заплащането на първия ден от болничните е раздразнила премиера.\n\r\n\"Министър Петков няма нищо общо с болничните\", заяви Ваня Григорова.\n\r\nСпоред Стоев, за да заработи социланото министерство качествено, трябва да се съберат повече пари в социалната система. \n\r\n\"Бюджетът на НОИ всяка година е в тежък дефицит. Това е големият проблем\", каза той.\n\r\n\"Но парите в НОИ идват от НАП, който е към Министерство на финансите. Отново проблемът не е в социалното министерство\", категорична е Григорова.\n\r\nТя е на мнение, че новият социален министър Деница Сачева няма да намери никакви решения. \"Ще посипе сол в раната на бедните\", допълни тя. \n\r\nДвамата коментираха и искането на част от майките на деца с увреждания Бисер Петков да бъде върнат на поста. \n\r\n\"Не съм съгласна да се върне на цената на това да помага за провеждането на грешни политики, както се случи предишния път. По-добре да не се връща, отколкото да бъде маша в нечии ръце\", смята Григорова.\n\r\nСтойчо Стоев е по-скоро скептичен, че техния протест ще въздейства на премиера по някакъв начин.", "date": "2019.12.02", "title": "Защо бе поискана оставката на Бисер Петков?"}
{"url": "https://www.dnes.bg/stranata/2019/12/02/bylgarite-umirat-ot-insulti-infarkti-lipsva-profilaktika.431505", "text": "Само през последната година инсулти удариха 11 000 души, а инфаркти покосиха 10 000 нашенци. В последните няколко години имаме категорични данни за увеличаване на тези състояния и смъртността от тях. Това съобщи професор Иво Петров, председател на Българското дружество по ендоваскуларна терапия, по време на Международния конгрес по ендоваскуларна терапия, който се проведе през уикенда.\n\r\n\"Инсултите са малко повече, това е някаква българска специфична особеност. В Европа е точно обратното. Обикновено инфарктите са малко повече от инсултите, но вероятно става въпрос за начин на живот и липса на профилактика, отбеляза проф. Петров.\n\r\nПо думите му, откакто България се включи в европейската инициатива \"Стент за живот\", за последните 5 години вътреболничната смъртност от остър миокарден инфаркт е намаляла три пъти.\n                    \n                    \n                \n                \n                \n                \r\nВъпреки това обаче България остава една от страните – лидери по висок процент на смъртност от сърдечносъдови заболявания. По думите на проф. Иво Петров висока е смъртността от тях и в САЩ.\n\r\nПрофилактиката, ранното диагностициране и лечението на сърдечносъдовите заболявания трябва да бъде мисия не само на лекарите и на лекарското съсловие, но и също така и на институциите и на държавата, посочи специалистът.\n\r\nНедоспиването може да увеличи риска от инфаркт, инсулт и други сърдечни и мозъчни увреждания. Това пък показва  широкомащабно световно проучване.\n\r\nВ рамките на 10-годишното изследване били регистрирани малко повече от 130 000 инфаркта, инсулта, сърдечни или мозъчни увреждания. В сравнение с хората, които нямат симптоми на безсъние, сблъскалите се с този проблем участници в проучването били с 18 процента по-голям риск да бъдат засегнати от въпросните увреждания.\n\r\nМозъчният инсулт е социално значимо и широко разпространено остро и спешно състояние. В света всеки 7-и човек е засегнат от него. Напредъкът в медицината и неврологията позволяват голяма част от тях да бъдат лекувани успешно, като след такъв инцидент хората се възстановяват и могат да се възвърнат към нормалния си начин на живот.\r\n ", "date": "2019.12.02", "title": "Българите умират от инсулти, инфаркти. Липсва профилактика!"}
{"url": "https://www.dnes.bg/knigi/2019/12/02/dinozavri-po-nashite-zemi-imalo-li-gi-e.431535", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Науката не спира да събира артефакти и частици от праисторическата епоха, за да проумее защо и как изчезва цяла една екосистема от мастодонти - наречени динозаври.\n\r\nСтив Брусати е изключително впечатляващ човек. Млад учен, едва на 32 години, но вече световно признат с около 15 нови вида динозаври, описани за науката от него и екипа му, което е изключително постижение.\n\r\nТова сподели в студиото на \"България сутрин\" художникът и палеонтолог Владимир Николов по повод новата книга, която излиза на българския пазар - \"Възход и падение на динозаврите\".\n\n\r\nИмало ли е тиранозаври и други страховити колоси по нашите земи? Темата коментира също Благой Д. Иванов, който е редактор на книгата.\n                    \n                    \n                \n                \n                \n                \r\n\"За първи път имаме произведение с академичен подход и характер, което не е предвидено за академици. Книгата е добър представител на научно-популярната литература. Може да се чете от префесионалисти и от любители\", обясни Иванов за зрителите на.\n\r\nВ общественото полезрение има известни съмнения каква е причината за изчезването на динозаврите. Според гостите в студиото Стив Брусати е успял изключително добре да представи точно този ден в книгата - художествено и научно.\n\r\n\"Доказателствата за динозаври в България са отскоро. Тепърва предстои България да излезе на палеонтологичната сцена по отношение на изследването на динозаври\", смята Владимир Николов.\n\r\nСпоред двамата гости в студиото книгата е подходяща за всеки над 10-11-годишна възраст. А ролята на палеоилюстраторите е да комуникират науката, която правят палеонтолозите с широката публика и да провокират интерес у най-малките.", "date": "2019.12.02", "title": "Динозаври по нашите земи: Имало ли ги е?"}
{"url": "https://www.dnes.bg/temida/2019/12/02/arestuvaha-varnenka-za-ubiistvoto-na-bashta-i.431538", "text": "37- годишната Елеонора от Варна е задържана за 72 часа, тя е обвиняема за умишленото убийство на родния си баща Стоян, съобщават от прокуратурата. \r\n\r\nТежкото престъпление се е случило на 29 ноември в дома на Стоян. 61- годишния убит е бил намушкан четири пъти с нож. Смъртта е настъпила след проникване на хладното оръжие в аортата. На мястото на престъплението е намерен ножът, както и други доказателства, уличаващи дъщерята на жертвата. \r\n\r\nЩе протече разследване за изясняване на причините и обстоятелствата за пресъплението. Ако бъде призната за виновна, жената може да получи присъда затвор от 15 до 20 години, доживотен или доживотен затвор без замяна.", "date": "2019.12.02", "title": "Арестуваха варненка за убийството на баща й"}
{"url": "https://www.dnes.bg/balkani/2019/12/02/vopyl-ot-sysedite-pendarovski-obiavi-bylgarizaciia-na-makedoniia.431537", "text": "Според президента на Република Северна Македония Стево Пендаровски \"България ни е измъкнала от тотална изолация, а Никола Груевски е възстановил най-мрачната антибългарска пропаганда на бивша Югославия\", пише скопският вестник \"Вечер\" под заглавие \"Не само Гоце и Яне, взеха ни и президента. Пендаровски обяви българизация на Македония\".\n\r\n\"Исторически парадокс бе наследникът на ВМРО-ДПМНЕ да се чувства по-близък до Белград вместо до София. Липсата на пътна инфраструктура между София и Скопие ни пречи да излезем от тази мъгла и да осъзнаем, и осмислим историческите факти. В Скопие има десетки сръбски медии и нула български. Не искам и да чувам за някаква 4-та Югославия. На този етап \"малкият Шенген\" е в структурна безпомощност\".\n                    \n                    \n                \n                \n                \n                \r\nТова са само част от посланията на президента Стево Пендаровски в интервю за българската агенция БГНЕС, отбелязва скопският вестник. Пендаровски посочва, че не приема инициативата за \"мини Шенген\", ако тя е компенсация или алтернатива за членство в ЕС. \"Мини Шенген\" има структурни слабости и не трябва да бъде нова Югославия\", e заявил Пендаровски в интервюто.\n\n\n\r\n\"Надяваме се, че ще видим Република Северна Македония както в НАТО, така и в Европейския съюз, и работим за това\". Тези думи на българския премиер Бойко Борисов цитира в. \"Слободен печат\" във връзка с изявлението на президента на Северна Македония. Според Борисов оценката на Пендаровски за политиката на София към Скопие е като получена най-добра оценка от \"Стандард енд Пуърс\". Вестникът отбелязва, че тези дни \"Стандард енд Пуърс\" е вдигнала кредитния рейтинг на България, който в момента е най-висок сред балканските страни.\n\r\n\"Независен весник\" съобщава, че преди няколко дни се е случила \"хибридна атака\" срещу кабинета на премиера Зоран Заев от лица, които се представили като Грета Тунберг и нейния татко. Това е заявил съветникът на премиера за връзки с обществеността Мариан Забърчанец.\n\r\nТой съобщи, че манипулаторите успели чрез официално искане до македонското дипломатическо представителство да насрочат и реализират телефонен разговор с премиера Заев, представяйки се за Грета Тунберг и нейния баща. Забърчанец заяви на конференция, посветена на електронното общество, че премиерът навреме се усъмнил в самоличността на събеседничката, но, все пак, разговорът бил воден докрай, за да се потвърдят съмненията. Веднага след завършения разговор направихме всички проверки за потвърждаване на самоличността на събеседниците и днес със сигурност можем да кажем, че разкрихме хибридно нападение срещу кабинета на премиера, каза Забърчанец. Той посочи, че след разкритието те са влезли в контакт със семейството на Грета и са ги информирали за всички детайли. Информирахме ги, че ще съобщим това публично, а от там получихме отговор, че те са много разтревожени от подобни вести, че ще съобщят за злоупотребата на отговорните институции и са много благодарни, че са били информирани за тази злоупотреба, пише \"Независен весник\".\n\r\nСпоред Забърчанец този случай на хибридно нападение е много по-изтънчен от случая с руските шегаджии, но внимателната комуникация е направила възможно той да бъде разкрит и разобличен.\n\r\nТова лято бе съобщено, че Заев е цел на руски шегаджии, които разговаряли с него няколко пъти, представяйки се за бившия украински президент Петро Порошенко и генералния секретар на НАТО Йенс Столтенберг, припомня \"Независен весник\", цитиран от БТА.\r\n ", "date": "2019.12.02", "title": "Вопъл от съседите: Пендаровски обяви българизация на Македония"}
{"url": "https://www.dnes.bg/index/2019/12/02/mutafchiev-kogato-gledash-mastyra-onemiavash.431541", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДнес се прощаваме с големия български актьор Стефан Данаилов. Преди завинаги да изпратят Мастъра в последния му път, неговите приятели и колеги си спомнят за него.\r\n\"Една такава душа не може да бъде подминавана или забравена\", каза председателят на Съюза на артистите в България Христо Мутафчиев пред . За първи път двата се срещат след като Мутафчиев завършва НАТФИЗ. Но актьорът първо вижда Мастъра на сцена точно когато влиза в Академията.\r\n\"Аз влязох 90-та година в Академията. И когато тъкмо аз започвах, се дипломираше неговият клас. Играеха дипломен спектакъл, мисля че беше френската пиеса \"В ляво от асансьора\". Ставаше въпрос за един апартамент, един асансьор и едни хора, които влизат и излизат от този малък асансьор. По време на пиесата, един от актьорите тресна вратата и тя повече не успя да се отвори. Настана един страшен шок за всички, които играят на сцената, защото тази врата участва още. В един момент Мастъра се надигна тежко, излезе от залата и влезе на сцената като техник, който ще оправя вратата. Потропа и каза \"Аз съм за вратата\", а Влади Въргала каза: \"Ама аз не съм ви викал\", \"Да, ама аз съм тука\". Би един шут на вратата и тя се отвори и повече не се затвори\", разказа Мутафчиев.\r\n                \n                \n                \"За мен той беше \"цар лъв в свят от мишки\". За да бъдеш човек, преди всичко трябва да имаш талант, който Мастъра безспорно притежаваше. Стоеше до тебе и като те прегърне, изчезваш в неговата меча прегръдка\", каза още актьорът.\r\n\"Актьорите в него бяха от поколението на едни \"мощни динозаври\". Актьори, които гледаш на сцената и онемяваш\", отбеляза Мутафчиев.\n\r\nТой бе категоричен, че в България се раждат много талантливи деца, които един ден ще станат велики актьори. За съжаление обаче сигурността на театралната сцена вече липсвала. \n\r\n\"Света на театъра се промени много. Ако преди, влизайки в един театър, се излизаше от него чак на пенсия, днес вече нещата не стоят така\", посочи актьорът.\n\r\nВеликият актьор Стефан Данаилов бе известен общественик – депутат от левицата, както и министър на културата в правителството на Сергей Станишев. Също така и кандидат за вицепрезидент на България с кандидата за президент Ивайло Калфин.", "date": "2019.12.02", "title": " Мутафчиев: Когато гледаш Мастъра – онемяваш "}
{"url": "https://www.dnes.bg/balkani/2019/12/02/nov-trus-s-magnitud-4-2-razliulia-albaniia.431543", "text": "Трус с магнитуд 4,2 по Рихтер е регистрирано на 25 километра северозападно от Тирана малко след 9 часа тази сутрин местно време, съобщава Европейският сеизмологичен институт. За момента няма данни за пострадали и нанесени щети.\r\n\r\nАлбания бе разтърсена от опустошителното земетресение от 6,4, което удари адриатическото крайбрежие. Стотици домове бяха разрушени, а хиляди останаха без дом. \r\n\r\nНа помощ на пострадалите се притекоха хуманитарни организации от редица европейски страни, включително България, тъй като времето в страната се разваля.\r\n\r\nПрез последните дни районът на Дуръс е бил разтърсен от най-малко 600 вторични труса, най-силният от които с магнитуд от 5 по Рихтер.\r\n\r\nХиляди хора, останали без дом в Дуръс, имат нужда от храна, одеяла и дрехи, припомня Нова тв.\r\n ", "date": "2019.12.02", "title": "Нов трус с магнитуд 4,2 разлюля Албания"}
{"url": "https://www.dnes.bg/obshtestvo/2019/12/02/akciiata-na-maikite-v-zashtita-na-petkov-ne-se-systoia.431540", "text": "Акцията на майки на деца с увреждания в защита на социалния министър в оставка Бисер Петков не се състоя, съобщи БНР.\r\nДемонстрацията беше планирана за тази сутрин пред сградата на Министерството на труда и социалната политика.\r\n\r\nВ петък премиерът Бойко Борисов поиска и прие оставката на Петков с мотива, че темповете, с които работи министерството, не отговарят на обществените очаквания.\nОт инициативата \"Системата ни убива\" изпратиха отворено писмо до министър-председателя, в което посочват, че именно при този министър е започнала очакваната с десетилетия реформа в сферата на социалните политики за децата и хората с увреждания.\r\n\r\nВчера стана ясно, че номинацията на премиера за социален министър е заместник-министърът на образованието Деница Сачева.", "date": "2019.12.02", "title": "Акцията на майките в защита на Петков не се състоя "}
{"url": "https://www.dnes.bg/stranata/2019/12/02/streliaha-po-labrador-v-smolian-dokato-stopankata-go-razhojdala.431548", "text": "Домашно куче е било простреляно в Смолян, съобщиха от полицията в града.\n \r\n\r\nНа 30 ноември в Районното управление е получена жалба от 38-годишна жителка на града за това, че около 16.20 часа при разходка на домашното и куче порода лабрадор в тревните площи под хотел \"Смолян\", любимецът й е бил прострелян в дясната част на гръдния кош. \r\n\r\nВеднага кучето е било закарано за лечение, няма информация дали изстрелът е завършил фатално за лабрадора, но по случая е образувана преписка и е започнало разследване. \r\n ", "date": "2019.12.02", "title": "Стреляха по лабрадор в Смолян, докато стопанката го разхождала"}
{"url": "https://www.dnes.bg/obshtestvo/2019/12/02/danycite-za-avtomobilite-se-vdigat-s-ekologichna-cel.431544", "text": "В интервю за предаването \"Бизнес старт\" по  Дончо Барбалов, зам. кмет по финансите на София, коментира предложението да се увеличи екологичната компонента на моторните превозни средства с евро стандарт между 1 и 4. Целта е повече чисти автомобили в София. \r\n\r\nБарбалов каза, че увеличението на данъка за превозните средства с евро стандарт 1 и 4 ще се различава. \r\n\r\n„Колкото по-замърсяващ е автомобилът, толкова е по-голяма е стойността на екологичната компонента. При евро 4 тя ще е 1, а при евро 0 и евро 1 ще е 1.4. Ще има 40% разлика в екологичния компонент\", коментира Барбалов.\r\nПовече по темата прочетете \r\n ", "date": "2019.12.02", "title": "Данъците за автомобилите се вдигат с екологична цел "}
{"url": "https://www.dnes.bg/obshtestvo/2019/12/02/posledno-sbogom-s-velikiia-stefan-danailov-narodniiat-teatyr-se-okaza-malyk.431558", "text": "\nПлощадът пред Народния театър \"Иван Вазов\" почерня от хора, които отидоха на поклонението на Стефан Данаилов. \n\r\nПърва с него се прости лидерката на БСП Корнелия Нинова. Заедно с нея беше и цялата парламентарна група на БСП,  които си взеха последно сбогом със съпартиеца си. \n\n\r\nНа поклонението освен политици присъстваха актьори, общественици, почитатели на незабравия актьор.\r\nСред присъстващите на поклонението бяха Вежди Рашидов, Ненчо Илчев, Нона Йотова, Любо Нейков, Татяна Лолова, Георги Първанов.\n\r\nПремиерът Бойко Борисов, който е на посещение в Испания, изпрати венец с бели цветя.\r\n\n\r\n                    \n                    \n                \n                \n                \n                Столичния кмет Йорданка Фандъкова също изпрати венец. Такива има и \"Сатиричният театър\", \"Младежки театър \"Николай Бинев“, Народен театър \"Иван Вазов\", \"Театър 199\", Красимир Каракачанов, Български олимпийски комитет, БНБ, Народното събрание, Комисия по култура и медии, Сергей Станишев, Министерство на Културата и още много.\n\r\nЛюбимият на поколения българи актьор почина на 27 ноември на 76-годишна възраст след продължително боледуване.\n\r\nТой оставя след себе си близо 150 роли на театралната сцена, на малкия и големия екран.\n\r\nНосител е на десетки престижни награди, сред които и най-високото отличие на държавата – орден „Стара планина\".\n\r\nПреподаваше над 30 години в НАТФИЗ, последният му випуск изигра на 29 ноември дипломния си спектакъл и го посвети на Мастъра, както студентите наричаха Стефан Данаилов. \n\r\nСтефан Данаилов остави следа и в политиката - беше депутат с шест мандата в Народното събрание, както и министър на културата (2005-2009). През 2011 г., заедно с Ивайло Калфин, са кандидати за президент и вицепрезидент от \"Коалиция за България\".", "date": "2019.12.02", "title": "Последно сбогом с великия Стефан Данаилов! Народният театър се оказа малък"}
{"url": "https://www.dnes.bg/sofia/2019/12/02/proveriavat-ohranata-na-macha-zavyrshil-s-boi-na-st-lokomotiv.431551", "text": "Започнала е проверка на охранителната фирма, наета да следи за  сигурността при футболната среща между отборите на \"Локомотив\" София и \"Хебър\", по време на която се сбиха фенове.\n\nГлавният секретар на МВР Ивайло Иванов заяви, че държавата и МВР няма да толерират хулигански прояви, като тези при футболната среща.\r\nНа брифинг за инцидента от преди дни на стадион \"Локомотив\" главният секретар посочи още, че отговорен за сигурността е клубът организатор, както и охранителната фирма, независимо за кой спорт става дума.\r\nТой добави, че ще се вземат мерки, за да се гарантират редът и сигурността, както и че МВР ще се намесва при спортни събития, които след анализ се определят като рискови, предаде БТА.\r\n                    \n                    \n                \n                \n                \n                Директорът на СДВР Георги Хаджиев заяви, че след инцидента са задържани петима души, а след това на трима от тях са повдигнати обвинения за причиняване на лека телесна повреда по хулигански подбуди.\r\nТримата са с мярка \"парична гаранция\", определена от прокурора по делото.", "date": "2019.12.02", "title": "Проверяват охраната на мача, завършил с бой на ст. \"Локомотив\""}
{"url": "https://www.dnes.bg/crime/2019/12/02/bremenna-shofiorka-v-bolnica-sled-katastrofa.431563", "text": "Шофьорка е настанена след ПТП в УМБАЛ - Бургас, в отделението \"Патологична бременност\" с диагноза \"заплашващо раждане\", без опасност за живота, съобщи от бургаската полиция.\r\n\r\n39-годишната жена спряла колата си на 29 ноември около 9 часа на улица \"Демокрация\", до пешеходна пътека в Бургас, за да даде предимство на пресичащ пешеходец.\r\n\r\nТогава е блъсната отзад от Hyundai \"Туксон\". Управлявал го е 50-годишен бургазлия, движещ се без необходимата дистанция.", "date": "2019.12.02", "title": "Бременна шофьорка в болница след катастрофа "}
{"url": "https://www.dnes.bg/zvezdi/2019/12/02/zamesiha-di-kaprio-v-organizacii-svyrzani-s-pojarite-v-amazoniia.431508", "text": "Актьорът Леонардо ди Каприо отрече твърдението на бразилския президент Жаир Болсонаро, че е подкрепял финансово организации, обвинени от полицията, че са свързани с пожарите в амазонската джунгла, съобщи БТА, позовавайки се на АФП.\r\n\"Макар и да заслужават подкрепа, не сме финансирали тези организации\", подчертава актьорът в комюнике, публикувано от бразилската преса.\r\nЛеонардо ди Каприо има предвид противопожарната бригада в Алтер ду Шау, която от 2018 г. помага на пожарната в горите в окръг Пара, и която според регионалната полиция може сама е е подпалвала участъци, за да получава дарения. Във вторник четирима души от тази бригада бяха арестувани.\r\nВ ежеседмичното си интервю в четвъртък президентът Жаир Болсонаро обвини американския актьор, че подпомага пожарите в Амазония. Според бразилския президент Ди Каприо е дарил 500 000 долара на организацията, като една част от тях е предназначена за \"подпалвачите\".\r\n                    \n                    \n                \n                \n                \n                Леонардо ди Каприо отрича да е правил такова дарение, като заявява, че \"бъдещето на тези незаменими екосистеми е застрашено\" и той е \"горд, че е с групите, които ги защитават\".\r\nПожарите в района на Алтер ду Шау унищожиха еквивалента на 1600 футболни игрища. Потушаването им отне четири дена.", "date": "2019.12.02", "title": "Замесиха Ди Каприо в организации, свързани с пожарите в Амазония"}
{"url": "https://www.dnes.bg/obshtestvo/2019/12/02/nov-skandal-i-v-plovdivska-bolnica-slagat-stentove-na-zdravi-hora.431496", "text": "Избухна нов скандал с поставяне на стентове на здрави хора, съобщи Нова тв. Случаят е от Пловдив – става дума за началника на кардиологичното отделение в държавната болница доц. Иван Мануков. \n\r\nТой се прочу още преди 10 години със заплатата си от 30 000 лева. На 9 октомври тази година жертва на доц. Мануков в пловдивската болница става Динко Бобчев.\n\r\n„Бях на сауна в комбинация със студена вана. Почуствах неразположение, аритмия на сърцето. Обърнах се към доктор Мануков, когото познавам от 25 години. Той и синът му, който работи при него, ми направиха коронарография. Тогава ми казаха, че имам 85% запушване. После в епикризата прочетох, че са 75% на едната артерия и разширение на сънната”, каза потърпевшият. Бобчев показа и бележката, в която е посочено, че трябва да бъдат поставени два стента. Ако това не се случело до няколко дни, пациентът бил заплашен от масивен инфаркт или инсулт, казали лекарите.\n                    \n                    \n                \n                \n                \n                \r\nШокиран, Динко Бобчев звъни на свой приятел лекар, който го изпраща за повторен преглед в софийска болница. Там пациентът носи диска с изследването и епикризата. Посреща го проф. Златарева, която категорично заявява, че сърцето му е здраво и не се нуждае от стентове. Думите й потвърждава и друг неин колега – проф. Петров.\n\n\n\r\n„Казаха, че това е измама и прилича на пазарджишката история. В началото не можах да повярвам, че доц. Мануков ме е излъгъл и въпреки че тези двама доктори са доайени в своята област, ги помолих за трето мнение. Те ме насочиха към техен колега – съдовия хирург проф. Гроздански. На прегледа при него също се установи, че съм абсолютно функционално здрав човек”, споделя потърпевшият Динко Бобчев.\n\r\nПроф. Иво Петров, който е и национален консултант по инвазивна кардиология, потвърди пред медията, че пациентът е здрав и няма нужда от интервенции. Медикът посъветва всички пациенти да търсят и второ мнение.\n\r\nМъжът от репортажа се прибира в Пловдив, вече спокоен. И, естествено, не се явява в пловдивската болница, в деня, в който са го записали за поставяне на два стента.\n\r\n„Но тогава започнаха да ми се обаждат. Имам и съобщение от млада лекарка, на име Венета, която работи в същото отделение. Пита ме защо не съм дошъл. Дори доц. Мануков ми звъня, но тъй като съм много разочарован от този човек, не му вдигнах телефона. Тогава той позвъни на съпругата ми да попита защо не съм отишъл. Тя му каза, че съм се отказал, тъй като в момента се чувствам добре. След това аз реших да дам публичност на този случай и подадох жалба в прокуратурата. Но теч на информация ли се получи, не знам какво и след четири дни получих по пощата нова епикриза със същата дата, само че нов екземпляр, в който вече са променени данните и това стеснение на сърцето ми от 85-75% е станало на 50% запушване. Аневризмата си остава”, разказа Динко Бобчев. \n\r\nИ допълва: „Потресен съм, че за едни 2 000 лева, които щяха да вземат като процент от здравната пътека, щяха да ме превърнат в инвалид за цял живот”.\n\r\nПред Нова тв доц. Мануков каза единствено, че пациентът е викнат на 14 октомври, не за поставяне на стентове, а за да направи изследване на велоергометър. Въпросният тест е най-елементарното, начално изследване. Ако на него пациентът се почувства изморен или се задъхва, тогава се преминава към тежкото и дори рисково изследване – коронарографията. При нея в кръвта се вкарва контрастно вещество. Така се вижда има ли стеснения на съдовете и къде точно се намират.\n\r\n„Проверката е най-малкото нещо, което ще се направи. Където има интерес за изкарване на лесни пари, има и такива действия. Бездействието на институции, включително и тази, която управлявам аз, в дълъг период от време, са довели до това, което виждаме и това, което изнасяте и вие в този случай”, заяви шефа на НЗОК д-р Дечо Дечев.\n\r\nСлед светкавична проверка на Здравната каса в пловдивската болница, която продължава и в момента, проверяващите откриха трета епикриза в документацията на потърпевшия. Тя отново е със същата дата, но с нови промени в заключенията на доц. Иван Мануков. През 2009 г. той бе в центъра на скандал с ненужно поставяни стентове след проверка на здравното министерство. Десет години по-късно вина и наказани няма, а доцентът продължава да е шеф на отделението.\r\n ", "date": "2019.12.02", "title": "Нов скандал: И в пловдивска болница слагат стентове на здрави хора"}
{"url": "https://www.dnes.bg/usa/2019/12/02/tova-syshto-e-chikago-ili-ubivash-ili-shte-te-ubiiat.431497", "text": "Чикаго е един от най-опасните градове в САЩ. На всеки четири часа там раняват или убиват човек. Особено много жертви има сред тъмнокожите в града. Грубо насилие срещу тях прилагат не само бандите, но и полицията, пише .\n\r\nВ една художествена галерия в центъра на града има специална инсталация, която отдава почит на загиналите в престрелки. В помещението са издигнати символични бели сгради с многобройни чекмеджета – всяко едно от тях символизира някой убит гражданин на Чикаго.\n\r\nВ залата е и Селест Кембъл, чийто син бил застрелян пред един нощен клуб в Чикаго. 24-годишният Матю Роджърдс-младши мечтаел да стане хип-хоп звезда. Но още преди да започне кариерата му, 24-годишният афроамериканец загинал в престрелка. Малко преди това бил подписал и първия си договор с една звукозаписна фирма.\n                    \n                    \n                \n                \n                \n                \r\n„Синът ми е бил прострелян на много места: веднъж в корема, веднъж в ръката и пет пъти в гърба, докато се опитвал да се обърне”, казва майката.\n\r\n\n\r\nТри години са изминали от въпросната вечер, но спомените ѝ все още са живи. Тя си спомня телефонното позвъняване, с което ѝ съобщили, че Матю е прострелян. Той умира още същата вечер. Статистиката сочи, че на всеки 19 часа в Чикаго загива по един човек, а на всеки 4 часа - някой е ранен от огнестрелно оръжие.\n\r\nВ лъскавия център на града човек трудно може да усети тази драматична ситуация. Но само едно кратко пътуване с метрото е достатъчно, за да види едно съвсем различно Чикаго. Западната част на града е печално известна с престъпността си. Улични банди си поделят районите и печелят пари от продажбата на дрога.\n\r\n\"Или убиваш, или ще те убият. Такъв е манталитетът тук. Оръжието е важно, за да се защитаваш, защото онзи срещу теб със сигурност носи оръжие” – така Брадли Джонсън описва ситуацията в своя квартал. \n\r\n50-годишният мъж е израснал тук, днес е социален работник в институция, помагаща на младежи. Освен от насилието на бандите афроамериканците, които живеят тук, се оплакват и от полицейското насилие: акции с повод и без повод, унизителни проверки, физическо насилие. Повечето хора тук нямат доверие на полицията, която уж трябва да ги пази.\n\r\n“Трябва да си много внимателен, когато разговаряш с полицай и постоянно да повтаряш: “Да, сър, не, сър”, защото иначе ситуацията може да ескалира. И най-важното: в никакъв случай не хуквай да бягаш, защото тогава има най-голяма опасност да чуеш изстрели зад гърба си\", съветва Брадли.\n\r\nДжеймс Гарборино е професор по психология в Университета „Лойола\" в Чикаго. През целия си професионален живот се е сблъсквал с деца и младежи, травматизирани от оръжията. “Факт е, че насилието над подрастващите зависи до голяма степен от цвета на кожата им. Афроамериканските деца от семейства с ниски доходи умират 8 до 10 пъти по-често от огнестрелни оръжия в сравнение с децата от средната класа, без значение какъв е цветът на кожата им”. \n\r\n\n\r\nГарборино дълго време вярвал, че нещо ще се промени, че политиката ще предприеме мерки срещу насилието, причинено от оръжията. Но напразно:\n\r\n“Не виждам никаква сериозна промяна по същината на проблема. Страхът в страната е непроменен. Няма сигнали за промяна и от страна на оръжейната индустрия. А в политиката никой не взима на сериозно тази тема. Много съм обезкуражен”, казва психологът.\n\r\nСелест Кембъл, майката на убития 24-годишен мъж, е малко по-оптимистично настроена. В момента тя помага на жени, които също са загубили децата си. Държавна подкрепя за тях няма. Те знаят, че могат да разчитат единствено на самите себе си.\r\n \r\n   ", "date": "2019.12.02", "title": "Това също е Чикаго: Или убиваш, или ще те убият!"}
{"url": "https://www.dnes.bg/usa/2019/12/02/sasht-ratificiraha-priemaneto-na-severna-makedoniia-v-nato.431498", "text": "Съединените щати ратифицираха протокола за присъединяването на Северна Македония към НАТО. Това съобщи държавният секретар Майк Помпео на страницата си вTwitter.\n\r\n\"Приятно ми е да съобщя, че САЩ ратифицираха протокола за присъединяване на Северна Македония към НАТО. Една стъпка по-близо до приемането на Северна Македония като 30-ия съюзник в НАТО\", написа шефът на американската дипломация.\n\r\nПрез юни миналата година външните министри на Македония и Гърция подписаха споразумение за новото официално име на бившата югославска република. Преспанското споразумение предвижда използването на името \"Република Северна Македония\". Този договор цели не само да уреди дългогодишния спор с Атина за името на балканската република, съвпадащо с това на северна гръцка област, но и да открие пътя на Скопие към НАТО и ЕС. През февруари тази година Преспанското споразумение влезе в сила, припомни ТАСС, цитирана от БТА.\n                    \n                    \n                \n                \n                \n                \r\nПовечето страни членки вече ратифицираха протокола за приемането на Северна Македония в алианса, който ще има среща на върха в Лондон на 3 и 4 декември.\r\n ", "date": "2019.12.02", "title": "САЩ ратифицираха приемането на Северна Македония в НАТО"}
{"url": "https://www.dnes.bg/index/2019/12/02/edna-chetvyrt-ot-decata-pristrasteni-kym-smartfonite.431499", "text": "Една четвърт от децата са трайно пристрастени към своите мобилни устройства и изпитват дискомфорт и тревожност, когато не са им под ръка, пише в. \"Дейли мейл\".\n\r\nЕкипът на д-р Никола Колк е изследвал използването на съвременната техника и поведенческото пристрастяване към нея от страна на децата. \n\r\nУчените въвеждат термина \"проблемно използване на смартфона\", водещо до зависимост и прояви на депресия и чувство на тревожност при раздяла с устройството.\n\r\nСпециалистите все още не могат да установят дали самият смартфон сам по себе си е пристрастяващ, или качените в него приложения. Но при всички положения те предупреждават родителите да обръщат повече внимание на това как взаимодействат децата им с мобилните устройства. Съществува проблем и той трябва да бъде осъзнат.\n                \n                \n                \r\nЛондонският научен колектив е обобщил резултатите от 41 изследвания в тази област, обхванали 41 871 деца. От тях 30 проучвания са били проведени в Азия, 9 в Европа и 2 в САЩ. Петдесет и пет процента от участниците са били от женски пол, като най-застрашената група от пристрастяване била констатирана сред 17-19 годишните момичета.\n\r\nОт всички изследвания на метаданните е констатирано между 10 и 30 процентно пристрастяване, водещо до депресии, тревожност и прояви на безсъние. \r\n \r\n/БТА/\r\n ", "date": "2019.12.02", "title": "Една четвърт от децата пристрастени към смартфоните"}
{"url": "https://www.dnes.bg/world/2019/12/02/izvyrshiha-obir-v-muzeia-na-shtazi-v-berlin.431500", "text": "Музеят на Щази в Берлин бе ограбен в нощта на събота срещу неделя, съобщи в комюнике полицията, цитирана от Франс прес.\r\n\r\nКрадците са проникнали в сградата през прозорец, счупили са няколко витрини и са откраднали медали и други експонати. \r\n\r\nТе са избягали необезпокоявани с плячката.\r\n\r\nСлужител на музея, разказващ историята на тайната полиция в бившата ГДР, е установил вчера сутринта, че е извършена кражба.\r\n\r\nТози обир бе извършен дни след като от музей в Дрезден бяха откраднати ценни артефакти от 18 век, припомня БТА.\r\n\r\nОбявена е награда от 500 000 евро за всяка информация, която може да доведе до залавянето на извършителите на обира в Дрезден.\r\n\r\n ", "date": "2019.12.02", "title": "Извършиха обир в музея на Щази в Берлин"}
{"url": "https://www.dnes.bg/obshtestvo/2019/12/02/proshtavame-se-sys-stefan-danailov.431501", "text": "Поклонението пред Стефан Данаилов е днес. То ще започне в 11 ч. в сградата на Народния театър „Иван Вазов“. \r\n\r\nГолемият български актьор почина миналата сряда - 27 ноември, дни преди да навърши 77 години.\n\r\nВ дългогодишната си творческа кариера Данаилов е изиграл повече от 150 роли в киното, театъра и телевизията, които му носят множество български и чуждестранни награди. \r\n\r\nТой беше професор в НАТФИЗ, депутат в няколко парламента от левицата и министър на културата в правителството на Сергей Станишев.\r\n ", "date": "2019.12.02", "title": "Прощаваме се със Стефан Данаилов"}
{"url": "https://www.dnes.bg/usa/2019/12/02/zimna-buria-v-syedinenite-shtati-vzima-jertvi.431503", "text": "Силна зимна буря затруднява американците, избрали да пътуват през дългия уикенд след Деня на благодарността, предаде Асошиейтед прес.\n\r\nБроят на жертвите се увеличава. В Мисури по данни на властите трима души са загинали в събота, след като колите им били отнесени от наводнени пътища. За смъртен случай бе съобщено и в Луизиана, където е загинал 48-годишен мъж.\n\r\nВ централна Аризона са открити телата на две малки деца, след като автомобил бил отнесен от придошъл поток. Трето дете е в неизвестност.\n\r\nСмъртен случай, свързан с бурята, е регистриран и в Южна Дакота.\n\r\nОсновни магистрали отново бяха отворени в щатите Уайоминг и Колорадо, ден след като обилните снеговалежи и силни ветрове формираха виелици и пътищата бяха задръстени заради снегонавявания.\n                    \n                    \n                \n                \n                \n                \r\nНационалната метеорологична служба издаде и за неделя предупреждения за зимна буря, като се очакват силни снеговалежи и ниски температури за Ню Ингланд и Ню Йорк.\n\r\nГубернаторът на Ню Йорк Андрю Куомо съкрати свое пътуване до Пуерто Рико и се върна у дома, за да се включи в усилията за справяне с бурята.\r\nВече паднаха снегове от някои части на Калифорния до северните райони на Средния Запад и дъжд в други зони, пише БТА. \r\n ", "date": "2019.12.02", "title": "Зимна буря в Съединените щати взима жертви"}
{"url": "https://www.dnes.bg/world/2019/12/02/papata-nareche-konsumatorskoto-obshtestvo-virus.431502", "text": "Папа Франциск нарече консуматорското общество \"вирус, който атакува вярата в нейните корени\", предаде ДПА.\r\n\r\n\"Трябва да изобличим заблудата, че човек е щастлив, когато има много неща. Съпротивлявайте се срещу блясъка на консумацията, който е навсякъде този месец\", каза папата на меса във Ватикана.\r\n\r\nТой направи това изявление между Черния петък и Киберпонеделника - период на големи намаления в магазините, с който стартира коледното пазаруване.\r\n\r\nПотребителите в САЩ похарчиха в петък рекордните 7,4 милиарда долара в онлайн пазаруване по данни на компанията за пазарни анализи \"Адоби аналитикс\", припомня БТА.\r\n ", "date": "2019.12.02", "title": "Папата нарече консуматорското общество \"вирус\""}
{"url": "https://www.dnes.bg/index/2019/12/02/receptata-dnes-dietichna-salata-s-riba-ton.431252", "text": ":\r\n\r\n:\r\n \r\nНарежете зеленчуците като за салата и ги сложете в голяма купа. Отцедете рибата и я прибавете към тях. Отделно комбинирайте всички съставки за дресинга. Овкусете с него салата и внимателно я разбъркайте.\r\n\r\n", "date": "2019.12.02", "title": "Рецептата Dnes: Диетична салата с риба тон"}
{"url": "https://www.dnes.bg/world/2019/12/02/globalnata-skorost-na-vetrovete-vse-po-silna.431510", "text": "Китайски специалисти установиха, че средната глобална скорост на ветровете се увеличава от 2010 г., съобщи Синхуа.\r\nВятърната енергия е застрашена от спада на скоростта на ветровете в света от 80-те години на миналия век.\r\nУчените от китайския Южен научно-технологичен институт анализираха световни данни, които показват, че тенденцията към намаляване на скоростта на ветровете се е обърнала около 2010 г. и на сушата тя вече се увеличава, съобщава БТА.\r\nТемпът на увеличаване на средната скорост на ветровете в света е три пъти по-голям, отколкото на спада преди 2010 г. Най-забележима е промяната в Северна Америка, Европа, Азия.\r\nАнализът показа, че вариациите близо до повърхността за десетилетие се определят от големите океански и атмосферни течения, а не от растителността или урбанизацията.\r\nАко увеличаването на глобалната скорост на ветровете продължи още едно десетилетие, вятърната енергия ще се увеличи с 37 процента до 3,3 милиона kWh до 2024 г., прогнозират учените.", "date": "2019.12.02", "title": "Глобалната скорост на ветровете - все по-силна"}
{"url": "https://www.dnes.bg/video-prognoza/2019/12/02/gradusite-slizat-znachitelno-nadolu-maksimalnite-10.431506", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         В часовете преди обяд днес на места в равнините ще се образува мъгла. През деня вятърът ще се ориентира от югозапад, ще се усили, особено в източната половина от страната и дневните температури слабо ще се повишат. Това прогнозира синоптикът на Bulgaria ON AIR Владимира Илиева.\n\r\nПреобладаващите максимални температури ще бъдат между 5° и 10°, а минималните предимно между минус 5° и 0°. Атмосферното налягане ще се понижава и към края на деня ще бъде по-ниско от средното за декември. \n\r\nНад Черноморието през деня от запад облачността, средна и висока, ще се увеличава. Ще духа до умерен югозападен вятър. Максималните температури на въздуха ще бъдат около 10°-11°. Температурата на морската вода - 14°-15°. Вълнението на морето ще бъде 2-3 бала. \n                \n                \n                \r\nНад планините облачността ще се увеличава, но все още валежи не се очакват. Ще духа силен, по билата и временно бурен вятър от запад-югозапад. Максималната температура на височина 1200 метра около 5°, на 2000 метра – около 0°. \n\r\nПрез нощта срещу вторник от север ще започнат валежи от дъжд, които ще продължат през деня на юг. От северозапад, с умерен и временно силен вятър, ще нахлува студен въздух. С понижението на температурите, отначало в Северна България и по високите полета, дъждът ще преминава в сняг. \n\r\nКъм вечерта и през нощта срещу сряда на места и в Южна България дъждът ще се примесва със сняг, но от север валежите ще спират, а облачността ще започне да се разкъсва. \n\r\nВ средата на седмицата ще бъде студено, с минимални температури между минус 6° и минус 1° и максимални - от 1° до 6°. Облачността ще е разкъсана, без валежи.", "date": "2019.12.02", "title": "Градусите слизат значително надолу. Максималните – 10°"}
{"url": "https://www.dnes.bg/stranata/2019/12/02/mosv-nalojilo-globi-za-pochti-5-mln-lv-za-mrysen-vyzduh.431504", "text": "Глоби за 4 милиона и 850 хиляди лв. са наложени от Министерство на околната среда и водите за нарушения, свързани със замърсяване на водата и въздуха за девет месеца от началото на годината, заявиха от ведомството пред \"Монитор\".\n\r\nОтносно водата проверяващите са открили превишение извън разрешените на индивидуалните емисионни ограничения (ИЕО), тоест химичното и биологично съдържание на това, което се излива в реки и други водоеми при заустване на отпадни води. Друго нарушение било заустването на отпадъчни води във воден обект без издадено разрешително, както и неизпълнение на условия от издаденото разрешително.\n\r\nОт регионалните инспекции са издадени повече от 500 наказателни постановления на обща стойност над 4 млн. лв., разказват от ведомството.\n\n\n\n\n                    \n                    \n                \n                \n                \n                \r\nОт регионалните екоинспекции (РИОСВ) пък са издадени над 200 наказателни постановления за нарушения, свързани със замърсяване на въздуха, на обща стойност около 850 хил. лв. В резултат на осъществения контрол проверяващите са отчели грешки в работата на оператори на обекти или инсталации, които не правят собствени периодични измервания (СПИ). Има нарушения и за замърсяване на атмосферния въздух с наднормени емисии на определени показатели, които се засилват през зимните месеци, заявиха още от екоминистерството.\n\r\nОбщо 4093 сигнала за замърсяване на въздуха и водата са получени на \"Зелен телефонЕ и електронна поща в МОСВ, както и в 16-те дирекции на Регионалната инспекция по околна среда и води за периода от януари до края на септември, сочат данните на министерството.\r\nПредприети са мерки и действия по 2420 сигнали за замърсяване на въздуха и 678 сигнала за замърсяване на водите. По компетентност към други институции са препратени 995 от получените жалби, разясниха от МОСВ.\n\r\nЗамърсяването, предизвикано от човека, независимо дали се касае за битов, промишлен или индустриален отпадък, пряко се отразява на качеството на водата и въздуха, разказват експертите. За периода от началото на 2018 година до септември тази година от 16-те РИОСВ са извършени общо 5393 проверки по подадените сигнали\r\nза нарушения и замърсявания.\n\r\nОт събраните приходи от наложени глоби за периода от началото на миналата година до септември 2019 общо 2 343 831,90 лв. са разпределени и преведени на съответните общини, на чиято територия е разположен санкционираният обект, уточняват от МОСВ.\r\nОбщините, получили най-големи приходи от наложени санкции, са: Разград – 318 549,80 лв., Девня – 160 294,40 лв., Несебър – 139 091,49 лв., Габрово – 119 273,17 лв., и Варна – 105 952,53 лв. Съгласно закона тези суми следва да се изразходват за екологични проекти и дейности по приоритети, определени в общинските програми за околна среда, разясниха още от Министерство на околната среда и водите.\n\r\nKачеството на атмосферния въздух се оценява чрез измерване на пределно допустимите концентрации на вредни вещества за определен период от време. Те не трябва да оказват нито пряко, нито косвено вредно въздействие върху околната среда и организма на човека, тъй като са потенциални причинители на различен тип заболявания.\n\r\nСпоред данните на Европейската агенция по околна среда замърсяването на въздуха е най-голямата заплаха за здравето на човека и причинява сърдечни заболявания, инсулт, белодробни заболявания и рак на белите дробове. Установено е, че излагането на замърсен въздух причинява над 400 000 случая на преждевременна смърт в ЕС всяка година.\n\r\nВ доклада на Световната здравна организация (СЗО) се посочва, че екологичните стресови фактори са причина за 12—18% от всички смъртни случаи в 53-те държави от европейския регион на СЗО. Подобряването на качеството на ключови елементи от околната среда, като въздуха, водата и шума, може да предотврати болести и да подобри човешкото здраве. В България всяка година над 8500 души умират преждевременно от заболявания, причинени от замърсяването на въздуха. Това е повече от тези, които загиват при автомобилни катастрофи, става ясно от официалните данни на Световната здравна организация.\n\r\nЕлектронна система за информиране на населението за качеството на атмосферния въздух (КАВ) в реално време ще ни информира какъв въздух дишаме. Системата си служи с данни, събирани и обработвани от Националната автоматизирана система за мониторинг на качеството на атмосферния въздух.\n\r\nТя е достъпна на сайта на Изпълнителната агенция по околната среда (ИАОС) и се появява още в началната страница. “В която и търсачка да напишете ИАОС и кликнете на сайта, системата ще излезе”, коментира директорът в \"Мониторинг и оценки на околната среда\" в ИАОС Валери Серафимов. По думите на директора в \"Информационно обслужване и технологии, международно сътрудничество и връзки с обществеността\" Росалина Инджиева проектът е направен по българско и европейско законодателство, като за гражданите е достъпна публичната му част.\r\nВ сайта може да се намери информация за максимален период от време 10 дни за замърсяването на въздуха по различни показатели - ниво на фини прахови частици, температура, азотен диокис, посока на вятъра, дори степен на слънчева радиация. Може да бъдат избрани както всички, така и само някои от показателите. По подразбиране се появява и информация за последните 24 часа или за последната седмица.", "date": "2019.12.02", "title": "МОСВ наложило глоби за почти 5 млн. лв. за мръсен въздух"}
{"url": "https://www.dnes.bg/world/2019/12/02/prolivni-navodneniia-vyv-franciia-obiaviha-cherven-kod.431509", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Във Франция проливните дъждове продължават да създават проблеми на властите. Вече е обявен червен код за опасност от наводнения в югоизточните части на страната. \r\n\r\nВ някои градове улиците се превърнаха в реки, а пожарникарите се бориха цяла нощ със стихията, пише Bulgaria ON AIR.\r\n\r\nЕдин от най-тежко засегнатите райони е градчето Манделю-ла-Напул, където спешните служби са получили над 1800 обаждания с молби за помощ. \r\n\r\n52-ма души са били спасени от прииждащите води. Очаква се проливните дъждове да продължат и днес.", "date": "2019.12.02", "title": "Проливни наводнения във Франция, обявиха червен код"}
{"url": "https://www.dnes.bg/obshtestvo/2019/12/02/opasna-iznenada-pyrjola-v-chiniiata-no-s-ostra-igla.431513", "text": "\nДете попадна на остра игла в пържолата си. За случая сигнализира фотографът Васил Къркеланов, който публикува снимки в страницата си в социалната мрежа Facebook.\n\r\n\"Този път не ми е никак забавно. Пържолата беше в чинията на дъщеря ми... Детето е добре. Откри иглата в парчето, преди да го яде, защото й направи впечатление странният цвят на месото в тази част\", написа той.\n\r\nПред bTV Васил Къркеланов разказа, че докато приготвял месото, не усетил иглата. \r\nКогато обаче детето отрязало първото парче, казало на баща си, че вкусът е странен. След това забелязали иглата.\n\r\n\"Тя е около 4 см дълга. Възникват два въпроса – какво прави тази игла вътре. Явно има някакво инжектиране. Другият е какво ще се случи, когато тази игла попадне в хранопровода\", попита Къркеланов.\n                    \n                    \n                \n                \n                \n                \r\nСпоред него иглата е попаднала в животното, докато е било живо.\n\r\n\"Личи си по травмирането на самото място. Около самата игла си личи, че тя не е случайно попаднал в мъртво състояние. Това е медицинска игла от неръждаема стомана\", каза още фотографът.\n\r\nОт Българската агенция по безопасност на храните (БАБХ) са на мнение, че в случая се касае за инцидент. Тепърва предстои да бъде извършена проверка, тъй като от там също не разполагат с много информация. Обектът, от който е купено месото, ще бъде проверен. Трябва да се стигне и до самия производител. В рамките на няколко дни ще има и резултат от проверката.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.12.02", "title": "Опасна изненада: Пържола в чинията, но с остра игла "}
{"url": "https://www.dnes.bg/snimka-na-denia/2019/12/02/vremeto-prez-dekemvri-chakame-sniag-na-10-i-niama-da-se-zadyrji.431512", "text": "Времето вече започна да се държи типично зимно и тази сутрин се събудихме с минусови температури. Какво ще е времето през декември прогнозира синоптикът Анастасия Стойчева.\r\n\r\nТази сутрин, заради ясното и тихо време, в много райони на страната температурите са били отрицателни. През деня постепенно температурите ще се повишат, но не колкото вчера. \r\n\r\nУтре ни очаква нова порция студен въздух, ще започнат и валежи, като дъждът ще преминава в сняг с нощта срещу сряда, обясни Анастасия Стойчева пред БНТ. \r\n\r\nПрез цялата седмица времето ще е студено, с отрицателни сутрешни температури. Максималните ще се повишат през почивните дни.\r\n\r\nСледващата седмица - на 10 и 11 декември отново ни очакват превалявания от сняг.\r\n\r\nПървата половина на месеца ще е динамична - ще се редуват високи и ниски температури, като снежната покривка няма да се задържи дълго. \r\n\r\nАстрономическата зима ще настъпи на 22 декември в 6 часа и 19 минути.", "date": "2019.12.02", "title": "Времето през декември: Чакаме сняг на 10-и, няма да се задържи"}
{"url": "https://www.dnes.bg/obshtestvo/2019/12/02/maikite-na-deca-s-uvrejdaniia-v-akciia-iskat-petkov-za-ministyr.431516", "text": "Майки на деца с увреждания организират акция в защита на социалния министър в оставка Бисер Петков. \r\n\r\nТе ще се съберат пред сградата на Министерството на труда и социалната политика днес с искане той да бъде върнат на поста. \n\n В петък премиерът Бойко Борисов поиска и прие оставката на Бисер Петков с мотива, че темповете, с които работи министерството, не отговарят на обществените очаквания. \r\n\r\nОт инициативата \"Системата ни убива\" изпратиха отворено писмо до министър-председателя, в което посочват, че именно при този министър е започнала очакваната с десетилетия реформа в сферата на социалните политики за децата и хората с увреждания. \r\n\r\nНоминацията на Борисов за социален министър е заместник-министърът на образованието Деница Сачева. \r\n ", "date": "2019.12.02", "title": "Майките на деца с увреждания в акция, искат Петков за министър "}
{"url": "https://www.dnes.bg/health/2019/12/02/tredlifting-s-konci-kotva-noviiat-feislifting.431520", "text": "Естетичната медицина все повече изоставя скалпела и започва да разчита на неинвазивни подмладяващи процедури. Те се предпочитат и от самите пациенти, защото предотвратяват рискове като продължителен дискомфорт, тежък възстановителен период или свръхкорекция с нежелано силен, деформиращ лифтинг. Конците осигуряват лека промяна, която клиентите определят като \"моето лице в най-добрата му възможна версия\".\r\nТредлифтингът (изпъване на кожата с помощта на фини конци) бързо се превръща в желан и популярен метод за корекция и заради липсата на белези. Нишките се въвеждат само с убождане на няколко места, които предварително са обезболени с анестезиращ крем. Рядко се получават малки синини, които отминават за денонощие. Няма болка, което е много важен момент за голяма част от желаещите подмладяване. Разбира се всичко това е постижимо само в кабинета на опитен, знаещ лекар.\r\n                    \n                    \n                Д-р Валянова и д-р Ванеска от столичната Хил клиник от години работят с лифтинг и мезоконци, а техният професионализъм е признат както в страната, така и зад граница. Сред множеството дипломи и сертификати в кабинетите им на почетно място стоят сертификатите, оповестяващи ги за международни тренери на известна марка.\r\nПрез декември предпразничните приготовления често включват и освежаване на визията с методите на естетичната дерматология. В  имат специално предложение, което освен с отлични резултати се отличава и с изгодност от финансов аспект. До края на годината в клиниката към всеки набор конци Котва клиентите ще получават като подарък биоармиране с мезоконци.\r\nЛинейните мезоконци се въвеждат подкожно с цел подобряване релефа, качеството и цвета на кожата и вторичен лифтинг ефект, който се дължи на стимулация на собственото производство на колаген. Процедурата е атравматична, с моментален резултат, без възстановителен период и се понася много добре дори от хора с тънка и чувствителна кожа. Въвеждат се чрез 3D метод, който дерматолозите д-р Валянова и д-р Ванеска владеят до съвършенство.\r\n\r\nСред множеството видове конци за лифтинг се отличават т.нар. \"Котва\", чието име идва от много специфичната им структура. LFL Котва е първокласна повдигаща нишка, изработена от абсорбиращ материал . По протежението си имат пресовани миниатюрни котвички, които осигуряват надежден, дълготраен фейслифтинг. Като допълнително преимущество се счита и фактът, че след въвеждането им в кожата те увеличават производството на колаген и стимулират работата на фибробластите. Подходящи са както за дами, така и за мъже, които имат нужда от дефиниране на цялостния контур на лицето, омекотяване на бръчките и подобряване на еластичността на кожата.\r\nСамите нишки са фини, резорбируеми, биосъвместими и освен елегантно повдигане, те се отличават със своето липолиптично действие, т.е. подобряват мускулния тонус в зоната, където са поставени.\r\nЗа да разберете дали сте подходящи за лифтинг с \"Котва\" застанете пред огледалото и с длани леко повдигнете средната и долна част на лицето. Ако с това движение въстановявате загубените очертания на лицевия си овал, дефинирате скулите, изпъвате врязани бръчки, то най-вероятно конците ще имат прекрасен ефект при вас. На разположение са и естетичните дерматолози на Хил клиник, които предоставят безплатни първични консултации.\r\nПо време на прегледите ще получите детайлна информация за най-подходящите терапии конкретно във вашия случай. Консултациите не ви ангажират с последваща процедура, но ще ви дадат ценна информация за персоналните нужди на вашата кожа.\r\nДори най-консервативните клиенти на клиниката, които избягват на всяка цена драстичните корекции, са очаровани от тредлифтинга като алтернатива на пластичната хирургия.\r\nЗапазете час на 02 439 3133.\r\n ", "date": "2019.12.02", "title": "Тредлифтинг с конци Котва - новият фейслифтинг"}
{"url": "https://www.dnes.bg/akoshtete-vqrvaite/2019/12/02/sedmichen-liuboven-horoskop-za-2-8-dekemvri.431333", "text": "Декември започва с приятни любовни емоции. Най-силно те ще бъдат усетени от земните знаци. Какво са ви подготвили звездите, вижте в любовния  хороскоп на Az-jenata.bg\r\n\r\nЛюбовният живот на Овните ще бъде интензивен. Марс в Скорпион продължава да се движи през вашия 8-и дом на интимността. Венера прави съблазнителна връзка с Марс във вторник, като ви помага да получите точно това, което желаете в това отношение. На този етап се опитайте да оставите любовния ви живот да се развива естествено, без излишен натиск. С лекота ще привличате вниманието на противоположния пол.\r\n\r\nВълнуващи ще бъдат и първите дни на декември за Телците. Възможно е да почувствате привличане към някого, който е в близкото ви обкръжение. Ако вече имате любим човек до себе си, тази седмица ще имате желанието да споделяте повече. Взаимно ще е, както и това, че ще се потопите в хубави емоции и преживявания.\r\n                    \n                    \n                \n                \n                \n                \r\nПредставителите на зодията ще имат усещането за подкрепа, благодарение на своята половинка. Вселената ще ви зарадва. Юпитер напусна сектора на взаимоотношенията ви и най-вероятно любовният ви живот е станал по-ярък. Сега Юпитер ще окаже благоприятно влияние върху вашия 8-и дом на интимността. Любимият човек може да се превърне в основен източник на емоционална и финансова подкрепа. \r\n", "date": "2019.12.02", "title": "Седмичен любовен хороскоп за 2 – 8 декември"}
{"url": "https://www.dnes.bg/business/2019/12/02/investitori-prenasochvat-parite-si-v-zemedelska-zemia.431522", "text": "В търсене на нискорискови финансови инструменти и висока доходност, все повече инвеститори насочват вниманието си към купуване на земеделска земя, твърдят инвестиционни посредници. През последните години на поземлените имоти се гледа вече като на инвестиционен актив, а не просто като на място за произвеждане на земеделска продукция.\r\nСметките показват, че при добро планиране при покупката на земеделска земя, доходността може да надхвърли 10%,  дори и ако се налагат допълнителни инвестиции в разработване на даден парцел. Това е значително повече от възвращаемостта при инвестиционните фондове и банките.\r\nСред най-често срещаните купувачи са и земеделски производители, които искат да окрупнят парцелите си и да разширят стопанствата си, твърдят агроексперти. Комасацията увеличава производителността и намалява разходите. Тя дава по-добри условия за механизирана обработка на земята, което е предпоставка за увеличаване на добивите и за развиване на селско стопанство с висока добавена стойност.\r\n                    \n                    \n                Окрупняването на терени помага и за формирането на по-добра цена на земеделските площи. Стойността на комасираните имоти е доста по-висока от средната за даден регион, дори и да се сравняват терени от едно и също землище, категорични са експертите в бранша.  По официални данни на Министерство на земеделието, храните и горите средният размер на земеделските терени у нас е едва 5.5 дка., което е едно от най-ниските нива в ЕС.\r\n\r\nЗа да отговори на засиленото търсене през последните седмици, българската компания за професионално управление на земеделски активи \"Агрион\" пусна в продажба допълнителни парцели в цялата страна. Цените са изключително атрактивни и започват от 300 лв./дка. Предвидена е и опция за разсрочено плащане за период от три години. Размерите на парцелите, които все още не са продадени, както и точното им местоположение в различните землища, може да се видят на .\r\nВ морските общини най-интересни са парцелите в района на Несебър, Поморие, Приморско, Аврен. Освен там, компанията предлага земеделски терени и край София, Велико Търново, Стара Загора, Хасково, Плевен, Ловеч и други области на страната.\r\n\"Възможността за покупката на поземлени имоти на вноски предизвика сериозен интерес сред потенциалните купувачи и набира все по-голяма популярност\", казаха от \"Агрион\". От подобна опция се възползват предимно по-малки земеделски производители, които търсят различни варианти да придобият земеделска земя, без да им се налага да плащат накуп за нея. По този начин те имат възможност да вложат свободните си пари в техника или по-качествени семена, което води до по-ефективно и модерно земеделие. \r\n ", "date": "2019.12.02", "title": "Инвеститори пренасочват парите си в земеделска земя    "}
{"url": "https://www.dnes.bg/politika/2019/12/02/siderov-trygva-na-protest-sreshtu-vdiganeto-na-danycite-v-sofiia.431515", "text": "„Ще се опитам да организирам граждански протести против намерението на кмета Фандъкова и общинския съвет да вдигнат данъците на автомобилите. Цялата работа е да се вземат едни пари от хората. ГЕРБ се старае да вдига данъци, което не е добре. Достатъчно са постъпленията в държавната хазна, каза в ефира на БНТ Волен Сидеров, лидер на \"Атака\" и общински съветник.\n\n\n\r\nПо думите му на 30 декември в Общината ще се обсъди план-сметка за парите за чистотата, с която той не е съгласен. „Няма никакво позоваване и анализ на база на какво се изчисляват тези 67 млн. лв... Чии са тези фирми, има ли, няма ли корупция? Защо толкова скъпо струва чистотата на София, която в крайна сметка не е чиста.“, смята Сидеров. \n                    \n                    \n                \n                \n                \n                \r\n„Парламентът не само, че не ми липсва, аз съм много доволен, че не съм там. Не може да ми липсва парламент, в който се вземат антинародни решения“, заяви Сидеров.\n\r\nТой е категоричен, че партията му няма как да е партньор на управляващите и няма да участва в Коалиционен съвет.\n\r\nСидеров коментира и оставката на социалния министър Бисер Петков с въпроса къде е оставката на заместничката му Султанка Петрова от ВМРО, която е изготвила \"потресаващата\" Стратегия за социални услуги. Сидеров смята, че това министерство не е социално, а по-скоро работи за чужди НПО-та. \n\r\nОтносно протестите срещу издигането на Валери Симеонов като зам.-председател на Народното събрание, Сидеров заяви, че бившият му коалиционен партньор не трябва да е въобще в някакъв видим пост в политиката.\n\r\n„Трябва да направя едно извинение, защото аз съм до голяма степен виновник той да е и в политиката, и в парламента“, заяви Сидеров.", "date": "2019.12.02", "title": "Сидеров тръгва на протест срещу вдигането на данъците в София "}
{"url": "https://www.dnes.bg/top-novini/2019/12/02/kyde-sa-iztochenite-ot-vliubenata-bankerka-pari.431524", "text": "Адвокат Марин Марковски се усъмни в \"романтичния елемент\" на кражбата на един милион лева от банкерката Невена Йорданова. Според него съвременната жена не може да се влюби толкова безпаметно в непознат.  \n\r\n\"Парите просто са скрити. Следата е скрита и парите също. Най-интересният въпрос е ако се скрият, заслужава ли си. Да прогнозираме какво ще се случи с тази жена. Тя прави пълни признания, обвинението е доказано. Съкратено съдебно следствие, присъда 18 години.\n\n\nНамаляват се с една трета – стават 12. След 6 години може да излезе от сливенския затвор. На пръв поглед може и да си струва, но това не е така\", заяви адвокатът пред Нова тв.\n                \n                \n                \r\nЗа него има един много важен въпрос в цялото разследване.\n\r\n\"Когато има такова престъпление, простият въпрос е къде са парите. Отговорът – парите ги няма. От тук нататък се започва сериозна работа по намиране на парите. Фактът на престъплението е доказан. Могат да възникнат различни версии. Механизмът е много важен. Той е скучен, но много важен. Банката би трябвало малко повече да охранява влога. Дърпането на парите е станало, когато тя се разпорежда, защото тя има такова право с даден влог. Тя може да внася, да тегли, да превежда по този влог. Банкерката е трябвало да уведоми, съгласно вътрешния ред на банката, своя колежка, която да направи проверка. Този вложител, който иска да направи превод, трябва да представи документ за самоличност. Той трябва да е там. Другата служителка трябва да провери, такъв е редът. Обаче не са го правили\", обясни Марковски.\n\r\n\"Когато разполага с възможността като служител на банката да се разпорежда с влог, да извършва плащане, това е задължение на банката. Правилникът казва така: Всеки един клиент, който идва да извърши теглене, представя личен документ. Служителката трябва да провери има ли такъв влог. Преводът се извършва без подпис по нареждане, което остава в банката. Тя съобщава, че има клиент, който трябва да извърши даден превод. Нейната колежка не е извършила проверка\", каза още той.", "date": "2019.12.02", "title": "Къде са източените от влюбената банкерка пари?"}
{"url": "https://www.dnes.bg/obshtestvo/2019/12/02/triabva-li-za-zapochnem-da-oceniavame-kriptovalutite.431511", "text": "Повечето от нас не разбираме нуждата от биткойн и не сме способни да я оценим. В интервю за предаването Insider, Благавест Белев, основател на Blochchain.bg, обясни, че в стандартните финанси няма методология за оценяване на актив, който не носи доходност. \r\n\r\n„Поради това се скача от една крайност на депресия в друга крайност на еуфория. Това се повтаря в цикли. В момента не много хора са на загуба“, каза Белев пред .\r\n\r\nПо думите му, цената на биткойна е била по-висока от сега в твърде малко периоди.\r\nБелев обясни, че няма гаранция, че този, който се опитва да манипулира пазара, ще бъде на печалба.\r\n\r\n\"Големите амплитуди са естествен процес и няма някой, който целенасочено да успява да се възползва от тях\".  \r\n\r\nВижте целия разговор във видеото ", "date": "2019.12.02", "title": "Трябва ли за започнем да оценяваме криптовалутите? "}
{"url": "https://www.dnes.bg/zvezdi/2019/12/02/tunelyt-na-smyrtta-izhvyrli-beti-ot-fermata.431527", "text": "Битката за голямата награда в риалитито \"Фермата\" влиза в решителна фаза, а изпитанията стават все по-жестоки. \n\r\nДве от жените - многодетната майка от село Борима Веселка и претенциозната Елизабет, трябваше да минат през тунела на смъртта, за да се преборят за място в шоуто. Участничките преживяха страховитото премеждие по време на елиминационния дуел, който ги изправи една срещу друга на арената.\n\r\nС последни сили и свити от страх сърца, Веси и Бети се отправиха към финалната битка. Двете пълзяха през тунел от варели, закрепен на внушителните 4 метра над земята. Докато се придвижваха, съоръжението страховито се клатеше, скърцаше и дрънчеше.\n\r\nМайката на три деца се оказа по-бърза, а като цяло по-добра и в предишните игри. Веселка разгроми съперничката си с 8 на 3 и така сложи край на участието на Бети. За нея това бе трето излизане на арената.\n                    \n                    \n                \n                \n                \n                \r\n\"Дължа на родителите ми и на семейството ми да стигна много напред в шоуто. Искам да се гордеят с мен. Но дори да не се върна у дома като победител от \"Фермата\", не мисля, че ще бъдат разочаровани\", каза Веселка.", "date": "2019.12.02", "title": "Тунелът на смъртта изхвърли Бети от \"Фермата\""}
{"url": "https://www.dnes.bg/sofia/2019/12/02/chasti-ot-sofiia-ostavat-na-suho-vyv-vtornik.431526", "text": "На 03 декември 2019 г. (вторник), във връзка със строително-монтажни работи на ул. \"Д-р Петър Дертлие\" жк. \"Люлин“ 5 се налага спиране на водоподаването от 08:00  до 20:00 часа на клиентите на \"Софийска вода\", живеещи: бл. 546, бл. 561, бл. 562, бл. 563, бл. 564, бл. 565.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на последната спирка на автобус № 310.\n\r\nНа  03 декември 2019 г. (вторник), във връзка с изграждане на ново сградно водопроводно отклонение на ул. \"Пиърс О‘Махони“ жк. \"Лагера“ се налага спиране на водоподаването от 10:00  до 22:00 часа на клиентите на \"Софийска вода\", живеещи в района на: ул. \"Пиърс О‘Махони“ и блок 60 – висока зона.\n                    \n                    \n                \n                \n                \n                \r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Пиърс О‘Махони“ ъгъла с ул.“Троянски проход“.\r\n    \r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода\" АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.12.02", "title": "Части от София остават на сухо във вторник"}
{"url": "https://www.dnes.bg/world/2019/12/02/kndr-postroila-desetki-raketni-ploshtadki-za-meseci.431518", "text": "В рамките на няколко месеца, Северна Корея е изградила няколко десетки бетонни платформи, от които е възможно да изстрелят междуконтинентални ракети от мобилни инсталации, предава РИА Новости, като се позовава на американски и южнокорейски източници.\n\n\n\r\nСпоред информацията платформите с ширина до няколко десетки метра са проектирани да променят точките на изстрелване на ракетите, което затруднява предварителното определяне на тяхното местоположение, предава \"Фокус\".\n\r\nСилите за отбрана и флота на Япония по-рано разположиха военни кораби с многофункционалната бойна система \"Аегис\" недалеч от бреговете на Северна Корея във връзка с \"военните провокоации\" на Пхенян.\n                    \n                    \n                \n                \n                \n                \r\nСеверна Корея проведе серия тестове на ракетни системи за заплов огън по-рано. На фона на липсата на напредък в преговорите между САЩ и Северна Корея има опасения, че Пхенян ще се върне към тестовете на междуконтиненталните ракети.\n\r\nВ нощта на 30 ноември Пхенян изпробва междуконтиненталната балистична ракета \"Хвасон-15\".\n\r\nВисочината на полета й достигна 4475 км и тя достигна до дистанция от 950 километра. Полетът продължи 53 минути и ракетата падна в изключителната икономическа зона на Япония, на 250 километра от префектура Аомори. Тогава военни експерти от Япония и САЩ предположиха, че ракетата е в състояние да измине разстоянието от 13 хиляди километра и да стигне до Вашингтон.\n\r\n\r\n ", "date": "2019.12.02", "title": "КНДР построила десетки ракетни площадки за месеци?"}
{"url": "https://www.dnes.bg/notifikacii/2019/12/02/otnovo-trus-na-balkanite-tozi-pyt-v-bosna-i-hercegovina.431569", "text": "Земетресение с магнитуд 4 по Рихтер бе регистрирано около 5 часа тази сутрин в Босна и Херцеговина, съобщи сръбската национална телевизия РТС.\r\n\r\nТрусът е бил на дълбочина около 15 км, епицентърът му е на 24 км североизточно от Невесине и е бил усетен в Херцеговина, Сараево, Дубровник, Далмация и Черна гора.\n\r\nЗеметресение с магнитуд 5,4 по Рихтер и с епицентър Невесине беше регистрирано миналата седмица, а вчера пак там стана трус с магнитуд 4,2 по Рихтер.", "date": "2019.12.02", "title": "Отново трус на Балканите, този път в Босна и Херцеговина"}
{"url": "https://www.dnes.bg/stranata/2019/12/02/dvoino-uvelichenie-na-zabolelite-ot-varicela-vyv-varna.431557", "text": "Ръст на заболелите от варицела се отчита в област Варна, съобщиха от Регионалната здравна инспекция в града. Статистиката е направена на база данните за заболяемостта през изминалите седем дни, пише Агенция „Фокус“.\n\n\r\n\r\nОт въздушно-капковите инфекции са регистрирани 101 лица срещу 45 за предходната седмица, представени от 83 случая на варицела и 18 случая на скарлатина. От началото на месец ноември има регистрирани 221 случая на варицела и 45 на скарлатина.\r\n\r\nБроят на регистрираните чревни инфекции е 35 случая срещу 49 от предходната седмица, представени от 26 ентероколита, 8 колиентерита и 1 вирусен хепатит.\r\n\r\nИма регистриран 1 случай на лаймска борелиоза. В имунизационният кабинет през отчетния период са преминали общо 24 лица. Проведени са 16 имунизации. С ваксина против жълта треска са обхванати 3 лица. В кабинета за анонимно и безплатно консултиране за СПИН са преминали и изследвани 45 лица.", "date": "2019.12.02", "title": "Двойно увеличение на заболелите от варицела във Варна "}
{"url": "https://www.dnes.bg/zvezdi/2019/12/02/nikoleta-chukna-32-pozira-s-prozrachna-cherna-roklia.431561", "text": "Николета Лозанова навърши 32 години в събота и отбеляза рождения си ден с луксозно парти.\r\nПлеймейтката е публикувала снимки от празненството и се вижда, че е заложила на 2 тоалета за купона. На една от снимките Николета е с прозрачна черна рокля и високи ботуши, и позира до огромна торта. На друг от кадрите тя пък е с официална бяла рокля и държи чаша с шампанско. \r\n \r\n\"Моето 31 вече е в миналото, а най-доброто в бъдещето ми тепърва предстои. Благодаря за живота, който имам, на хората до мен и за хилядите пожелания, които получих\", написа Лозанова в Instagram. \r\n \r\nНейният любим, футболистът Николай Михайлов, я зарадва с мило послание в социалната мрежа.\r\n \r\nТой публикува нейна снимка и написа: \"Пожелавам ти най-вече да си ми здрава, все така позитивна и да следваш мечтите си. За всичко друго имаш прекрасно семейство и мен, които винаги ще бъдем до теб, любов!\".\r\n \r\n", "date": "2019.12.02", "title": "Николета чукна 32, позира с прозрачна черна рокля"}
{"url": "https://www.dnes.bg/obshtestvo/2019/12/02/bylgariia-niama-da-postrada-ot-gazoviia-spor-mejdu-ukraina-i-rusiia.431519", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        В началото на зимния сезон Европа може да се сблъска с нова газова криза. Причината е спор между Русия и Украйна за срока на договора за транзитиране на синьо гориво. Русия иска той да бъде само за една година с надеждата, че ще заработи нов газов коридор, а Украйна иска да си гарантира приходи от транзитни такси за по-дълъг период.\n\n \n\r\nНе закъсняха и предположенията, че ако спорът не бъде решен до края на месец декември, може да се окаже, че от януари 2020 г. половин Европа ще остане без нови доставки. А според някои експерти България щяла да е една от най-засегнатите страни наред с Румъния и Гърция. \n                    \n                    \n                \n                \n                \n                \r\n\"Каквото и да се случи България ще има необходимите количества газ. В момента втората тръба на \"Турски поток\" се запълва. Тестовете минават успешно, което означава, че страната ни е в пълна готовност още от 1 януари 2020 г. да започне да получава доставки от нея\", коментира по  eнергийният експерт проф. Атанас Тасев.\n\r\nТой отбеляза още, че освен това от догодина Румъния става нефтен износител на газ.\n\r\n\"Досега имаше проблем с интерконектора. Компресорната станция на територията на северната ни съседка обаче вече функционира. А това от своя страна се явява добра възможност за България, тъй като той е запълнен на макс\", посочи Тасев.", "date": "2019.12.02", "title": "България няма да пострада от газовия спор между Украйна и Русия "}
{"url": "https://www.dnes.bg/stranata/2019/12/02/radomir-se-zahranval-reglamentirano-ot-studena.431523", "text": "Няма незаконна тръба от яз. \"Студена\", но има нерегламентирано източване към Радомир през помпена станция \"Крапец\", съобщи министърът на екологията Нено Димов по повод водната криза в Перник, заради която градът е на воден режим от 18 ноември.  \n\n\n\r\nРадомир може да получава питейна вода от яз. \"Студена\", но само при аварийна ситуация, а Министерството на околната среда и водите (МОСВ) не е било уведомени за такава, уточни министърът пред bTV.\n\r\nОсвен нерегламентирано източване на язовира проверка на министерството е установила и липса на разходомер, заради което не може да се каже какво количество вода е източено. МОСВ е направил предписание да бъде поставен такъв.\n                    \n                    \n                \n                \n                \n                \r\nДимов уточни, че само разследване може да установи кой е разрешил нерегламентираното източване на яз. \"Студена\".\n\r\nСпоред него са нужни законови промени, които да забранят използването на вода за питейни нужди и за индустриални. Сега това не категорично забранено. Трябва да се работи и за намаляване на загубите по ВиК мрежата, които за Перник са 75%, каза още екоминистърът.", "date": "2019.12.02", "title": "Радомир се захранвал регламентирано от \"Студена\""}
{"url": "https://www.dnes.bg/notifikacii/2019/12/02/na-kosym-ot-tragediia-plamna-krasiviiat-halshtat-v-avstriia.431531", "text": "След \"Нотр Дам“, огънят повреди и част от културното наследство на Австрия, защитено от ЮНЕСКО. Част от сградите в градчето Халщат бе обхванато от пламъци, които унищожиха най-малко 4 сгради.\r\nСтихията е тръгнала от дървена постройка за лодки около 3:30 часа сутринта в събота. \r\nТъй като сградите в Халщат са построени много близо една до друга, голяма част от съседните къщи също са засегнати, съобщават от Kronen Zeitung. Всички жители на градчето са в безопасност, но един от пожарникарите е пострадал по време на гасенето на пожара. 8 пожарни и 109 души са се борили със стихията.\r\n\"Днес в Халщат е сравнително спокойно“, казва кметът на града пред Kronen Zeitung. Първата версия, която се разглежда за възникването на пожара, е късо съединение. Полицията продължава да разследва случая, като е иззела видеозаписите от всички охранителни камери в околността. По думите на властите, може да минат седмици, докато получат категоричен отговор, от къде е тръгнал пожара.\r\n                \n                \n                Халщат е една от най-популярните туристически дестинации в Австрия. Всяка година градчето е посещавано от 1 милион души, най-вече от Азия. Понякога по улиците му преминават 10 хил. туристи само за един ден.\r\nОколо 800 души живеят в Халщат, който се е сгушил между планините и езерото. Там се намират и най-старите солни мини. Мястото е изключително популярно и сред Instagram инфлуенсърите, които нямат търпение да си публикуват снимка на красивите сгради на градчето.\r\nСлед пожара, кметът на града предупреди туристите да не пътуват до Хелщат, за да могат разследващите спокойно да открият причината за пожара, а пожарникарите да разчистят отломките.\r\n ", "date": "2019.12.02", "title": "На косъм от трагедия: Пламна красивият Халщат в Австрия "}
{"url": "https://www.dnes.bg/obshtestvo/2019/12/02/noi-zapochva-izplashtaneto-na-pensiite-na-9-dekemvri.431576", "text": "Изплащането на пенсиите за декември от Националния осигурителен институт (НОИ) ще започне на 9 декември (понеделник) и ще приключи на 20 декември (петък), съобщиха от НОИ.\r\nВ изпълнение на Постановление на Министерския съвет от 20.11.2019 г., заедно с пенсиите ще бъде изплатена и еднократна допълнителна сума в размер на 40 лв. на 1 250 236 пенсионери, на които пенсията или сборът от пенсиите (заедно с добавките и компенсациите към тях) за декември 2019 г. е в размер до 363 лв. включително.\r\nИзплащането на сумите чрез пощенските станции ще бъдe извършено съобразно изготвен график, предварително обявен във всяка една от тях.\r\nПреводите на декемврийските пенсии по сметките на пенсионерите, които получават парите си по банков път, ще бъдат извършени на 9 декември 2019 г.", "date": "2019.12.02", "title": "НОИ започва изплащането на пенсиите на 9 декември"}
{"url": "https://www.dnes.bg/politika/2019/12/02/poklon-pred-lambo-vselena-ot-talant-choveshkoto-lice-na-politikata.431577", "text": "\nСтотици колеги, приятели и почитатели на Стефан Данаилов  чакаха търпеливо на опашка, за да се простят с него. \n\r\nЛидерката на БСП Корнелия Нинова не успя да сдържи сълзите си на поклонението. \r\n \r\n\"Изпратихме една вселена от талант, красота, любов и мъдрост. Стефан носеше доброта в себе си и я раздаваше на другите. Винаги съпреживяваше болките и страданията на останалите като свои. Беше добър човек, почтен и широкоскроен. За нас е вдъхновение, опора и сила\", каза тя. \n\n Нинова призна, че българските социалисти са загубилия своя духовен водач.\n\r\n\"В ключови моменти за БСП и България той спокойно и с мъдрост даваше верни решения и чертаеше път за десетилетия напред. И ние го следвахме. Стефан е политик с достойнство. Остана верен на себе си и на идеите си. В последните си дни, в болничната стая, той ми каза: \"Не плачи, каквото и да се случи с мен, продължаваме заедно\". И е прав. Въпреки смъртта, където и да сме, каквото и да правим, ние ще го носим в едно съкровено място в душите си. Заедно сме. Поклон пред великия, недостижимия и незабравимия Стефан\", заяви още тя.\n                    \n                    \n                \n                \n                \n                \r\nПрезидентът Румен Радев също се прости с Мастера, както го наричаха неговите студенти.\n\r\n\"За мен Стефан Данаилов беше човешкото лице на българската политика. Много е трудно да го вкараме в някакви рамки, за да го опишем с думи: огромният му принос към българското кино и театър, безрезервната му любов към хората, безкрайната отдаденост на неговите ученици\", заяви държавният глава.\n\r\nГолямата българска актриса Татяна Лолова сподели, че Стефан Данаилов й е казал да не го жали, защото е изживял пълнокръвно всеки момент от живота си. \n\r\n\"Има много красиви и талантливи, но той е посочен! Той е неповторимото нещо, което сме имали ние, защото го заслужаваме”, каза тя.\n\r\n\"Стефан беше истина и любов. Знам, че Бог му е отредил светло място”, каза през сълзи актьорът Стоян Алексиев.\n\r\n\"Има раздели, които някак не можеш да приемеш. Аз не мога да си представя, че вече го няма и затова ще го пазя и ще го помня такъв, какъвто е в сърцето ми – усмихнат и добър”, сподели актьорът Владимир Пенев.", "date": "2019.12.02", "title": "Поклон пред Ламбо: Вселена от талант, човешкото лице на политиката"}
{"url": "https://www.dnes.bg/stranata/2019/12/02/api-predupredi-bez-letni-gumi-prez-prohodite-ide-sniag.431578", "text": "Шофьорите, на които предстои пътуване през планинските проходи, да не тръгват с автомобили с летни гуми и да карат със скорост, съобразена с метеорологичните условия. За това апелират от Пътната агенция.\r\nПрез следващото денонощие се очаква понижение на температурите и на много места е възможно дъждът да премине в сняг.\r\n\r\nПътноподдържащите дружества са готови да реагират веднага и да обработят настилките и съоръженията, за да се осигури безопасното пътуване на шофьорите.\r\nВ опорните пунктове има нужните количества сол, пясък и химикали и машини за посрещане на първия сняг.\r\nДиректорите на пътните управления следят метеорологичните прогнози по райони и ще предприемат необходимите действия за обработка на настилките във високопланинските райони и проходите, където има предпоставки за хлъзгавост и заледявания по усойните места.", "date": "2019.12.02", "title": "АПИ предупреди: Без летни гуми през проходите, иде сняг!"}
{"url": "https://www.dnes.bg/obshtestvo/2019/12/02/borisov-pak-pregryshta-nared-e-ursula-fon-der-laien.431545", "text": "\nПремиерът Бойко Борисов публикува снимки в профила си във Facebook, на които дружески прегръща новата шефка на Европейската комисия Урсула фон дер Лайен.\n \"Разговарях с новия председател на Европейската комисия. Сърдечно й пожелах успех на новата позиция\", написа Борисов към кадрите.\r\nНаскоро сърдечното му отношение към новата американска посланичка у нас Херо Мустафа предизвика вълна от коментари в социалната мрежа, след като Борисов я прегръща и я качи в джипа си при инспекцията на газовия интерконектор с Гърция.\r\nВ момента министър-председателят участва в Мадрид в конференция за именението на климата. Това е темата, която обсъдили с Урсула фон дер Лайен.\r\n                    \n                    \n                \n                \n                \n                \"И двамата сме убедени, че изменението на климата е сериозна и пряка  заплаха, която няма да подмине никого. От всички нас, както и от  решенията на форуми като днешния, зависи бъдещето на следващите  поколения\", казва премиерът.\r\nДомакин на световния форум е министър-председателят на Кралство Испания Педро Санчес.\r\nПърва в дневния ред в рамките на Конференцията е Срещата на държавните и  правителствените ръководители на страните членки на ЕС. Те ще обсъдят  важни въпроси, налагани от климатичните промени и опазването на околната  среда, които са сред приоритетните теми за целия ЕС.\r\n \r\nОчаква се  страните по Рамковата конвенция на ООН по изменение на климата да  постигнат напредък по редица въпроси, свързани с финансирането на  дейности в борбата с изменение на климата в развиващите се държави, с  пазарни механизми за сътрудничество, както и докладване на поетите  ангажименти заради климатичните промени.", "date": "2019.12.02", "title": "Борисов пак прегръща, наред е Урсула фон дер Лайен!"}
{"url": "https://www.dnes.bg/stranata/2019/12/02/nov-kuvioz-poluchi-bolnicata-v-omurtag.431580", "text": "Нов кувьоз получи болницата в Омуртаг от кампанията \"Капачки за бъдеще\". Екипът на акушеро-гинекологичното отделение е приел съвременната апаратура през почивните дни, съобщи началникът на отделението д-р Иван Иванов.\n\n\r\n\"Това е една изключително необходима и много полезна придобивка\", коментира Иванов. По думите му модерната техника ще е полезна за новородените и недоносени бебета, но и за медицинските специалисти и акушерите. До сега в отделението са разполагали с два кувьоза - единият транспортен, а другия се е ползвал от акушерите и неонатолозите. Той е в здравното заведение вече повече от 30 години - морално остарял и амортизиран, но в употреба - заради липсата на друг.\r\n                    \n                    \n                \n                \n                \n                Д-р Иванов каза още, че нуждата от подобна техника е осезателна - през 2018 г. в отделението са родени 18 недоносени деца, през тази са вече 19. \"За съжаление, при нас раждат жени от социално-слаби семейства, чиято бременност протича в лоши битови условия. Това е и една от причините да се раждат недоносени бебета, друг е въпросът и когато се появят и медицински показатели\", коментира специалистът прид БТА.\r\nЖени от Омуртагско и съседните Котел, Елена и Велики Преслав раждат тук, тъй като общинската болница се оказва най-близката им чисто териториално. За новородените и за родилките се грижи екип от петима акушер-гинеколози, двама неонатолози и акушерски и медицински персонал", "date": "2019.12.02", "title": "Нов кувьоз получи болницата в Омуртаг"}
{"url": "https://www.dnes.bg/dnes-te-kazaha/2019/12/02/2-12-2019.431585", "text": "", "date": "2019.12.02", "title": "2.12.2019"}
{"url": "https://www.dnes.bg/akoshtete-vqrvaite/2019/12/02/3-zodii-koito-shte-imat-prikazen-dekemvri.431571", "text": "Декември е смятан за най-вълшебния и магичен месец в годината. Настроението е приповдигнато, навсякъде е пълно с украса, с нетърпение чакаме коледните празници, а и започва да вали сняг и навън става бяла приказка. \r\nЕто и кои зодии ще имат най-много късмет през този месец.\r\n\r\n \r\nОвните имаха тежки периоди пред годината, но сега най-накрая ще могат отново да се почувстват като себе си. Ще се чувстват добре в кожата си и ще са по-силни. Ще разберат защо са им се случили определени неща. Декември за тях ще бъде месецът на успеха - те ще са много амбициозни през периода и ще блеснат в работа или в училище. Ще впечатлят влиятелни хора, които са на висши позиции. Може да си намерят по-хубава работа. Овните ще бъдат пълни с ентусиазъм, който им липсваше в последните месеци и ще смятат, че могат да постигнат всичко. Ще са по-решителни. Чакат ги вълнуващи пътувания.\r\n \r\n", "date": "2019.12.02", "title": "3 зодии, които ще имат приказен декември"}
{"url": "https://www.dnes.bg/sport/2019/12/02/nova-treniorska-rokada-rosen-kirilov-napusna-etyr.431600", "text": "Росен Кирилов подаде оставка като старши треньор на Етър, потвърдиха от клуба.\r\n\r\n\"Желанието ми е да си тръгна, мисля че ситуацията стана такава, че има нужда от промяна. Както вече споделих, има неяснота и напрежение в клуба. Аз винаги съм бил боец, но не искам да обирам негативите\", коментира специалистът пред \"Велико Търново Спорт\"\r\n\r\nТой сподели, че не вярва някой от футболистите да не се е влагал на терена заради треньорска смяна.\r\n\r\n\"Не вярвам, че някой нарочно няма да играе. Просто има огромно напрежение и върху играчите\", добави Кирилов.\r\n\r\nУправителният съвет на клуба ще заседава в сряда, като се очаква тогава да бъде съобщено и името на новия наставник.\r\nДо края на календарната година Етър има да изиграе още два шампионатни мача - като гост на Царско село и като домакин на Ботев Враца.\r\n\r\n", "date": "2019.12.02", "title": "Нова треньорска рокада: Росен Кирилов напусна Етър"}
{"url": "https://www.dnes.bg/mish-mash/2019/12/02/indoneziec-otishyl-da-si-bere-voden-spanak-i-go-izial-krokodil.431592", "text": "На индонезийския остров Борнео в щата Саравак работник, който отишъл да си набере воден спанак в района на палмова плантация, бил изяден от соленоводен крокодил, съобщава БТА като цитира в. \"Борнео пост\".\r\n\r\nВодният хищник нападнал 37-годишния Асбула Денг Менг Сих, докато заедно със свой приятел търсели воден спанак. \r\n\r\nНа мястото на произшествието останала само дясната ръка на пострадалия. \r\n\r\nПо-късно на брега на река Телонг били открити десният крак на Асбула и част от таза му. За залавянето на опасния крокодил човекоядец била сформирана специална група. \r\n\r\nСпоред официалните статистики от 2010 до 2016 година крокодили са убили 27 жители на Малайзия. В повечето от случаите нападенията биват извършвани от соленоводни крокодили. Самците на този вид могат да достигнат до 7 метра дължина и да тежат два тона.", "date": "2019.12.02", "title": "Индонезиец отишъл да си бере воден спанак и го изял крокодил "}
{"url": "https://www.dnes.bg/obshtestvo/2019/12/02/falshivite-namaleniia-za-cherniia-petyk-preobladavat.431604", "text": "Интересът към Черния петък нараства с всяка изминала година и в България. Повечето хора в страната, над 30% процента, пазаруват само онлайн. Това коментира Димитър Маргаритов, председател на Комисията за защита на потребителите, в интервю за предаването \"В развитие\" по . \r\n\r\n\"Предприемчивите търговци решиха, че кампанията за Черния петък трябва да стартира по-рано. Бяха направени необходимите рекламни кампании, за да може потребителите да се ориентират\", допълни Маргаритов. \r\n\r\nЦялото интервю можете да прочетете ", "date": "2019.12.02", "title": "Фалшивите намаления за Черния петък преобладават "}
{"url": "https://www.dnes.bg/snimka-na-denia/2019/12/02/gradusite-padat-oshte-ide-studen-front.431584", "text": "През следващото денонощие от север на юг през страната ще премине студен атмосферен фронт. Ще е облачно. През нощта в северните райони ще има валежи от дъжд, които през деня ще обхванат и Южна България. С умерен северозападен вятър ще нахлува студен въздух, според прогнозата на НИМХ-БАН.\r\nОще в сутрешните часове, главно в Североизточна България и в планинските райони, дъждът ще преминава в сняг и там на много места ще има заледявания. В Предбалкана и по високите котловинни полета ще се образува тънка снежна покривка.\r\nПривечер, на места и в Южна България дъждът ще се примесва със сняг, а над Северна България валежите ще спират и облачността ще се разкъсва. Минималните температури ще са между минус 2 градуса и 3 градуса. Максималните температури ще са между 2 и 7 градуса.\r\n                \n                \n                Над Черноморието ще е облачно, с валежи от дъжд. След обяд от север валежите ще спират. Ще духа умерен вятър от север-северозапад, който през деня постепенно ще отслабва. Максималните температури на въздуха ще са от 4 до 7 градуса. Температурата на морската вода ще е 13-15 градуса. Вълнението на морето ще бъде 2-3 бала.\r\nНад планините ще е облачно с валежи от сняг. Ще духа умерен, по високите части временно силен вятър от север-северозапад. По високопланинските проходи ще има условия за виелици и навявания. Максималната температура на височина 1200 метра ще бъде около 2 градуса, на 2000 метра - около минус 1 градуса.\r\nАтмосферното налягане ще се повишава и ще бъде по-високо от средното за декември.\r\nПрез нощта срещу сряда на места в Южна България ще вали дъжд и сняг, от север облачността ще продължи да се разкъсва и намалява. В сряда още сутринта валежите навсякъде ще спрат, облачността ще бъде разкъсана. Ще е студено, с минимални температури между минус 6 градуса и минус 1 градуса, а максимални - от 1 до 6 градуса. Вятърът ще отслабне и ще се ориентира от североизток.\r\nВ четвъртък в отделни райони в Северна България и в котловините минималните температури ще бъдат до минус 8 градуса, или до минус 10 градуса. Над по-голямата част от страната ще бъде предимно слънчево. Вечерта вятърът ще се ориентира от юг, предстои и затопляне.", "date": "2019.12.02", "title": "Градусите падат още, иде студен фронт"}
{"url": "https://www.dnes.bg/index/2019/12/02/deniat-v-snimki-2-dekemvri.431598", "text": "\n", "date": "2019.12.02", "title": "Денят в снимки - 2 декември"}
{"url": "https://www.dnes.bg/sofia/2019/12/02/bsp-iska-bulevard-ili-ploshtad-v-sofiia-na-imeto-na-mastyra.431606", "text": "БСП поиска булевард или площад в София да носи името на Стефан Данаилов.\r\nВ деня, в който България се прощава с великия Ламбо, сме длъжни да направим така, че ние, а и следващите поколения, да не забравяме тази светла личност, заяви Калоян Паргов, лидер на БСП - София.\r\nБулевард или площад в София да бъде именуван на иконата на българските театър и кино Стефан Данаилов, предложи той по време на днешната сесия в СОС, съобщиха от Левицата.\r\nТя започна с минута мълчание в памет на Ламбо, който напусна този свят на 27-ми ноември. Поклонението в Народния театър \"Иван Вазов\" съвпадна със заседанието на общинските съветници в София. Веднага след сесията Калоян Паргов се прости с легендата.\n\n\n                    \n                    \n                \n                \n                \n                \r\n\"Ламбо обичаше да казва, че достойните хора ходят изправени. Той ходеше с високо вдигната глава. Беше респектираща личност с всеки жест. Беше истинско богатство да общуваш с него, каза Калоян Прагов, след като отдаде последна почит пред Мастъра и поднесе съболезнованията си на близките му. - Той вярваше безрезервно, че колкото повече обич даваш, толкова повече получаваш. Затова и хората го обожават\".\n\r\nПо време на днешната сесия на СОС Калоян Паргов, който е член на Постоянната комисия по образование, култура, наука и културно многообразие, предложи също в рамките на следващата година да бъде обсъдена и реализирана идеята за поставяне на барелеф или бюст-паметник на Стефан Данаилов на подходящо място в столицата.\n\r\n\"В деня, в който България се прощава с великия Ламбо, сме длъжни да направим така, че ние, а и следващите поколения, да не забравяме тази светла личност, каза Калоян Паргов. - Освен именуването на булевард или площад и поставянето на барелеф или бюст-паметник, да помислим дали Столична община не може да организира конкурс или да връчи награда на името на Стефан Данаилов. С Ламбо си отиде цяла епоха от българската култура. А ние сме призвани да направим така, че поколенията да знаят за нея и да я помнят\".", "date": "2019.12.02", "title": "БСП иска булевард или площад в София на името на Мастъра"}
{"url": "https://www.dnes.bg/eu/2019/12/02/zapochna-stachka-na-vlakove-v-londonski-predgradiia.431583", "text": "Придвижването на стотици хиляди британци днес беще затруднено, слад като започна едномесечна стачка по линиите на  компанията Саут уестърн рейлуей (South Western Railway), съобщиха от БТА. Това са едни от най- използваните линии в околностите на Лондон.\n\r\nЧленове и служители на Националния съюз на работещите в железопътния, морския и обществения транспорт започнаха протестните си действия днес. Планира се протестите да продължат 27 дни. Ако плановете бъдат изпълнени това ще бъде най- дългата стачка в историята на британските железници. Стачката ще бъде прекратена само за парламентарните избори на 12 декември, за Коледа и за 26 декември. \n\r\nМалка част от тези линни ще продължат работа. Една от тях е и връзката с лондонската гара \"Ватерло\", която е сред най- натоварените в кралството. \n                    \n                    \n                \n                \n                \n                \r\nТези линии се използват от почти 600 000 души дневно. Обслужват предградията на Лондон, както и градовета Бристол и Портсмут. \n\r\nСаут уестърн рейлуей не постигна съгласие в преговорите си с Ер Ем Ти. От Ер Ем Ти обвиняват железопътната компания, че умишлено е провалила опитите за компромис. \n\r\nСпоровете са заради плановете на железопътната компания да прехвърли работата за затваряне на вратите на вагоните на машинистите вместо на кондукторите. \n\r\nЕр Ем Ти се опасява, че това ще заплаши работата на кондукторите с изчезване, както и да нанесе вреда на сигурността на влака.   ", "date": "2019.12.02", "title": "Започна стачка на влакове в лондонски предградия "}
{"url": "https://www.dnes.bg/temida/2019/12/02/deloto-sreshtu-bratia-galevi-prodyljava-na-21-fevruari.431602", "text": "Окръжният съд в Кюстендил насрочи нова дата за заседание по делото, което Комисията за противодействие на корупцията и отнемане на незаконно придобито имущество /КПКОНПИ/ води срещу Ангел Христов и Пламен Галев, известни като \"Братя Галеви\", за отнемане на престъпно придобито имущество. Заседанието е насрочено за 21 февруари. За тази дата трябва да е готово и заключението на вещите лица, по поставената им допълнителна задача към счетоводно - икономическата експертиза по делото, съобщава БТА.\n\n \n\r\nНа днешното си заседание съдът прие допълнителното заключение към счетоводно - икономическата експертиза. Поставена беше допълнителна задача на трите вещи лица, изготвили експертизата, които получиха удостоверение за достъп до банковите сметки на двама от ответниците по делото.\n                    \n                    \n                \n                \n                \n                \r\nОпределен беше и краен срок за изпълнение на неизпълнена до момента съдебна поръчка, касаеща разпит на двама свидетели от Република Сейшели.\n\r\nДелото е заведено от КПКОНПИ срещу Ангел Христов и Пламен Галев, техните съпруги и контролираните от тях дружества и е по реда на Закона за отнемане в полза на държавата на имущество, придобито от престъпна дейност. Искът е на обща стойност 4 250 189 лева и касае луксозни автомобили, недвижими имоти и дялове от фирми.\n\r\nДвамата бизнесмени са в неизвестност от 2012 година, след като влезе в сила присъдата им по наказателно дело за организиране и ръководене на престъпна група.", "date": "2019.12.02", "title": "Делото срещу \"Братя Галеви\" продължава на 21 февруари"}
{"url": "https://www.dnes.bg/crime/2019/12/02/mitnichari-hvanaha-1-t-rakiia-i-nelegalen-kazan-vyv-varnensko.431539", "text": "Митнически служители откриха нелегален \"казан\" за варене на ракия и иззеха над 1 тон незаконно изварена ракия при проверка в селище край Варна.\r\nМитническата проверка е извършена на 17 ноември във Варненско по оперативна информация за незаконно изваряване на етилов алкохол.\r\nВ постройката митническите служители откриват съоръжение за дестилиране на етилов алкохол в работен режим. В съседна постройка в същия имот са открити пластмасови бидони, съдържащи общо 1100 литра етилов алкохол (ракия).\r\nЗа открития етилов алкохол не са представени никакви документи за платен или обезпечен акциз по Закона за акцизите и данъчните складове /ЗАДС/.\r\nЧасти от нерегистрираното съоръжение за дестилиране и нелегалният етилов алкохол са иззети. По случая е образувано досъдебно производство, което се провежда под надзора на Районна прокуратура - Варна.\r\n                    \n                    \n                \n                \n                \n                Общо 2094 литра нелегален етилов алкохол - ракия и три нерегистрирани съоръжения за изваряване на етилов алкохол са иззети от служителите на Главна дирекция \"Митническо разузнаване и разследване\" при извършените проверки на територията на ТД Северна морска през последните три месеца.", "date": "2019.12.02", "title": "Митничари хванаха 1 т ракия и нелегален \"казан\" във Варненско"}
{"url": "https://www.dnes.bg/rusia/2019/12/02/rusiia-s-troen-shlem-puska-gazoprovodi-kym-kitai-es-turciia.431549", "text": "Русия, която е най-големият износител в света на природен газ, и нейният гигант Газпром пускат в експлоатация един след друг през идните седмици три големи газопровода, които стигат до Китай, Германия и Турция, информира АФП.\n\r\n\n\r\nПрез над 2000 километра борови гори и замръзнала земя първият участък от този титаничен газопровод, който се открива днес, свързва газовите находища в Източен Сибир с китайската граница в района на Амур.\n\r\nКитайският участък се очаква да бъде завършен през 2022-2023 година и по тръбата да се транспортират 38 милиарда кубични метра газ годишно до Шанхай, за да се утоли ненаситният апетит за енергоизточници на китайския гигант, който е най-големият вносител на въглеводороди в света.\r\n\n                    \n                    \n                \n                \n                \n                \r\nЕвропа продължава да бъде приоритетът на руския газов гигант въпреки напрежението през последните години, отбелязва АФП, цитирана от БТА.\n\r\nПроектът за газопровода \"Северен поток-2\", който стана обект на критики в ЕС и трябва да стигне до Германия, планира да доставя синьо гориво на Северна и Западна Европа, минавайки през Балтийско море, заобикаляйки Украйна. Капацитетът му е 55 милиарда кубични метра газ годишно, какъвто е и на по-големия му брат \"Северен поток-1\".\n\r\nТръбата, която струва 9,5 милиарда евро, се финансира наполовина от Газпром и наполовина от европейците: германските Wintershall и Uniper, англо-холандската Shell, френската Engie и австрийската OMV.\n\r\nГазопроводът, който е построен над 80 процента, трябваше да бъде пуснат преди края на 2019 година, но тъй като разрешението на Дания да мине през нейните води бе дадено в края на октомври, новата дата за старта му все още не е уточнена.\n\r\nГазпром се надява това да стане скоро, но приключването на тръбата ще зависи от метеорологичните условия през зимата.\n\r\nПускането му в експлоатация трябва да стане скоро, тъй като договорът, обвързващ Русия и Украйна за транзитиране на газ към Европа, изтича в края на 2019 година. А Западна Европа не иска да преживее отново прекъсванията на доставките на газ от началото на първото десетилетие на 21 век, причинени от руско-украинските спорове.\r\n\n\r\nЮжната част на Европа и Турция не се изплъзват от погледа на Русия: газопроводът \"Турски поток\", който също заобикаля Украйна, трябва да бъде пуснат през януари тържествено от руския президент Владимир Путин и турския му колега Реджеп Тайип Ердоган.\n\r\nС капацитет от 31,5 милиарда кубични метра той преминава по трасе от 930 км през Черно море като предшественика си \"Син поток\". Една от двете тръби на \"Турски поток\" е предназначена за Турция, а другата - за Югоизточна Европа. Изграждането му става при по-благоприятни условия, отколкото на северния и източния му събрат.\n\r\nПротоколът за намерение за изграждането на \"Турски поток\" бе подписан между Газпром и Botas през 2914 година, но след това руско-турските отношения рязко се влошиха, след като Анкара свали руски бомбардировач през 2015 година.\n\r\nПри все това Путин и Ердоган подписаха договора през 2016 година. Днес проектът е символ на сближаването между Русия и Турция, още повече че сега Анкара има сложни отношения с ЕС и НАТО, отбелязва АФП.\r\n ", "date": "2019.12.02", "title": "Русия с троен шлем: Пуска газопроводи към Китай, ЕС, Турция"}
{"url": "https://www.dnes.bg/usa/2019/12/02/filipinite-se-gotviat-za-nablijavasht-taifun.431529", "text": "Филипините са под заплаха заради наближаващия тайфун Камури и десетки хиляди се принудиха да се евакуират, съобщиха от БТА. \r\n\r\nОчаква се бурята да достигне Лусон тази вечер, най- големия и най- населен остров от архипелага. Метеоролози прогнозират пориви на вятъра от 185 км/ч. Очакват се и проливни дъждове. Почти 70 000 души напуснаха домовете си в най- застрашените райони, съобщиха от Novatv. \r\n\r\n\"Надяваме се, че няма да има щети. Но предвид силата на тайфуна, ще е трудно\", каза говорител на националната агенция за управление на катастрофите във Филипините. \r\n\r\nИма опасности от свлачища и вълни, достигащи три метра.", "date": "2019.12.02", "title": "Филипините се готвят за наближаващ тайфун"}
{"url": "https://www.dnes.bg/rusia/2019/12/02/gazyt-ot-rusiia-za-kitai-trygna-po-silata-na-sibir.431589", "text": "Доставките на руско синьо гориво за Китай по газопровода \"Силата на Сибир\" започнаха днес.\n\r\nГазопроводът бе пуснат с експлоатация по време на телемост, в който участваха президентът на Русия Владимир Путин и китайският му колега Си Цзинпин, а също и президентът на руския газов гигант Газпром Алексей Милер, предадоха Ройтерс и ТАСС.\n\r\nПо телемоста Милер поиска разрешение от двамата президенти да отвори линейния кран на газопровода и след като то му бе дадено, обяви, че синьото гориво е започнало до постъпва в газотранспортната система на Китай.\n\r\nЕксплоатацията на газопровода \"Силата на Сибир\" е призвана да спомогне за социално-икономическото развитие на районите, през които той минава. Това заяви президентът на Китай Си Цзинпин по телемоста за откриването на газопровода.\n                    \n                    \n                \n                \n                \n                \r\nРазвитието на отношенията между Русия и Китай са приоритетни за двете страни, допълни китайският държавен глава.\n\r\nСи Цзинпин призова да бъде гарантирана безопасността, надеждността и екологичността при експлоатацията на газопровода \"Силата на Сибир\".\r\nНа първо място трябва да се поставя безопасността и надеждността при експлоатацията на газопровода. Освен това трябва да се отделя специално внимание на опазването на околната среда, да се отнасяме грижливо към експлоатацията на ресурсите, допълни китайският президент. \n\r\nСътрудничеството на Русия и Китай в сферата на енергетиката излиза на ново равнище с пускането на газопровода \"Силата на Сибир\", заяви руският президент Владимир Путин.\n\r\nПрез тази година се отбелязва 70-ата годишнина от установяването на дипломатически отношения между Русия и Китай и през тази година ние започваме доставки на руски газ до Китай по \"Силата на Сибир\". Тази стъпка извежда руско-китайското стратегическо взаимодействие в енергетиката на качествено ново равнище, доближава ни до задачата, поставена заедно с китайския президент Си Цзинпин, да увеличим двустранния стокообмен до 200 милиарда долара през 2024 година, посочи Путин, цитиран от ТАСС.\n\r\nТова откриване е наистина историческо събитие не само за световния пазар на енергетиката, но преди всичко за вас и мен, за Русия и Китай, заяви още Путин при видеоконферентна връзка, предавана по руската обществена телевизия, информира АФП, цитирана от БТА.\r\n ", "date": "2019.12.02", "title": "Газът от Русия за Китай тръгна по \"Силата на Сибир\""}
{"url": "https://www.dnes.bg/obshtestvo/2019/12/02/procedurata-za-imotite-v-airbnb-i-booking-e-neiasna.431601", "text": "След като стана въпрос за преминаването от категоризация към регистрация на имотите, които се предлагат за краткосрочно настаняване като Airbnb и Booking, възникнаха редица неясноти по темата.\r\nРегистрацията трябва да се прави онлайн, така че да е лесна и достъпна. Трябва да се направи оценка за въздействие, работна група, срещи и да се стигне до текстове, които ще са работещи. Това коментира Добромир Иванов, главен изпълнителен директор на BESCO -  Българската стартъп асоциация, в предаването \"В развитие\" по . \n\r\nНа въпроса дали е нужна регулация за този вид дейност Иванов отговори: \"Процедурата е неясна и се получава стресова ситуация, защото се опитваш да направиш всичко изрядно, без да знаеш дали наистина е. До 90 дни може да се счита за туристически услуга, а над 90 дни да се счита като наем\". \n                    \n                    \n                \n                \n                \n                \r\nЦялото интервю можете да прочетете \r\n ", "date": "2019.12.02", "title": "Процедурата за имотите в Airbnb и Booking е неясна"}
{"url": "https://www.dnes.bg/temida/2019/12/02/ubiec-na-dete-sydi-zatvora-v-pazardjik-za-30-000-leva.431533", "text": "Панагюрският предприемач Цветан Пъков, който бе осъден за трагичната гибел на 6-годишния Петьо Гевечанов, е поискал 30 000 лева компенсация за претърпяната мизерия зад решетките. Той е завел дело пред Административния съд в Пазарджик и го е спечелил, макар и частично, съобщава „Марица“. \n\n\n\r\nБизнесменът претендира сумата да му бъде изплатена от Главна дирекция „Изпълнение на наказанията“ за страдания в следствения арест от 15 април до 10 юни 2015 година, а после – и в Пазарджишкия затвор от 10 юни 2015 до 11 януари 2016 година.\r\n\n                    \n                    \n                \n                \n                \n                \r\nОбезщетението е за претърпени неимуществени вреди, изразяващи се в обида, огорчение, битови неудобства, чувство на малоценност, принуда да търпи неща противни на волята му, причинени от действията на администрацията на ареста в Областната дирекция на МВР, Пазарджик и на Затвора Пазарджик имащи за резултат поставянето на задържания в неблагоприятни условия.\n\r\nПанагюецът твърди, че в ареста бил в помещение под земята без естествена светлина и чист въздух. То било 5 кв.м, а в него били настанени двама души. В затвора го държали в различни килии, също пренаселени, където се падали по 3 кв.м на човек. Били мръсни, със стар и скъсан балатум, имало гризачи и хлебарки. Храната била лоша и малко, готвели я затворници, а не професионални готвачи. Нямало тоалетна и топла вода. Наложеното наказание пък трябвало да бъде при общ режим, а реално е изтърпяно при строг.\n\r\nВ резултат на това арестуваният вдигнал кръвно и получавал припадъци. Лекарства му носели близките му, защото в затвора нямало.\n\r\nТвърденията му се подкрепят и от свидетел, също лишен от свобода.\n\r\nПредставител на Главна дирекция „Изпълнение на наказанията“ моли магистратите да отхвърлят претенциите като неоснователни и недоказани. Сочат, че Пъков е бил при условия, не по-различни от тези за останалите арестанти и лишени от свобода.\n\r\nСпоред представена справка за първия период панагюрецът е бил в помещение от 8 кв.м, където са настанявани по един или двама човека. През втория е бил в различни килии, където се твърди, че имало санитарни възли с по две тоалетни и две мивки, както  свободен достъп до тях. Правени били третирания срещу гризачи и насекоми, а за чистотата отговаряли обитателите, на които били осигурявани препарати.\n\r\nВ хода на проверката е установено, че в затвора бизнесменът действително е бил в пренаселени килии, където е разполагал с по-малко от 4 кв.м пространство, какъвто е минимумът. В килиите в ареста наистина не е имало прозорци. Не са представени и доказателства за редовни дезинсекции и дератизации.\n\r\nМагистратите обаче сочат, че тези неблагоприятни условия са продължили за кратко време – пет месеца и половина, затова определят като справедливо обезщетение от 550 лева.\n\r\nИмето на Цветан Пъков нашумя, след като на 14 април 2015 година той блъсна с джипа си „Ауди Q7“ шестгодишния Петьо, който карал велосипед на улица до дома си. Последваха поредица протести и петиция с искане за максимална присъда и отнемане на книжката на Пъков доживот. Местните твърдяха, че той е системен нарушител и неведнъж бил препускал по улиците на града с бясна скорост. Не бил наказван, защото давал рушвети. Появиха се и твърдения, че е удрял и други двама души, на които платил, за да не подават жалби. От МВР реагираха със съобщение, че започват проверка по случая. Резултатите от нея обаче не бяха оповестени. А делото завърши с 4 години лишаване от свобода, повечето от които – в затворническо общежитие в Казичене.\n\r\nСкандал се вдигна и през февруари миналата година, когато Софийският градски съд разреши предсрочното освобождаване на бизнесмена. Панагюрци заявиха готовност пак да излязат на протест. До това обаче не се стигна – прокуратурата атакува решението и то бе отменено.\n\r\nПет месеца и 21 дни по-късно, вече излежал цялото си наказание, Пъков бе освободен.", "date": "2019.12.02", "title": "Убиец на дете съди затвора в Пазарджик за 30 000 лева "}
{"url": "https://www.dnes.bg/rusia/2019/12/02/rusiia-dala-na-svyrzan-sys-svaliane-na-samolet-da-napusne-stranata.431628", "text": "Холандски прокурори обвиниха Русия, че съзнателно е допуснала заподозрян в свалянето на полет МН17 на Малайзийските авиолинии през 2014 г. да напусне страната в нарушение на европейското споразумение за екстрадиция, предаде Асошиейтед прес. \n\n\r\n\r\nПрокуратурата обяви, че Володимир Цемах е заподозрян в свалянето на пътническия самолет и смъртта на всичките намиращи на борда 298 души пътници и екипаж. На Цемах не са повдигнати обвинения.\r\n\r\nЦемах, който е украински гражданин, беше разпитан от разследващите свалянето на самолета, докато беше задържан в Украйна, но през септември при размяна на затворници беше предаден на Русия, съобщава БТА.\r\n\r\nХоландските прокурори заявиха, че са поискали от Русия да арестува Цемах, за да може да бъде екстрадиран. Смята се обаче, че той се е върнал в Източна Украйна.\r\n\r\nРусия съзнателно е позволила на Цемах да напусне територията й, заявиха прокурорите.", "date": "2019.12.02", "title": "Русия дала на свързан със сваляне на самолет да напусне страната"}
{"url": "https://www.dnes.bg/sofia/2019/12/02/rekite-v-sofiia-otnovo-plavaemi-no-samo-za-gumi.431560", "text": "\nСофия има няколко реки, всички те не могат да се похвалят с възможността по тях да се движат различни кораби и лодки, но това не пречи на хората да тестват нов вид „превозни средства“ - стари гуми, все пак сезонът за смяната им мина. \n\n\n\r\nВероятно за някои столичани е много трудно старите им гуми да бъдат хвърлени на отреденото за това място, затова е много по-лесно да ги изоставят в коритото на реката... Подобна изумителна сцена виждаме в столичния квартал „Сухата река“, алармират от „Забелязано в София“. \n\r\nОт последвалите стотици гневни емотикони и коментари става ясно, че: „Циганите ще ги съберат, а ние дружно ще ги рециклираме с дробовете си“ или „Тъжното е, че срещу един лев ги взимат в гумаджийниците,за да ги рециклират. Културата отново проличава“. Според други ползватели на социалната мрежа самите гумаджийници в района изхвърлят масово гумите в реката, дали това е така засега гадаем. \n                    \n                    \n                \n                \n                \n                \r\nЕдно е ясно – освен замърсяването на околната среда и последвалите от това натравяния на почвата, въздуха и водата, хвърлянето на гуми в коритото на столична река е грозно и неподходящо от страна на жителите на най-големия град у нас.\r\nНапомняме, че гражданите, които изхвърлят старите автомобилни гуми на непозволени места, също могат да бъдат санкционирани, като глобата е от 300 до 1000 лв., а за нерегламентирано изгаряне или друга форма на нерегламентирано третиране – от 2000 до 5000 лв.", "date": "2019.12.02", "title": "Реките в София отново плаваеми... но само за гуми "}
{"url": "https://www.dnes.bg/index/2019/12/02/bez-uchilishte-a-s-kolichkata-za-bokluk-sydbata-na-hiliadi-deca-v-turciia.431573", "text": "       \r\n                \n                \n                14-годишният Месут живее в Истанбул и работи всеки ден. В последната една година събира по улиците на най-големият турски град картони и пластмасови шишета. Прави го, защото няма друг избор. \n\r\n\"Ние сме шестима братя и сестри. Трима в Истанбул, а останалите живеят в Текирдак\", споделя момчето пред DW. Преместили се в Истанбул след като баща им починал. Месут е бил малък и не знае причината за смъртта на баща си.  \n\r\nМесут никога не е ходил на училище, а вместо това обикаля по 8-9 часа на ден и когато напълни количката си продава съдържанието й. Така изкарва пари за денят. \n\r\nЗа 30 килограма боклук получава 20 лири - малко под 3 евро. \n\r\n\"За себе си оставям по 2 лири. С тях си купувам нещо хубаво - обикновено чипс или кола. Останалите пари давам на майка ми\", казва Месут. \n\r\nТой несъмнено вижда разликата между своят живот и този на повечето деца. Всичките му приятели са в училище и на него му се иска да може да рита топка вечер.\n\r\nМесут мечтае за бъдещето, когато иска в ръцете му да е не количката за боклук, а фотоапарат, за да снима всичко, което му се стори интересно. \n\r\nТой е от 7-годишен на улицата, за да работи и изкарва пари и смята, че от тогава насам нищо не се е променило. Освен едно - днес с него излиза и малкият му брад Арда. Така и малкият 8-годишен Арда става поредното дете в Турция, което не е в клас, а на улицата в търсене на прехрана.", "date": "2019.12.02", "title": "Без училище, а с количката за боклук: Съдбата на хиляди деца в Турция"}
{"url": "https://www.dnes.bg/teatar/2019/12/02/razvlekatelnoto-e-edno-i-syshto-i-dnes-i-sled-20-godini.431627", "text": " \r\n\n\r\nТой е от онези творци, които не уважават покоя. Движението е нещото, което го води в живота, а от там и Християн Бакалов прави същото със своите зрители. Артистът е отново в България. Този път за да представи спектакъла си Pure - вдъхновен от концепцията на философа Барух Спиноза за Вечност. Обединен от \"Голямото и Малкото бъдеще\", новият пърформанс в продължение на три дни (3,4 и 5 декември) от 12.00 часа на обяд до 23.00 часа вечерта може да бъде преживян в столицата.\n\n  \r\nТочното място е Фабрика 123, която отваря врати за онези, които ценят експеримента и са смели да му се подчинят. За първи път инсталацията е толкова мащабна и е разположена на два етажа от \"Фабрика\"-та. А Бакалов посреща и провокира фантазии, изградени предимно на сетивното удоволствие като събужда индивидуалното изживяване на всеки един от зрителите.\r\n                    \n                    \n                \n                \n                \n                Случващото се във \"Фабрика\" 123 е само прелюдията му, която ще отведе артистът на 15-и и 16-и януари в Ню Йорк. Там  Бакалов ще гостува с \"Pure\" на фестивал, който акцентира върху по-нестандартните режисьорски идеи в театъра и пърформанса. Очаква се на събитието да пристигнат 2500 селекционери от цял свят. \"Ще дойдат от Азия, от Европа, от Латинска Америка. Няколко фестивала се организират по същото време в Ню Йорк и тогава ще е и годишната конференция в Ню Йорк Apap за перформативно изкуство в света”, разказва режисьорът и танцьор пред Dnes.bg като допълва, че подобни събития се организират, за да могат всички професионалисти да се запознаят с най-новото в сферата. \r\nСамият той ще остане за няколко дни, за да види какво правят и неговите колеги и да се зареди с добрата енергия на хора от цял свят. Все пак Християн уточни, че не би могъл да сравни работата си с тази на другите участници. \"Няма как да сравнявам, защото при сериозното изкуство всичко е толкова индивидуално. Развлекателното и буржоазното си има своя шаблон, заради който ако го видим днес или след 20 години, ще е все едно и също.\"\r\n\r\n\"Pure\" няма да посрещне публиката като остави зрителят да седне удобно на столче, наблюдавайки какво правят актьорите на сцената. Спектакълът не е такъв. Пристъпвайки прага на подновеното пространство всеки ще изживее своята история включвайки се или не особено към определени неща, които ще срещне в отделните зали. Християн Бакалов представя съвсем нов вид усещане, което излиза от рамките на добре познатото и спокойно закърнялото. Всъщност той вече представя постановката в Европа, като турнето му започва от началото на годината. \"Не е като приетото турне на една трупа да отиде за месец и да изиграе 20 представления – разяснява Бакалов – И това съм правил много години, но тук самият строеж на инсталацията отнема повече време – поне седмица. В Италия, когато играхме в един дворец се наложи да строим декорите три седмици. Бяхме със спектакъла още във Франция, Белгия. Играхме го и в България – Варна, Стара Загора, Плевен, София. Публиката е навсякъде и е все еднакво неподготвена и еднакво приятно изненадана.\", отбелязва артистът.\r\nХристиян Бакалов уточнява, че всеки може без проблем да се преоткрие в непознатата атмосфера, защото и самият той прави всичко с лесни средства, за да може зрителят да не се чувства, че е попаднал в някаква елитарна и недостъпна среда. \"Pure\" е за всеки, без значение кой има или няма подготовка в пърформанса или в съвременния танц. Нужно е само желание за наслада и стремеж към непознатото. \"При мен зрителите са от 8-годишни до 88-годишни, от различни култури. Всички го приемат по различно, но и всички са много щастливи\", отбелязва още Християн, допълвайки, че децата под 8 години също са поканени, но е добре да са с придружител.\r\n\"Всеки артист има една премиера с определен спектакъл, докато с моя всяко представление е премиера\", отбелязва още артистът и пояснява, че това е така, тъй като пространствата са различни и съответно с тях е различна и инсталацията. \"Сега, във Фабрика 123, имаме два етажа, а не един и всичко е много по- мащабно. Дори за пърформърите, които участват и затова с тях сега имаме специални репетиции, тъй като има много нови неща, нови сцени и експерименти.\", допълва още той.\r\n\r\nВсъщност Християн Бакалов започва с класическия танц на 7 години, а на 12 разбира, че иска друго да танцува. \"След като гледах Флашданс знаех, че няма да съм класически танцьор на сцената\".  По това време няма голям избор. Трябва или да завърши хореографското училище, или да не се занимава с танц, но не съжалява. \"Тогава там беше много тежко. Излизал съм в 6 сутринта от вкъщи, за да се прибера в 9 вечерта. Беше брутално, но пък така имах шанса да попадна на моя учител, който ме научи да обичам не само балета, но и танца, изкуството, публиката – да я ценя и уважавам. Да дам на хората, които са мои зрители онова, което съм научил. Само заради този учител си заслужаваше\".\r\nСлед като заминава за Париж шест месеца играе в трупа, танцуваща балет и съвременен танц. \"От онези 25 години нещата много са се променили. След съвременния танц дойде пърформанса. После съм играл с Роберт Уилсън, Жан Фабре... Всички тези срещи бяха доста важни в решението за моя път.\", отбелязва още той.\r\nИ макар животът му да се върти около танца, Християн Бакалов си мисли почти всеки ден, какво би било, ако продължи в различна посока. \"Колкото и да обичам това което правя, си мисля и за други неща. Може някой ден да се промени ситуацията около мен, но не вярвам в това твърде много, защото вече съм изпуснат случай. Ще трябва близките ми да се примирят с факта, че поднасям произведения на изкуството под каквато и да е форма. Може някой ден да се концентрирам единствено около визуалното изкуство, но засега ми е трудно да си го представя без движението.\", разказва още Бакалов.\r\nСлед Ню Йорк заминава за Чили, където също ще представя \"Pure\". \"Там ситуацията е много тежка, а имам приятели. Затова ще остана и ще им направя подарък с този пърформанс. После мисля да замина за Индия. Да помечтая над други теми и да видя ситуацията в различна перспектива. Има вариант да ида и в Хонконг, където от две години пробваме да изиграем  \"Pure\".\r\n*А у нас е добре преди да влезете на спектакъла, да си запазите час на , за да не чакате. През тези три дни е последният шанс да видим \"Pure\" след дълга пауза за страната ни, тъй като Християн Бакалов ще се завърне отново тук чак след година.", "date": "2019.12.02", "title": " Развлекателното е едно и също и днес, и след 20 години"}
{"url": "https://www.dnes.bg/muzika/2019/12/02/bylgarski-horeograf-s-unikalen-pyrformans-v-niu-iork.431534", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Артистичният и сетивен експеримент PURE на Християн Бакалов ще направи своя дебют на престижния фестивал DirectorFest през януари 2020 г. в Ню Йорк, организиран от The Drama League - първата и най-стара професионална организация за артисти в Америка. Спектакълът ще може да бъде видян от българската публика преди премиерата в Ню Йорк. \r\n\r\n\"Детското съзнание е полезно, човек трябва да се отпусне, за да се наслади\", каза в студиото на \"България сутрин\" танцьорът и хореограф Християн Бакалов.\r\n\r\nТой разказа, че е правил пърформанси на много и различни места - от асансьори до физкултурни салони, минавал е дори през галерии. \r\n\r\n\"За мен пространството е предизвикателство\", подчерта Бакалов пред Bulgaria ON AIR. \r\n\r\n\"A в Ню Йорк съм поканен на фестивал, който се фокусира върху режисьорите\", допълни събеседникът в студиото.", "date": "2019.12.02", "title": "Български хореограф с уникален пърформанс в Ню Йорк"}
{"url": "https://www.dnes.bg/world/2019/12/02/djonsyn-i-korbin-pochetoha-jertvite-ot-london-bridj.431608", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПремиерът на Великобритания Борис Джонсън и лидерът на опозицията Джереми Корбин, заедно с близки и приятели, почетоха паметта на жертвите при терористичната атака на Лондон Бридж в петък. Това стана с възпоменателни служби в Лондон и Кеймбридж, . \n\nРоднини и приятели запазиха минута мълчание в памет на 23-годишната Саския Джоунс и 25-годишния Джак Мерит. Те бяха нападнати с нож от 28-годишния Усман Хан, освободен преждевременно от затвора след излежаване на част от присъда за терористична дейност. \r\n\r\nКъм службата в Лондон се присъединиха премиерът Борис Джонсън и лидерът на опозицията Джереми Корбин. Кметът на британската столица Садик Хан пък призова всички лондончани да се обединят.", "date": "2019.12.02", "title": "Джонсън и Корбин почетоха жертвите от Лондон Бридж"}
{"url": "https://www.dnes.bg/obshtestvo/2019/12/02/sled-43-dni-shofioryt-ubil-velosipedist-ne-e-zaloven.431521", "text": "43 дни след като шофьор блъсна велосипедист на кръстовището при стадион \"Локомотив\" в столицата, МВР издирват очевидци, съобщиха от БТА. \r\n\r\nНа 21 октомври, около 8.20 часа, на бул. \"Рожен\", близо до кръстовището с ул. \"Петър Панайотов\", Константин Касабов бе блъснат от автомобил, след което почина въпреки усилията на лекарите. Шофьорът е избягал от мястото на инцидента и е изоставил 42- годишният Константин на пътя. Жертвата остави една жена вдовица и две малки момиченца- сираци. \r\n\r\nШофьорът все още не е заловен. От СДВР призовават всички свидетели или хора разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069.", "date": "2019.12.02", "title": "След 43 дни: Шофьорът, убил велосипедист, не е заловен"}
{"url": "https://www.dnes.bg/index/2019/12/02/frode-berg-shpioninyt-koito-otyrva-14-g-zad-reshetkite-v-rusiia.431594", "text": "След размяна на шпиони между Латвия и Русия тип Бонд, норвежецът Фроде Берг се прибра вкъщи за Коледа.\r\n\"Мъж на моята възраст 14 години в руски затвор? Никога нямаше да се върна“, казва Берг пред BBC.\r\nВ продължение на години той работи като бодигард на северната граница с Русия. Често пътувал до съседната страна и бил познат с това, че промотира добрите отношения между двете държави. След като се пенсионира обаче, негов приятел, който работи за норвежките тайни служби, го моли за помощ.\r\n\"Попитах го какво иска, а той ми отговори: \"Можеш ли да изпратиш малко пари от мен на адрес в Москва? 3000 евро. Имам и кратко съобщение за тези хора“. Започнах да се страхувам едва на третия път. За това попитах мъжа, с когото се срещах тук, в Осло, за какво е всичко това. Той ми отговори: \"Не мога да ти кажа, но е много важно за нас. Ти си много добър и си добър норвежец“ разказва Берг пред BBC.\r\n                \n                \n                На петото си пътуване като куриер към Москва, Форде Берг е арестуван. Осъден е на 14 години затвор за шпионаж. Оказало се, че парите са били подкуп, с който приятелите на норвежеца са купували секретна информация за руските ядрени подводници.\r\nБерг е категоричен, че норвежките тайни служби не е трябвало да го излагат на такъв риск.\r\n\"Почувствах се притиснат да го направя. Казваха ми, това е последно, вече няма да го правиш, важно е за нас. И аз го правех. Можех да кажа не, но не го направих“, казва Берг.\r\nСега той е на свобода благодарение на размяна на шпиони между Русия и Латвия. Зад решетките в Русия той прекарал близо две години. Съпругата му Анита така и не успяла да го посети в затвора.\r\n\"Щастлив съм да съм у дома в Норвегия, да съм със семейството си. И, разбира се, да седя и да се храня нормално, да се къпя, когато си поискам“, казва Берг.\r\nНорвегия е северната граница на НАТО с Русия. Но в последните години, отношенията между НАТО и Русия са обтегнати. Военната активност и ученията са се увеличили, както и присъствието на тайните служби. Но по думите на Берг, неговият град, който е в близост до границата, трябва да е извън обхвата им. Из Хиркенес вече се носят много слухове за шпиони, всички изпитват подозрение.\r\n\"Те съдят грешно хората там. Не знам колко хора също са били в опасна ситуация. Не знам, но със сигурност не съм единственият“, категоричен е Берг.\r\nЗапитан какво е нямал търпение да види най-много, набеденият шпионин отговаря: \"Да видя къщата си. Леглото си. Колата си. Снегът. Чистият сняг. И Коледа. Това е най-хубавото време да се прибера.“", "date": "2019.12.02", "title": "Фроде Берг – \"шпионинът\", който отърва 14 г. зад решетките в Русия "}
{"url": "https://www.dnes.bg/politika/2019/12/02/idva-nov-socialen-ministyr-shte-se-sluchat-li-kliuchovi-promeni.431633", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДеница Сачева ще седне в стола на Бисер Петков, след като премиерът поиска  и прие оставката му в петък. Причините на промяната обаче все още будят въпроси.\n\r\n\"Ще останат съмнения, че са скрити аргументите за оставката. Първо, беше петък вечерта. Второ, имаше всякакви обяснения, включително това, че колегите му не го харесвали. Това не е детска градина да си поделят играчки. Тук няма никакво значение отношението му с другите колеги\", коментира политологът Георги Киряков в \"Денят ON AIR\". \n\nСпоред психолога проф. Антоанета Христова Бисер Петков е ръководил много трудно министерство, тъй като то води политики, зависещи и от останалите ресори.\n                    \n                    \n                \n                \n                \n                \r\n\"Това министерство става все по-актуално, защото социалната тематика в голяма степен страда от липса на категорични реформи. Тя ще е тематиката на следващите избори. Съвсем интуитивно премиерът иска да направи промяна. Тя не може да не е свързана с планирането на следващите избори и профилът, който трябва да разработи правителството и ГЕРБ\", .\n\r\nТя изрази мнение, че основната причина за оставката на Петков е, че ГЕРБ иска да даде послания в сферите на социалните политики, но въпросът е дали ще се случи това с тези промени.\n\r\n\"Има реформи, които могат да се случат не чак с толкова пари, но с решимост. Дошло е време те да се случат и затова трябват добри специалисти. И за образованието, и за здравеопазването, и за социалната политика. Следва битка за реформи\", заяви още тя.\n\r\nСпоред Киряков, ако проблемите в министерството, които Сачева наследява от предишното управление, не намерят финансовото си решение, много трудно който и да бъде поставен на този пост, би се справил.\n\r\n\"Спорът не е за това дали Деница Сачева ще е министър или някой друг. Спорът е между социалното, финансовото министерство и Министерския съвет за пари. Навремето имаше проблеми със здравеопазването и през шест месеца се сменяха министрите. Сега същото се случва в социалното министерство\", заяви политологът.", "date": "2019.12.02", "title": "Идва нов социален министър. Ще се случат ли ключови промени?"}
{"url": "https://www.dnes.bg/sport/2019/12/02/45-650-pliusheni-momcheta-na-hokeen-mach.431574", "text": "Хокейният отбор \"Хърши беърс\" спази традицията за хвърляне на плюшени мечета по време на мач в Мичиган. \r\n\r\n45 650 плюшени мечета болетяха от трибуните към терена, съобщиха от bTV. Тази година се подобри миналогодишния рекорд с хвърлени 34 798 играчки. \r\n\r\nМятането на мечета се спонсорира от благотворителна фондация и започва след първия вкаран гол от \"Беърс\". \r\n\r\nВсички събрани мечета и играчки се даряват за коледните празници на детски и семейни фондации.", "date": "2019.12.02", "title": "45 650 плюшени момчета на хокеен мач"}
{"url": "https://www.dnes.bg/eu/2019/12/02/bylgarka-shte-govori-ot-imeto-na-frenskiia-evrokomisar.431631", "text": "Соня Господинова е единствената българка сред говорителите на Европейската комисия на Урсула фон дер Лайен, която днес официално встъпи в длъжност.\r\nГосподинова ще бъде говорител на френския еврокомисар Тиери Бретон, който отговаря за вътрешния пазар на ЕС, за отбранителната индустрия и за Космоса. \n\nТя е втората българка, говорител в Европейската комисия от влизането на България в ЕС, след Мина Андреева, която беше говорител в Комисията на Жан-Клод Юнкер.\r\nГосподинова е юрист по образование и работи в Европейската комисия от 12 години. Преди да бъде назначена в пресслужбата тя е била зам.-началник на отдел в Генерална дирекция “Растеж” на Еврокомисията. Преди това е била юридически съветник в дирекциите за вътрешен пазар и за земеделие.\r\n                    \n                    \n                \n                \n                \n                Българката е магистър по право от Колежа на Европа в Брюж - ковачница на кадри за евроинституциите. Тя е участвала и в студентската програма “Еразъм”. Преди това е учила в Икономическия университет във Варна.\r\n“Като юрист са ме учили да задавам трудни въпроси и да слушам много внимателно. Сега си давам сметка, че вие ще правите това с мен през следващите години”, обърна се Господинова към журналистите при представянето на новия пресекип в Брюксел.\r\nДнес председателката на Еврокомисията Фон дер Лайен съобщи, че е направила някои промени в имената на ресорите на еврокомисарите и е прецизирала техните задължения. Френският еврокомисар получава в добавка към досегашните си ресори, още отговорността за разработването на европейската стратегия за изкуствения интелект, както и борбата с дезинформацията в интернет.\r\nДруга българка - Елисавета Димитрова, пък е назначена за шеф на отдела, който ще отговаря за писането на речите на Урсула фон дер Лайен, както и за мултимедийната продукция на Еврокомисията.", "date": "2019.12.02", "title": "Българка ще говори от името на френския еврокомисар"}
{"url": "https://www.dnes.bg/muzika/2019/12/02/grafa-mechtatel-i-obiknoven-chovek-v-noviia-si-singyl-stranichen-nabliudatel.431635", "text": "Видеото към \"Страничен наблюдател\", едноименният сингъл от последния албум на Графа, вече е в YouTube канала на Монте Мюзик. С въздействащите песен и клип Влади Ампов ни напомня, че не бива да сме безучастни и безразлични към това, което се случва около нас.\n\r\nПесента е последната, която Графа включва в новия си албум. Споделя, че я е написал на един дъх и категорично припознава заглавието й за име на албума си. Компакт-дискът излезе само преди няколко месеца, а вече е със златен статут и очаква своя плакет от БАМП.\n\r\n\"Страничен наблюдател\" е музикално произведение, което ни завладява с красивата си композиция и вокално изпълнение. Първоначално Графа я записва само с глас и пиано. Впоследствие кани Румен Бояджиев, който му помага за оркестрацията, изпълнена от камерен оркестър Софийски солисти.\r\n                    \n                    \n                \n                \n                \n                Концепцията на клипа към песента е на режисьора Бойко Щонов. Заедно с Графа те минават през няколко варианта, докато стигнат до идеята за настоящата визуализация на \"Страничен наблюдател“. Важна в нея е ролята на талантливата млада актриса Лорина Камбурова, която виждаме в един образ с много лица.\r\nАктьори във видеото са осемгодишните Никол Ампова, Деа и Стефан Иванови,  участват още Ангела Канева, Емона Илиева, Галина Томова, Сузана Мирчева и Пламен Славов.  \n\r\n“Страничен наблюдател”, най-големите  хитове и песни от новия албум на ще прозвучат на открито, на първия самостоятелен концерт на изпълнителя на стадион “Българска армия”. Голямото музикално събитие ще се състои на 10 юни 2020 г., а билетите за него вече са в продажба в мрежата на Eventim.\n\r\n \r\n", "date": "2019.12.02", "title": "Графа – мечтател и обикновен човек в новия си сингъл \"Страничен наблюдател\""}
{"url": "https://www.dnes.bg/notifikacii/2019/12/02/sled-otrovniia-vyzduh-toksichna-piana-tormozi-indiia.431579", "text": "Индия се изправя пред поредната екологична катастрофа. След като смогът задуши Делхи, мистериозна бяла пяна покри един от най-известните плажове в страната – Марина, край Ченай.\r\nМехурчетата накараха децата да излязат и да си играят в тях, но здравните власти предупреждават, че пяната е токсична. Неприятната миризма е осезаема, а рибарите са предупредени да не влизат в морето. Докторите предупреждават, че тя може да предизвика кожни проблеми.\r\nБялата пяна не е нещо ново в Индия, но тази година положението е много по-сериозно. Тя се разпростира на няколко километра из плажа, а експертите се притесняват, че може да се повтори трагедията от 2017 година, когато хиляди риби измряха.\r\n                \n                \n                Днес рибарите не могат да продадат рибата си.\r\n\"Не искат да я купуват, дори и малко от нея, тъй като си мислят, че е замърсена“, казва един рибар пред AFP.\r\nЗамърсяването на плажа Марина показва, че Индия не може да се справи с темповете на нарастващата си икономика. Според експертите виновен е дъждът, който е отнесъл фосфатите и отпадъците от канализациите в морето. Други твърдят, че тя се е образувала от остатъците от миещи препарати. Само 40% от мръсната вода на Ченай се пречиства. Останалата се влива директно в морето.\r\nЧенай вече ще следи нивото на замърсяване на водите така, както Делхи вече следи нивата на замърсяване на въздуха.\r\n\"Сега, замърсяването на плажовете е по-голям проблем за Индия, отколкото покачването на морското равнище“, казва Правакар Мишра, учен от Центъра за крайбрежни наблюдения.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.12.02", "title": "След отровния въздух – токсична пяна тормози Индия "}
