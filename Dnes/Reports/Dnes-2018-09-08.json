{"url": "https://www.dnes.bg/obshtestvo/2018/09/08/nov-opit-za-dim-v-krychmite-taksa-razresheno-pushene-za-ili-protiv.387286", "text": "Заведенията да плащат такса, ако в тях се дими, предложиха от бранша, след като през седмицата депутатите отхвърлиха предложенията на патриотите за либерализация и така пълната забрана остана в сила.\nИдеята е всяко заведение, в което има тютюнев дим, да плаща такса \"разрешено пушене\".\r\nВноската пък трябва да е годишна и да се определя спрямо площта на заведението като парите да отиват в специален държавен фонд.\n\r\nТези заведения ще бъдат обозначени и със специални стикери, от които клиентите да знаят, че в тях е разрешено пушенето, предаде bTV.\r\nСамите пушачи са разделени в оценките си за предложението – според някои е по-добре да не стоят навън през зимата, докато други вече са свикнали с пълната забрана.\r\n                    \n                    \n                Все още не е ясно какъв размер на таксата ще бъде предложен, но тя може да се определя на квадратен метър, предлагат от Българската асоциация на заведенията.\r\n\"Това ще донесе милиони приходи в бюджета, които ще могат да се ползват за социални помощи, за здравното министерство\", убеден е председателят на организацията Ричард Алибегов.\r\nОт \"България без дим\" са твърдо против – по данни на сдружението, с пълната забрана на цигарите пушачите са намалели с  30 процента. Подозират, че зад предложението стои тютюневата индустрия.\r\nОт министерството отказаха да коментират идеята на заведенията. Планират даже затягане на режима -  например затваряне на кръчма, в която се пуши и по-високи глоби за нарушители. Сега те са до 1500 лева за заведение и 500 лева за пушач.\n\r\nОт началото на година са глобени малко над 1100 обекта, а актове са получили стотина души.\n\r\nДали идеята за такса \"разрешено пушене\" ще влезе в предложенията на здравното министерство за промени в Закона за здравето, ще стане ясно следващите седмици.\n\r\n ", "date": "2018.09.08", "title": "Нов опит за дим в кръчмите. Такса \"Разрешено пушене\" - за или против?"}
{"url": "https://www.dnes.bg/stranata/2018/09/08/vremeto-utre-slynce-oblaci-niakyde-dyjd-s-grymotevici.387280", "text": "Времето утре ще бъде слънчево, но в следобедните часове отново ще има временни увеличения на облачността, по-значителни над източната половина от страната.\r\nНа места там ще има валежи, в отделни райони и с гръмотевици. Ще духа до умерен северозападен вятър. Максимални температури между 25° и 30°, в София около 25°, според прогнозата на НИМХ-БАН, цитирана от \"Фокус\".\r\nНад Черноморието ще бъде слънчево. След обяд облачността ще започне да се увеличава и по-късно през деня и през нощта срещу понеделник на много места ще има валежи. Ще духа до умерен северозападен вятър. Максималните температури ще са между 26° и 29°. Температурата на морската вода е около 26°. Вълнението на морето ще бъде 2-3 бала.\r\n                    \n                    \n                В планините ще бъде предимно слънчево. В следобедни часове ще има временни увеличения на облачността, но само на отделни места ще превали за кратко. Ще духа умерен до силен северозападен вятър. Максимални температури на 1200 метра около 19°, на 2000 метра – около 11°.\r\nПрез следващите дни времето ще бъде променливо. Повече облачност ще има над източната половина от страната и планините. На места в тези райони са възможни и краткотрайни превалявания.\r\nВ понеделник и вторник ще продължи да духа до умерен северозападен вятър и дневните температури слабо ще се понижат; преобладаващите максимални ще са между 23° и 28°. В сряда вятърът временно ще отслабне, после ще стане от север-североизток. В Източна България температурите ще се понижат още малко.\r\n ", "date": "2018.09.08", "title": "Времето утре: Слънце, облаци, някъде дъжд с гръмотевици..."}
{"url": "https://www.dnes.bg/stranata/2018/09/08/pytiat-krai-svoge-s-nov-asfalt-i-markirovka-dostatychno-li-e.387281", "text": "Участъкът от второкласния път Своге - София е с подменен износващ асфалтов пласт и с шумяща маркировка за повишаване безопасността на движение. \r\nОбновена е отсечката от водостока, преди пътния инцидент, до моста над река Лесковдолска. Това съобщиха от пресцентъра на Агенцията \"Пътна инфраструктура\".\n\nВ района на 25 август стана тежка катастрофа с автобус, която взе 17 жертви. \r\nПрез следващата седмица започва одит по пътната безопасност и преглед на цялостното състояние на близо 82-километров участък на второкласния път през Искърското дефиле от лицензирани външни одитори по пътна безопасност. \r\nВъз основа на техните заключения ще бъдат взети решения какви допълнителни ремонтни дейности трябва да бъдат предприети и мероприятия, свързани с повишаване безопасността на движение, включително и с поставянето на допълнителни ограничителни системи и пътни знаци. \r\n                    \n                    \n                Според Правилника за прилагане на Закона за пътищата в урбанизираните територии за населените места до 100 000 души, каквато е и община Своге, Агенция \"Пътна инфраструктура\" отговаря за поддържането на платното за движение - тоест от бордюр до бордюр. \r\nОтговорност на конкретната община са тротоарите, подземните съоръжения, велосипедните алеи, паркингите, пешеходните подлези, осветлението и крайпътното озеленяване извън платното за движение на републиканските пътища в границите на населените места.", "date": "2018.09.08", "title": "Пътят край Своге - с нов асфалт и маркировка. Достатъчно ли е?"}
{"url": "https://www.dnes.bg/obshtestvo/2018/09/08/ocenka-ot-kolega-pribyrzaha-s-ostavkite-za-lanskiia-sniag-li-otgovornost.387282", "text": "Оставките на министрите Радев, Московски и Нанков са прибързани и вината за катастрофата край Своге не бива да се поема лично от тях. \n\nТова заяви вицепремиерът и министър на отбраната Красимир Каракачанов в коментар за предстоящия Коалиционен съвет, който ще се проведе в понеделник.\r\nКаракачанов бе един от гостите на втория Комитски събор, който се провежда в русенското село Червена вода, предаде БНР.\n\r\n\"Тримата министри вършат добре работата си и не виждам какво точно не са направили, за да се стигне до този пътен инцидент\", каза вицепремиерът.\n\r\n\"Пак казвам, ако се окаже, че някой от тях има вина - да, съгласен съм. В България е най-лесно да кажеш - морална отговорност - за кое? За ланския сняг - пак морална отговорност. За дъждове, наводнения - пак морална отговорност. Айде да започнем да си вършим работата, защото много от нещата, които се случват около нас, вината е и на общински власти, на чиновници на най-различни нива\", коментира вицепремиерът-\r\n                    \n                    \n                Той посочи, че е право на премиера Бойко Борисов да си сменя министрите.\r\n\"Ако той поиска смяна и на тримата, специално ние от ВМРО ще го подкрепим. Аз лично смятам обаче, че не е необходимо и тримата да подават оставки\", каза Каракачанов.", "date": "2018.09.08", "title": "Оценка от колега: Прибързаха с оставките! За ланския сняг ли отговорност?"}
{"url": "https://www.dnes.bg/mish-mash/2018/09/08/otmenen-polet-eto-40-pici-za-obiad-i-dobro-nastroenie.387283", "text": "Специална изненада организира пилот на отменен полет в Тексас. Заради лошите климатични условия летището в Уичита Фолс бе принудено да отмени редица полети. \r\nПилотът на един от самолетите, кацнал аварийно, реши да оправи настроението на своите разочаровани пътници и поръча 40 пици за обяд, предаде Bulgaria ON AIR.\r\nСлед това лично ги достави на чакащите. Според местни медии, това е най-голямата поръчка правена някога в града.\r\n ", "date": "2018.09.08", "title": "Отменен полет? Ето 40 пици за обяд и добро настроение!"}
{"url": "https://www.dnes.bg/mish-mash/2018/09/08/zvezdite-govoriat-vseki-treti-bylgarin-viarva-na-zodii-i-horoskopi.387284", "text": "Всеки 3-и българин вярва на зодии и хороскопи, всеки 4-и - на гадаене на кафе, всеки 5-и - на гледане на ръка и на карти. 39% се доверяват на сънища. Това показва проучване на изследователски център “Тренд” по поръчка на .\n\r\nДанните показват, че жените значително повече се доверяват на астралните знаци и прогнозите за представителите им - в проучването те са 48%, докато при мъжете този дял е почти 4 пъти по-малък - 13% вярват на зодии, 11% на хороскопи. Тази е и най-съществената динамика при прочита на демографските характеристики на анкетираните по темата.\n\r\nБлизо 40% сред висшистите също вярват в зодиите. Но мнозинството - близо две трети от сънародниците ни, не споделят тези увлечения.\n                    \n                    \n                \r\nСпоред психоложката Ани Владимирова предоверяването на хороскопи, зодии и различни гадания е знак за криза и повишена тревожност. По думите й търсенето на решение на житейска ситуация в хороскоп е вид отказ от авторство на собствения си живот. Психоложката обяснява доминацията на жените в групата на доверяващите се на хороскопи с по-голямата им емоционалност.\n\r\nЕдна четвърт от попитаните вярват, че от зодията, към която принадлежиш, зависи и съвместимостта ти с интимен партньор или приятел - 28% са убедените в това. Тук съотношението жени - мъже е 4:1 в полза на жените (44:11%), показват данните.\n\r\nТо се запазва и в доверието към хороскопите - всеки трети им вярва, като в тази група жените доминират - 45%, докато мъжете са едва 11%.\n\r\n35% от попитаните от “Тренд” споделят, че четат своя хороскоп, независимо дали му вярват, или не.\n\r\nМалко над половината от жените посочват, че четат хороскопа си, докато делът на мъжете е едва 16%. На въпрос колко често 18% посочват, че го правят всеки ден, 36% - няколко пъти седмично, а 19% - веднъж седмично. Всеки 4-и го прави няколко пъти или един път в месеца.\n\r\nСред доверяващите се на хороскопите малко под половината споделят, че са действали в зависимост от написаното в тях, а 43% - не. Всяка втора сред жените в тази група се е съобразявала с предписаното в хороскопа си.\n\r\nЕдна четвърт от българите вярват в гаданията на кафе, всеки 5-и - в гледането на ръка и на карти. И при трите групи съотношението 4:1 в полза на жените се запазва, показват данните.\n\r\nЗнак за късмет е да намериш стотинка, твърдят 35% от попитаните срещу 53% на обратното мнение. Така смятат всеки 4-и сред мъжете (23%) и почти всяка втора от жените (45%).\n\r\nОбратното - лош късмет носи, ако младоженецът види булката преди сватбата (28%), ако отвориш чадър в затворено помещение (10%) или ако ходиш под стълба (10%). Над 2/3 общо за трите опции не споделят тези суеверия.\n\r\nНа респондентите беше зададен въпрос, свързан с тълкуването на сънища. 39% от хората вярват, че сънищата могат да бъдат тълкувани и да бъдат пророчески, а близо половината - не. Малко под две трети от българките вярват в тълкуването на сънища, докато при мъжете този дял е едва 17%.\n\r\nВсеки 5-и проверява в съновник какво означава видяното насън. Делът при жените е отново значително по-голям в сравнение с този при мъжете – 32:7%.\n\r\n\r\n ", "date": "2018.09.08", "title": "Звездите говорят: Всеки трети българин вярва на зодии и хороскопи"}
{"url": "https://www.dnes.bg/stranata/2018/09/08/shofior-bez-knijka-vletia-sys-150-km-ch-v-nasreshtnoto.387285", "text": "33-годишен неправоспособен шофьор влетя със 150 км в час в насрещното движение на двулентовия път Стара Загора - Казанлък и блъсна челно лек автомобил.\r\nОт удара колата със старозагорска регистрация се преобърна, а 60-годишният й шофьор като по чудо се отърва с леки контузии, съобщи БНР.\r\nИнцидентът е станал тази сутрин на километър преди Казанлък. Пристигналият на място полицейски екип задържа водача, предизвикал катастрофата – Мехмед Юсуф от Хасково. Пробите за алкохол, направени на двамата водачи на място, бяха отрицателни.\r\nЮсуф обясни, че не е разбрал, че навлиза в еднопосочен двулентов път.\r\nСвидетели на инцидента разказват, че водачът се е движил с висока скорост от самото начало на 4-лентовата отсечка.", "date": "2018.09.08", "title": "Шофьор без книжка влетя със 150 км/ч в насрещното "}
{"url": "https://www.dnes.bg/notifikacii/2018/09/08/gryckata-policiia-sys-sylzotvoren-gaz-sreshtu-demonstranti.387287", "text": "Гръцката полиция използва сълзотворен газ срещу демонстранти в Солун, протестиращи срещу споразумението между Атина и Скопие за новото име на Република Македония, предадоха Ройтерс и ТАСС.\r\nДържавната телевизия показва кадри, на които се вижда как полицейски  асти за борба с безредиците разгонват протестиращи близо до бариерите карй Солунският международен панаир, който започна днес.\r\nОчаква се по-късно тази вечер премиерът Алексис Ципрас да направи в Солун важни изявления за намеренията на правителството след края на последната спасителна програма за страната. (БТА)\r\n ", "date": "2018.09.08", "title": "Гръцката полиция със сълзотворен газ срещу демонстранти "}
{"url": "https://www.dnes.bg/mish-mash/2018/09/08/na-kakvo-mogat-da-ni-nauchat-devite.387223", "text": "Сезонът на най-педантичния и смислен земен знак - Девата, е обявен за открит. Защо да вземем пример от него?\r\nТози знак означава добродетел. И колкото повече научаваме за тях, толкова повече искаме да сме като тях. Вземете за пример една типична Дева като Бионсе (родена е на 4 септември). Строг график за работа, поразително внимание към детайлите по време на всяко представление (от костюми до видео) и важността на безупречния обществен образ, за ​​който тя полага постоянни грижи.\r\n \r\nВсичко това е характерно за представителите на първия есенен знак. Девите са известни бойци за справедливост и човешки права, сред тях има много благодетели и активисти.\r\n \r\nНито един знак не притежава само добри качества, но можем да твърдим, че ако една Дева се появи във вашата среда - тя със сигурност ще осигури необходимата подкрепа в труден момент. \r\n \r\nДевата често е обвинявана в \"тъмната страна\" на перфекционизма - прецизност. Но ако дори половината работят със същата трескава интензивност като тяхната, всичко щеше да се случва по-лесно и по-ефективно.\r\n \r\nДа, не всеки ще хареса да живее като една Дева. Но пък си струва да вземем нещо полезно от тях, особено в техния период. За начало - направете списък на нещата сутрин и се опитайте да го следвате. И ще усетите, че ежедневието ви може да бъде далеч по-лесно...\r\n \r\n", "date": "2018.09.08", "title": "На какво могат да ни научат Девите?"}
{"url": "https://www.dnes.bg/stranata/2018/09/08/bez-kysmet-sled-remont-za-30-bona-pojar-ostavi-semeistvo-bez-dom.387274", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Пожар унищожи дома на четиричленно семейство от Пловдив. Огънят е изпепелил цялата покъщнина и всички спестявания на фамилията, която остава без дом заедно с двете си деца, предаде Bulgaria ON AIR.\n\r\nВ нощта на инцидента семейство Георгиеви и двете им дъщери били в дома си, когато са събудени от силна задушлива миризма.\n\r\nПредполага се, че причина за пожара е късо съединение в някой от уредите в кухнята. Месец преди инцидента семейството направило ремонт на жилището на стойност 30 000 лева.\n\r\nОт Община Пловдив заявиха, че пострадалото семейство може да кандидатства за еднократна помощ в размер на 1000 лева. Преди това обаче сумата трябва да бъде приета с гласуване в Общинския съвет.\n                    \n                    \n                \r\nОт градската управа уточниха още, че Георгиеви могат също така да бъдат настанени в общинско общежитие за месец и половина, докато си подготвят документите, с които ще могат вече да бъдат настанени със заповед на кмета за 2 години.\n\r\n\r\n ", "date": "2018.09.08", "title": "Без късмет: След ремонт за 30 бона, пожар остави семейство без дом"}
{"url": "https://www.dnes.bg/index/2018/09/08/pol-makkartni-iznese-koncert-v-niuiorkskoto-metro.387276", "text": "Ползващите нюйорското метро имаха специално преживяване на станцията \"Гранд сентръл\", предаде Асошиейтед прес. Пол Маккартни бе ангажирал за себе си част от метро станцията, за да изнесе концерт, който можеше да бъде видян единствено в интернет.\r\nПътниците в метрото не можеха да го видят, но можеха да чуят 24-те песни, които обхващат над 50-годишен период от историята на поп музиката.\r\nЗад черните завеси пред сцената бяха допуснати единствено специално поканените за събитието знаменитости, сред които Джон Бон Джоуви, Мерил Стрийп, Ейми Шумър, Кейт Мос, Крис Рок, Стив Бушеми, Джими Фалън и Шон Ленън - синът на Джон Ленън.\r\nСъбитието целеше да промотира новия албум \"Egypt Station\" на Пол Маккартни. \r\n                \n                Седемдесет и шестгодишният бивш бийтълс изпълни известни хитове на легендарната четворка от Ливърпул, включително \"Let it Be\", \"Can't Buy Me Love\", \"A Hard Day's Night\" и \"Lady Madonna\", песни, записани заедно с групата му \"Уингс\", като \"Hi Hi Hi\" и \"1985\", и три композиции от новия си албум. (БТА)", "date": "2018.09.08", "title": "Пол Маккартни изнесе концерт в нюйоркското метро"}
{"url": "https://www.dnes.bg/notifikacii/2018/09/08/merkel-ot-skopie-blagodaria-na-borisov-za-roliata-mu-na-balkanite.387275", "text": "В изявление от Скопие германският канцлер Ангела Меркел благодари на премиерите на Македония, Гърция и България за политическата смелост да решат проблемите на Балканите. Меркел изтъкна ролята на българския премиер Бойко Борисов за компромиса между Македония и Гърция. \n\nНа съвместната пресконференция с премиера Зоран Заев Меркел заяви, че референдумът на 30 септември е възможност пред страната да се отворят вратите на Европейския съюз и НАТО, предаде БНР. \n\r\n\"Вие сте поканени за членство в НАТО, имате перспективата да се присъедините към Европейския съюз. Все още предстои много работа, но предпоставката, разбира се, е успешен референдум на 30 септември. Няма да се намесвам в решението на вашите граждани, но мога да кажа от моя собствен опит, че исторически възможности не възникват всеки ден, а само веднъж на поколение\", каза германският канцлер.\n                \n                \r\nАнгела Меркел днес е на посещение в Скопие. Тя е първият германски канцлер, който е на официална визита в Македония след обявяването на независимостта на страната на днешния ден през 1991 г.\n\r\nДнешното посещение на Меркел, както и серията визити на западноевропейски лидери в Скопие тази седмица, се свързват с предстоящия в края на месеца референдум за промяна на името на Македония. Германия от години открито подкрепя компромиса в спора за името между Македония и Гърция. \n\r\nСпоред говорителя на германското правителство Щефан Зайберт, теми на разговорите на канцлера с македонския премиер Зоран Заев ще бъдат икономическите отношения. \n\r\nОсвен подкрепата за договора с Гърция, друга тема по време на визитата на Меркел в Скопие се очаква да бъде възможността за размяна на територии между Косово и Сърбия като начин да се реши спорът между двете съседни страни. Германия многократно отхвърли преначертаването на границите на Балканите.\r\nМакедонската информационна агенция отбелязва, че България беше първата страна, признала независимостта на Република Македония.\r\n ", "date": "2018.09.08", "title": "Меркел от Скопие: Благодаря на Борисов за ролята му на Балканите!"}
{"url": "https://www.dnes.bg/obshtestvo/2018/09/08/vsichki-uchilishta-v-sofiia-v-edna-smiana-sled-10-godini.387277", "text": "Диференцира се срокът за преминаване на всички училища в България в едносменен режим, като най-много време ще бъде дадено на най-големите общини. Това обясни в Русе просветният министър Красимир Вълчев, цитиран от \"Фокус\".\r\nТака за София срокът ще е 10 години, за Варна - 9. \"Това включва и дострояване на училища, и намаляване на приема на ученици\", обясни образователният министър.\r\nДвусменният режим на преподаване съществува в над 400 училища в страната. Приблизително една четвърт от тях са в столицата. Преди година МОН си постави значително по-амбициозен срок за премахването на двете смени - 2021 г.\r\nВълчев посочи, че приемът на ученици няма да бъде намален в математическите гимназии, като политиката за увеличаването му в техническите и професионалните гимназии ще продължи.\r\nМинистърът подчерта, че учебната година навсякъде ще започне нормално въпреки продължаващите ремонти на някои места.", "date": "2018.09.08", "title": "Всички училища в София в една смяна - след 10 години"}
{"url": "https://www.dnes.bg/temida/2018/09/08/miniu-staikov-i-sinyt-mu-imali-druga-nelegalna-fabrika.387278", "text": "Данни, че бизнесменът Миню Стайков и синът му Стайко Стайков имат нелегална фабрика за цигари в Ихтиман, разбита наскоро, изнесе спецпрокурор Ангел Кънев в съда.\n\nКъм 15 ч Миню Стайков, шуреят му Белун Хазърбасанов и синът на карнобатския кмет Иван Димитров се изправиха пред съда по искане на прокуратурата да им бъдат наложени постоянни арести.\r\nТе са обвинени за участие в престъпна група, разпространявала цигари без бандерол, данъчни престъпления и пране на пари.\n\r\nПрокурор Кънев не даде много подробности каква е била ролята на Стайков-син и баща във фабриката в Ихтиман, но се съсредоточи върху другата фабрика за незаконни цигари в Карнобат, предаде .\n                    \n                    \n                \r\nСпоред обвинението едно от доказателствата, което свързва Стайков с производството на цигари в Карнобат, е товарно ремарке с цигари, открито в двора на постройката, собственост на Кичка Хазърбасанова. Тя е роднина на шурея на Стайков и на самия Стайков, обясни прокурор Кънев.\n\r\nАдвокатът на Стайков - Лъчезар Таков, обяви, че клиентът му е пришит към обвинението за престъпна група, защото е родом от Карнобат и е най-известният индистриалец в района.\n\r\nТаков представи Стайков и като най-големият работодател в региона, в чийто фирми работят над 3000 души. \"Няма нито едно доказателство срещу него. Единственият човек, който познава т.нар. престъпна група, е синът му.\r\nЗа подозренията на прокуратурата, че Стайков е замесен във фабрика за цигари в Ихтиман, Таков посочи само, че по този случай спецсъдът е отказал на прокуратурата разрешение да подслушват Миню Стайков.\n\r\nСпециализираният наказателен съд остави за постоянно в ареста собственика на \"Винпром Карнобат\", Иван Димитров и Белун Хазърбасанов. \n\r\nСпоред съдията по делото може да се направи обосновано предположение за участието на Стайков в престъпната група. Също така имало доказателства, че той е създал условия и организация за извършване на данъчни престъпления чрез регистриране на голям брой търговски дружества на свързани с него лица, които той реално контролирал.\n\r\nОпасност за укриване няма за никого от обвиняемите, каза още съдът. Като допълни обаче, че има опасност те да извършат нови престъпления.\r\n ", "date": "2018.09.08", "title": "Миню Стайков и синът му имали друга нелегална фабрика?"}
{"url": "https://www.dnes.bg/akoshtete-vqrvaite/2018/09/08/nai-chesto-sreshtanite-greshki-v-boiadisvaneto.387217", "text": "Няма нищо по-хубаво от освежаването на дома. Това дава настроение и усещане за уют и комфорт.\r\nНай-лесният начин да направите освежаване в дома си е боядисването. Колкото и лесно да изглежда то, могат да се допуснат редица грешки, които впоследствие да помрачат добрата ви идея.\r\nКои са най-често срещаните грешки в боядисването, които много хора правят?\r\n\r\nАко изпитвате затруднения с боядисването, може да се дължи на избора ви на четка или мече за боядисване. В случай, че нанасяте латексова боя върху вашите стени, не използвайте четка или валяк с дълги мъхести косми от естествен материал. Това крие риск от поява на мехурчета по стените, тъй като с тези четки и валяци се нанася твърде много боя.\r\n                    \n                    \n                Мъхестите и пухкави четки и валяци вършат по-добра работа при блажна боя.\r\n\r\nДа направите перфектно отсечени ръбове и кантове е истинско удоволствие. Най-лесно става с прилагането на хартиена лепенка. Тя обаче може да ви изиграе лоша шега, ако я държите прекалено дълго. При отстраняването ѝ тя може да повлече част от недобре изсъхналата боя или шпакловката.\r\n", "date": "2018.09.08", "title": "Най-често срещаните грешки в боядисването "}
{"url": "https://www.dnes.bg/notifikacii/2018/09/08/kim-chen-un-poluchil-poslanie-ot-putin-gotov-e-da-poseti-rusiia.387279", "text": "Ким Чен-ун потвърди, че е готов да посети Русия. \r\nТова каза председателката на горната камара на руския парламент Валентина Матвиенко, след като се срещна днес със севернокорейския лидер в Пхенян, предаде РИА \"Новости\", цитирана от Ройтерс.\r\n\"Той потвърди, че е готов и желае да направи официална визита в Русия\", каза Матвиенко след продължилата повече от час среща. Тя добави, че е предала на Ким Чен-ун послание от руския президент Владимир Путин, но не разкри подробности.\r\nПо думите на Матвиенко Ким иска обединение между двете Кореи, предаде ТАСС.\r\nМатвиенко обаче добави, че някои \"регионални и извънрегионални играчи не са заинтересовани\" това да стане и искат чрез манипулиране \"да задържат позициите си в региона\". (БТА)", "date": "2018.09.08", "title": "Ким Чен-ун получил послание от Путин, готов е да посети Русия"}
{"url": "https://www.dnes.bg/zvezdi/2018/09/08/iznenadvashto-robi-uiliams-stana-otnovo-tatko.387261", "text": "Роби Уилямс стана баща на момиченце, като радостната новина съобщи самият певец в социалните мрежи. С половинката си Ейда Фийлд разкриха и името на детето си - Колет (Коко).\r\nДвамата водили дълга борба за още едно бебе, но неуспешни. Затова се доверили на сурогатна майка.\r\n\"Пътят дотук беше много дълъг и труден, затова не сме давали гласност\", заяви Роби.\r\nРокзвездата и съпругата му имат още една дъщеря на пет години и син на три години. По думите на изпълнителя на Feel, дъщерята Тиодора е \"роден изпълнител\". ", "date": "2018.09.08", "title": "Изненадващо: Роби Уилямс стана отново татко"}
{"url": "https://www.dnes.bg/temida/2018/09/08/britanecyt-biiach-ostava-v-aresta-razkaia-se-ne-bil-agresiven.387262", "text": "Съдът остави в ареста 27-годишния Дани Кнот, който е обвинен в побой на трудноподвижен шотландец в Слънчев бряг и хулигански действия. \n\r\nСъдиите прецениха, че има достатъчно доказателства, че британецът е извършил престъпленията, в които е обвинен, и опасност да се укрие, ако бъде пуснат на свобода.\n\n\nМайката на Кнот обяснила по време на разпитите, че двамата работели много и обичали да идват в България заради евтиния алкохол.\n\r\nВ залата стана ясно още, че прескачайки тераси от петия до първи етаж на хотел в опит да избяга от полицията, Дани е счупил витрина на стая за гости на първия етаж и се скрил в нея, но след минути е бил задържан, съобщава \"\".\n                    \n                    \n                \r\nАдвокататът на англичанина - Веселин Анестиев, обяви, че ще обжалват решението на съда.\n\r\nСамият ското на няколко пъти каза пред медии, че съжалява за стореното, което извършил под влиянието на алкохола.\n\r\n\"Искрено съжалявам, не съм агресивен човек. Не смятам да напусна страната. готов съм да платя гаранция от 10 000 лева, оставям си и паспорта\", заяви преди решението на съда британецът.\n\r\nСрещу него са повдигнати обвинения за хулигански действия и за нанасяне на лека телесна повреда по хулигански подбуди. За тези наказания се предвижда наказание лишаване от свобода.\n\r\nДани Кнот е с чисто съдебно минало.", "date": "2018.09.08", "title": "Британецът-бияч остава в ареста, разкая се - не бил агресивен"}
{"url": "https://www.dnes.bg/stranata/2018/09/08/katastrofata-v-razgrad-edin-v-koma-trima-s-frakturi.387263", "text": "Един човек е в кома, а други трима са с различни фрактури и наранявания след катастрофата на пътя Разград-Попово днес, съобщиха от разградската болница, цитирани от БТА.\r\nПътното произшествие, което затвори пътя от Разград за Благоево, стана малко след 10.00 часа. Микробус \"Форд Транзит\" със силистренска регистрация и разградски тир са се ударили челно на един от завоите към местността \"Пчелина\", съобщиха по-рано от ОД на МВР.\n\r\nВ буса, шофиран от 57-годишен, пътували 17 души - пенсионери от силистренското село Срацимир, които отивали на събор в поповското село Садина.\r\nПри сблъсъка бусът се е преобърнал в крайпътното дере. Всичките 18 души /с водача/ са откарани в Многопрофилната болница за активно лечение в Разград.\r\n \r\nВодачът на тира, 48-годишният П.С. от Разград, ще бъде задържан, съобщиха от ОД на МВР.\r\n \r\nПродължава огледът на местопроизшествието.\r\n ", "date": "2018.09.08", "title": "Катастрофата в Разград: Един в кома, трима с фрактури"}
{"url": "https://www.dnes.bg/balkani/2018/09/08/tyrgoviiata-s-teritorii-na-balkanite-e-losha-ideia.387264", "text": "Сърбия и Косово имат шанс да бъдат приети в ЕС, ако разрешат конфликта помежду си. Предлаганата размяна на територии трябва да донесе мир, но всъщност ще създаде нови проблеми, твърди Джеймс Пардю в коментар за \"\".\n\r\nАмериканската дипломация на Балканите (от Дейтънското споразумение в Босна през 1995 година до обявяването на независимостта на Косово през 2008 г.) никога не е преследвала идеята за корекции на границите в района след разпадането на Югославия. Вместо това Вашингтон винаги е настоявал за решаването на етническите проблеми с инструментите на демокрацията.\n                    \n                    \n                \r\nВодените от САЩ практически разговори бяха достатъчно трудни, така че безкрайните проблеми не биваше да бъдат обременявани с дискусия и за националните граници. Участниците в преговорите за Охридското споразумение, което предотврати етнически мотивирана гражданска война в Македония, никога не са имали предвид териториалното разделение като решение на проблемите. Охридското споразумение се базира на един основен принцип, а именно, че \"няма териториални решения за етническите въпроси\".\n\r\nСамо в Дейтънското споразумение САЩ запазиха една част от идеята за разделение като допуснаха в рамките на общата държава Босна и Херцеговина съществуването на двете образувания \"Република Сръбска\" и \"Федерация Босна и Херцеговина\". Но това разделение на народностните групи само задълбочи етническото напрежение и разединение и насърчи външните намеси във вътрешните работи на Босна и Херцеговина.\n\r\nЗа съжаление и днес все някой стига до идеята за промяна на националните граници, за да разреши етническите конфликти. Последното предложение, което очевидно е привлекателно за Прищина, предвижда размяна на част от Северно Косово отвъд реката Ибар, където живеят много сърби, срещу парче земя от Прешевската долина в Южна Сърбия, населена предимно с албанци. Тази размяна на територии трябва да проправи пътя на Сърбия и Косово към ЕС.\n\r\nТърговията с територии обаче е лоша идея. Новото прокарване на граници за решаването на етнически конфликти е отживяла практика от колониалното време, която цели създаването на етнически чисти територии. Концепцията отговаря на мисленето на националистите и е нещо повече от мъничко расизъм. Освен това тази концепция никога не е допринасяла в миналото за намаляване на етническите напрежения. Едва ли това ще стане и сега. Какво ще стане със сърбите, които живеят в други региони на Косово? Какво ще стане със сърбите в Прешевската долина и с албанците, които живеят в Северно Косово или имат имоти там?\n\r\n\n\r\nПодобна размяна на територии между Косово и Сърбия вероятно ще доведе до още по-голяма нестабилност в региона. Ако предложението се осъществи, тогава сърбите и Република Сръбска в Босна със сигурност ще започнат да назовават и други територии, които подлежат на размяна.\n\r\nНепрекъснатите усилия на Русия да насърчава нестабилността на Балканите е още една причина да бъдем особено внимателни при размяната на територии между Косово и Сърбия. От гледна точка на афинитета на Белград към Москва и усилията на Русия да сее раздор на Балканите, идеята за ново начертаване на границите пасва отлично на руската стратегия за подкопаване на демокрацията и стабилността на региона. Частичните корекции на границите на Балканите пасват отлично и на подхода на Русия към Грузия и Украйна.\n\r\nЗа съжаление егоцентричната американска администрация на Тръмп изобщо не се интересува от важните въпроси в Европа. Републиканските американски правителства никога на се показвали голям интерес към Балканите. Но сегашната администрация на Тръмп надмина всички. Сегашният съветник по въпросите на националната сигурност Джон Болтън по ирония на съдбата обяви точно в Киев, че САЩ нямало да се противопоставят на размяната на територии между Косово и Сърбия.\n\r\n\n\r\nТегленето на нови линии по географската карта винаги изглежда като просто решение. Това обаче не е така. Положението на останалите да живеят в Косово сърби и на живеещите в Сърбия албанци само ще разпали нови конфликти. Вероятно Косово ще изисква пълното признаване на своя суверенитет и отделянето от Сърбия още преди да е постигнато някакво съгласие. Трябва да бъде решен и въпросът за сръбския достъп до историческите места в Косово. Въпросите, по които трябва да се преговаря, са доста щекотливи и няма гаранция, че двете страни ще се споразумеят.\n\r\nАко се стигне дотам, това ще бъде отстъпление от демократичния принцип за равноправието на всички граждани и завръщане към алтернативната концепция за териториално разделение на етническите групи за намаляване на етническите напрежения. Осъществяването на основните принципи на демокрацията за равни права и равни шансове за всички граждани може да продължи дълго и да изисква много енергия за подобряването на етническите отношения в един регион. Но в дългосрочна перспектива предлаганото от демокрацията равно третиране на всички граждани е значително по-добър и по-стабилен вариант за решаване на етническите напрежения, отколкото промяната на границите.\n\r\n\r\n", "date": "2018.09.08", "title": "Търговията с територии на Балканите е лоша идея"}
{"url": "https://www.dnes.bg/za-da-se-razbirame/2018/09/08/polezni-hrani-s-pochti-0-kalorii.387212", "text": "Когато спазваме диетичен режим на хранене, обикновено следим броя на приетите калории. Важно е да знаем, че не само количеството, но и качеството им е от значение, когато искаме да редуцираме телесното си тегло.\r\nЗнаете ли, че в 100 г сурови гъби се съдържат 18 калории, а в 100 г лук има 40? И двата продукта са идеални за диетично меню.\r\nВижте още 15 храни, които съдържат почти 0 калории. Важно е да се отбележи, че стойностите могат да имат леки разминавания и че калориите се отнасят за 100 г свеж продукт.\r\nСелъри – богати на фибри, вода и витамини А, К, С, В6. Съдържат 16 калории за 100 г.\r\nПортокали – ще ви осигурят витамин С, който е мощен антиоксидант и е важен за подсилване на имунитета. Съдържа 47 калории на 100 г.\r\n                    \n                    \n                Сурово зеле – изключителен източник на калий и фибри, витамини А, С, В4. Съдържа 25 калории на 100 г.\r\nАспержи – богати на витамини от групата В, фолиева киселина, полезни за здравето на сърцето. Съдържат 20 калории в 100 г.\r\nЦвекло – полезен източник на желязо, витамини В1, В2, В12, С, мед, магнезий, калий, фосфор, йод. Подобрява храносмилането и здравето на черния дроб. Съдържа 43 калории на 100 г.\r\n", "date": "2018.09.08", "title": "Полезни храни с почти 0 калории "}
{"url": "https://www.dnes.bg/stranata/2018/09/08/krai-s-konskiia-plaj-na-dunav-v-ruse-remontirat-keia.387265", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕдно от любимите места за отдих на русенци, познато като \"Конския плаж\", отива в историята, а на негово място ще има пристан за малки плавателни съдове, съобщава .\r\nРусенци се тревожат дали след цялостната реконструкция на кея все още ще имат достъп до реката, на която са израснали.\r\nЗапочналият ремонт на \"Конския плаж\" не се харесва на редовните плувци, които обичат да се къпят в реката. Те искат да имат естествен плаж на Дунава, въпреки че влизането във водата е забранено, защото няма спасители.\r\nСпоред общината новият вид на кея ще го направи по-привлекателен и безопасен. Ще бъдат изградени пристанища за лодки и кораби, което ще насърчи туризма.\r\nХората няма да могат да се къпят в Дунава, но няма да има и трагични инциденти с удавници на \"Конския плаж\", надяват се от общината.", "date": "2018.09.08", "title": "Край с \"Конския плаж\" на Дунав в Русе, ремонтират кея"}
{"url": "https://www.dnes.bg/obrazovanie/2018/09/08/na-17-septemvri-uchilishte-patrulka-uchilishte.387266", "text": "Полицията започна мащабни проверки във всички училища една седмица преди началото на учебната година. В редица градове има пропуски, София също не прави изключение.\r\n \r\nВладимир Тодоров, председател на Асоциацията на пострадалите в катастрофи, показа няколко места в столицата, където липсват пешеходни пътеки, легнали полицаи и осветление покрай училища, съобщи bTV.\r\nПолицията е разпоредила, пешеходните пътеки да бъдат освежени, знаците – налични, както и да има парапети около сградата. По данни на КАТ, последнте години пътните инциденти около училищата са намалели.\r\nМного често причината да има инцидент е, че водачът е бил улисан в някакви свои мисли и не е забелязал пешеходеца или че има въведена оганизация на движение.\r\nНа 17 септември, когато започва учебната година, до всяко училище ще има полицейска патрулка.", "date": "2018.09.08", "title": "На 17 септември: Училище, патрулка, училище..."}
{"url": "https://www.dnes.bg/football/2018/09/08/stoianovich-shte-se-razdeli-s-chast-ot-igrachite-na-levski.387267", "text": "Левски ще се раздели с част от футболистите си. Това заяви треньорът на \"сините\" Славиша Стоянович, който тази сутрин се срещна с феновете.\n\r\nСпецът, под чието ръководство 26-кратният шампион на България има 5 победи от 5 мача, заяви, че групата, с която работи е твърде голяма. Това лято на \"Герена\" се подсилиха с Давиде Мариани, Мартин Полачек, Богдан Вашчук, Луи Нганиони, Нуно Рейш и Луан Виана.\n\r\nСлед наеми се завърнаха юношите Николай Кръстев, Илия Димитров и Деян Иванов. Тръгнаха си Роман Прохазка, Васил Панайотов, Нелуц Рошу, Георги Ангелов, Александър Любенов, Антонио Вутов и Жорди Гомеш.\n\r\n\"Моето желание бе да привлечем двама нови, но в крайна сметка дойдоха четирима и това е добре за конкуренцията. Имам много играчи, не съм свикнал на тренировки да работя с толкова много състезатели. Ще разговарям с ръководството и е вероятно да намалим групата от 28 футболисти\".\n                    \n                    \n                \r\nТой коментира и борбата за титлата. След 7 кръга Левски е лидер с 3 точки пред ЦСКА и 5 пред Лудогорец. \n\r\n\"Ще вървим крачка по крачка, още не мога да кажа дали разполагам с отбор който може да стане шампион. Има много мачове до края на шампионата, а конкуренцията в лицето на ЦСКА, Лудогорец и Берое е много сериозна\", добави Стоянович.\r\nОще футболни новини ", "date": "2018.09.08", "title": "Стоянович ще се раздели с част от играчите на Левски"}
{"url": "https://www.dnes.bg/cars/2018/09/08/staro-no-lacheno-retro-koli-defiliraha-v-haskovo.387268", "text": "\n\r\n40 ретро автомобила преминаха по улиците на Хасково и паркираха на площад \"Свобода\", съобщава Булфото. \r\nНай-старият автомобил е американски Буик Мастер Делукс, който е произведен през 1928 година.  Той е на 90 години, а собственикът му Валентин Дойчинов го е реставрирал 2 години.\r\nСъбитието е част от празничната програма по повод Деня на Хасково и събра любителите на старите, но красиви возила.", "date": "2018.09.08", "title": "Старо, но лачено: Ретро коли дефилираха в Хасково"}
{"url": "https://www.dnes.bg/notifikacii/2018/09/08/v-turciia-imame-zdrava-ikonomika-ustoiava-na-atakite-na-sasht.387269", "text": "Турската икономика показа здравите си основи, устоявайки на систематична атака от страна на Съединените щати, заяви министърът на финансите и държавната хазна на Турция Берат Албайрак в авторски материал, поместен в сп. \"Форин полиси\".\n\r\nВ публикацията, цитирана от турските медии, се посочва, че една икономическа атака от страна на съюзник от НАТО е накарала Турция да търси нови търговски партньорства и е задействала поредица от икономически реформи с цел по-добро предпазване от негативни чуждестранни влияния.\n\r\n\"Турция от над шест месеца е в предната линия на борба със значителни заплахи срещу западни държави,\" каза Албайрак и добави, че Турция е станала дом за милиони бежанци, бягащи от зверствата, които са извършвани в Сирия и други държави от терористични групировки.\n                \n                \r\nПо думите на министъра икономическото сплашване от страна на САЩ чрез налагане на санкции и мита на съюзниците им е послужило като \"сигнал за пробуждане\" за много страни по света. Като резултат от налагане или заплахи за налагане на мита на търговски партньори като Русия, Китай или Европа, редица страни започнаха да търсят начини да ограничат влиянието на Вашингтон върху своите икономики, каза той.\n\r\nСпоред финансовия министър на Турция предизвиканата \"изкуствена криза\" е отворила нови възможности за неговата страна. Той споменава думите в подкрепа на Турция на германския канцлер Ангела Меркел и френския президент Еманюел Макрон, които според него са пробудили отново духа на сътрудничество между Турция и ЕС.\n\r\nАлбайрак посочи, че девалвацията на турската лира напоследък не може да бъде обяснена с никакъв икономически показател или макроикономически данни, тъй като турската финансова структура и банкова система не са претърпели никакви големи изменения.\n\r\nТурция е взела мерки, с които да отговори на някои слабости в икономиката си, така че да попречи на евентуална уязвимост в бъдеще и да запази приятелския към инвеститорите климат, добави още той.\n\r\nЗаявявайки, че в момента светът е изправен пред \"изключително сложни предизвикателства\", министърът допълни, че заплахите на Вашингтон към международната икономика и международната търговия са \"важен пример за тези предизвикателства и светът трябва да се справи с тях колективно\".\n\r\n\"Едностранните санкции, предизвикването на търговски войни и произволната употреба на икономически оръжия биха могли да задействат нова глобална икономическа криза\", предупреждава Албайрак.\n\r\n\"Турското правителство сега ще предприеме действия за постигане на по-голямо сътрудничество и координация с други държави по света, а същевременно ще поправи уязвимите места на нашата собствена икономика\", заключава министърът. \"Ще работим за премахването на всички видове икономическа заплаха без колебание\", добавя Албайрак.", "date": "2018.09.08", "title": "В Турция: Имаме здрава икономика, устоява на атаките на САЩ"}
{"url": "https://www.dnes.bg/obshtestvo/2018/09/08/tir-yt-udaril-pensioneri-letial-diado-enio-v-koma-drugite-s-travmi.387270", "text": "Възрастен мъж, потрадал при катастрофата край Разград, е в най-тежко състояние.\r\n81-годишния дядо Еньо от Срацимир е в кома, със съчетани травми и опасност за живота. \n\nОстаналите пострадали са контактни, с различни фрактури и наранявания, съобщи окръжният прокурор Тихомир Тодоров.\r\nТежката катастрофа, която затвори пътя от Разград за Благоево, стана  малко след 10.00 ч. днес. Микробус \"Форд Транзит\" със силистренска  регистрация и разградски ТИР се удариха челно на един от завоите към  местността \"Пчелина\".\r\nВ буса, шофиран от 57-годишния П.Ш.,  пътували 17 души - пенсионери от силистренското село Срацимир, които  отивали на събора в поповското село Садина. При сблъсъка бусът се  преобърнал в крайпътното дере. Всичките 18 души (с водача) бяха откарани  в Многопрофилната болница за активно лечение в Разград.\r\n                    \n                    \n                Вицепрезидентът Илияна Йотова посети болницата, за да се  информира лично за състоянието на пострадалите. Тя е патрон на Осмия капански събор в село Садина и след като  научила за пътния инцидент със 17 души от село Срацимир, веднага  тръгнала към Разград.\r\nИлияна Йотова, заедно с окръжния прокурор Тихомир Тодоров, е разговаряла  с пострадалите и с лекарите, след което отпътува от Разград, предаде БТА.\r\nТодоров информира, че Йотова е предложила да окаже помощ и е попитала има ли нужда от кръводаряване, но лекарите са заявили, че разполагат с всичко необходимо.\r\nШофьорът на ТИР-а - 48-годишният П.С. от Разград, е задържан, тъй като е карал с несъобразена с пътните условия скорост.\r\n ", "date": "2018.09.08", "title": "ТИР-ът, ударил пенсионери, летял. Дядо Еньо в кома, другите - с травми"}
{"url": "https://www.dnes.bg/mish-mash/2018/09/08/za-godina-2300-amerikanci-jertva-na-picata.387271", "text": "Пицата не е само предпочитано ястие за милиони американци - тя е била опасна за здравето за 2300 от тях, като ги е вкарала в спешното отделение, съобщава в. \"Дейли мейл\".\r\nВестникът цитира данни на Комисията за безопасност на продуктите за потребителите. Тя е регистрирала инцидентите, свързани с пицата - от порязвания при разрязването на гарнираната питка, през изгарянията и при вадене от фурната до паданията при разнасянето й по домовете. \r\nМнозина претърпяват сериозни контузии, като се подхлъзват върху остатък от изпуснато парче от пица на тротоара. Някои по-разсеяни янки пък падали от леглото, опитвайки се да достигнат до оставената в основата му чиния с любимото ястие. \r\nНо специалистите са на мнение, че броят на нараняванията е сравнително малък, като се има предвид огромният годишен брой консумирани пици в САЩ - около 3 милиарда. (БТА)\r\n ", "date": "2018.09.08", "title": "За година: 2300 американци - жертва на пицата"}
{"url": "https://www.dnes.bg/stranata/2018/09/08/kola-se-udari-v-tovaren-avtomobil-mlad-myj-zagina.387272", "text": "37-годишен мъж е загинал при катастрофа на пътя Бяла - Попово, съобщиха от ОДМВР - Търговище. Сигналът за инцидента е подаден в 06.25 часа тази сутрин в РУ - Попово.\r\nПътният инциденнт е възникнал на територията на община Попово в близост до къмпинг \"Водица\". \r\nБ.Б., на 37 години от Варна, управлявайки \"Фолксваген Голф\", е навлязъл в лентата за насрещно движение, където се е блъснал челно в товарен автомобил \"ДАФ\" с прикачено полуремарке.\r\nВ резултат на удара водачът на лекия автомобил е починал на място. По случая е образувано досъдебно производство.\r\nДо приключване на огледа на местопроизшествието движението на МПС в участъка се е осъществявало в едната лента.\r\n ", "date": "2018.09.08", "title": "Кола се удари в товарен автомобил, млад мъж загина "}
{"url": "https://www.dnes.bg/notifikacii/2018/09/08/razbiha-prestypna-grupa-za-narkotici-deistvala-v-burgas.387273", "text": "Служители на ГДБОП неутрализираха организирана престъпна група в Бургаска област, занимавала се с разпространение, производство и отглеждане на наркотици.\n\r\nОперацията е реализирана под наблюдението на Специализираната прокуратура, съобщи МВР.\n\r\nЗадържани са 12 участници в групата. На четирима от тях е повдигнато обвинение за извършено престъпление и им е наложена мярка за неотклонение \"задържане под стража\".\r\nВ рамките на операцията са претърсени жилища и ползвани от задържаните леки автомобили. Иззети са около 1 кг различни видове наркотични вещества - суха зелена тревна маса - канабис, метамфетамин, кокаин, хашиш.\n\r\nОткрити са 48 растения от рода на конопа, 18 от които били отглеждани в специално оборудвано за целта помещение на къща. При претърсванията са иззети още газово оръжие, ножове и палки, а в дома на лидера на групата е открита и парична сума в размер на 15 490 лв.\r\n                \n                По първоначални данни групата е действала от началото на тази година на територията на страната и Бургаска област. Установено е, че участниците са прибягвали до използването на насилствени методи - заплахи и побои, при осъществяване на престъпната си дейност.", "date": "2018.09.08", "title": "Разбиха престъпна група за наркотици, действала в Бургас"}
{"url": "https://www.dnes.bg/politika/2018/09/08/karakachanov-za-ostavkata-i-kaskata-vmro-bez-pretencii-za-postove.387255", "text": "Вицепремиерът и министър на отбраната Красимир Каракачанов заяви, че ВМРО няма претенции за министерски кресла след министерските оставки на Валентин Радев, Ивайло Московски и Николай Нанков.\n\r\n\"Право на министър-председателя, който е лидер на най-голямата партия в коалицията, е да си решава кадровите въпроси, както сметне за добре. Но вече е въпрос на дебат в Коалиционния съвет между ГЕРБ и Обединени патриоти. В България казваме \"Три пъти мери, веднъж режи\", защото веднъж, като отрежеш нещата не се получават после\", каза Каракачанов пред bTV.\n\r\nТой не изрази личната си позиция дали да бъдат приети оставките на тримата министри, но не се съгласи с мнението на коалиционния си партньор Валери Симеонов, че Борисов управлява еднолично държавата.\n                    \n                    \n                \r\nКаракачанов даде положителна оценка на управлението и на тримата министри в оставка и заяви, че не се страхува за поста си.\r\nКомисията по отбрана одобри проектите за новия боен самолет и новата бронирана машина на армията\n\r\n\"Никой не се е родил министър и никой няма да бъде цял живот министър. Ако премиерът е недоволен от мен, ако моите коалиционни партньори са недоволни от мен, както се казва в казармата \"Ставам, сдавам и се уволнявам\", заяви министърът на отбраната.\n\r\nПо думите му той би си подал сам оставката, ако не получи разбиране по отношение на модернизацията на армията. \n\r\nПо думите му не става въпрос за много пари, \"има-няма 200 млн. лева\". Според него с тях може да се модернизират сухопътните войски, да се поддържат хеликоптерите и бойната авиация, да се увеличат заплатите на военнослужещите. \n\r\nКаракачанов коментира и прословутата снимка със синя каска и се зарече, че на следващия Коалиционен съвет няма да се появи с нея.\n\r\n\"В политиката винаги ти е необходима каска, защото не знаеш кой и откъде ще започне да те обстрелва, но символът на синята каска е съвсем друг – тя символизира умиротворителните сили, които въдворяват ред и спокойствие в регионите, където има напрежение. Идеята да се появя с нея е да свалим напрежението и да започнем да говорим конструктивно\", допълни вицепремиерът.", "date": "2018.09.08", "title": "Каракачанов за оставката и каската, ВМРО без претенции за постове"}
{"url": "https://www.dnes.bg/notifikacii/2018/09/08/kliuchyt-po-sluchaia-skripal-jenevskite-sreshti.387259", "text": "Руските граждани, заподозрени от британското следствие в отравянето на бившия офицер от военното разузнаване на Москва Сергей Скрипал и дъщеря му в Солсбъри през март, десетки пъти са пътували със самолет до Европа и по-специално до Швейцария. Това съобщава британският в. \"Дейли телеграф\", който цитира източници от правителството в Лондон, информира \"Лента\".\n\n\n\n\n\r\nСпоред самолетните билети на мъжете, използвали псевдонимите Александър Петров и Руслан Боширов, двамата са посещавали най-често Женева и са прекарали там общо няколко седмици. Британската страна вижда в разкриването на женевските им контакти \"абсолютен ключ за продължаващото разследване\" на покушението в Солсбъри.\n                \n                \r\nПо-рано се разбра, че двамата руски граждани са се представяли за бизнесмени от Санкт Петербург, за да получат британски визи. Истинските им имена не се посочват, но Лондон изтъква, че следствието вече ги знае, напомня \"Лента\".\n\r\n\"Дейли телеграф\" уточнява, че имената на заподозрените са били известни и преди, но британците не са ги споменавали заради световното първенство по футбол, протичащо в Русия, добавя електронният вестник. \r\n(БТА)", "date": "2018.09.08", "title": "Ключът по случая \"Скрипал\" - женевските срещи"}
{"url": "https://www.dnes.bg/politika/2018/09/08/nie-gi-hvashtame-te-prez-granicata-mvr-shte-lovi-begylci-s-novi-lichni-karti.387242", "text": "От години ставаме свидетели как обвиняеми или подсъдими преминават лесно границите в опит да се скрият от правосъдието. А не е един примерът, когато бягствата са повече от успешни и в продължение на години. \n\r\nВ опит да спрат бегълците от закона, МВР ще въведе временни лични карти за обвиняеми и подсъдими. От министерството признаха, че в момента проверката на документите по границите била по-скоро \"визуална\" и в много случаи граничарите изобщо не проверявали в системата дали някой има право да напуска страната. \n\r\nТова е една от основните причини криминално проявени да минават границата необезпокоявани. \r\nОт МВР обясниха, че новите лични карти щели да са различни от обикновените, за да ориентират служителите по границата. Те ще бъдат без електронен чип, обясни пред \"Монитор\" зам.-вътрешният министър Красимир Ципов.\n                    \n                    \n                \r\nПо думите му и в момента има възможност личната карта да бъде отнета, а в замяна лицето получава документ тип \"хвърчащ лист\". \n\r\nШефът на \"Национална полиция\" Христо Терзийски пък уточни, че \"Гранична полиция\" не винаги чекира документите, а прави само визуален преглед. Самото чекиране на личните карти пък не било задължително, особено при прекосяване на вътрешните граници на ЕС. Освен без чип с биометрични данни, с какъвто ще разполагат останалите българи, временните лични карти щели да бъдат с различен външен вид и така щяло да се намали вероятността от допускане на грешка. \n\r\nОт МВР дадоха за пример границата ни с Гърция през лятото, когато има много преминаващи хора и е съвсем нормално проверките да протичат под друга форма. Временните лични карти ще имат за цел да \"насочват вниманието\" на граничните полицаи и съответно да предотвратят подобни пропуски.\n\r\nОт началото на 2019 година се въвеждат и новите лични карти и паспорти с чип и антена. Новите правила за български лични документи въвеждат нови материали за изработка и защита на личните карти и паспорти. От вътрешното министерство поясниха, че хората с издадени по старата система лични документи ще могат да ги използват до изтичането на валидността им.", "date": "2018.09.08", "title": "Ние ги хващаме, те... през границата! МВР ще лови бегълци с нови лични карти"}
{"url": "https://www.dnes.bg/televizia/2018/09/08/potomykyt-todor-nenov-za-chestta-da-si-ot-roda-na-levski.387192", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Тази събота в семейното предаване на телевизия Bulgaria ON AIR “Фамилно“ гостува Тодор Ненов – Жеравнински, потомък на рода на Васил Левски. \n\r\nБабата на неговата баба Мария е първа братовчедка на Апостола на свободата.\r\nТой самият е звуков инженер по професия, възпитаник на класическата гимназия и НАТФИЗ, голям привърженик на футболен клуб \"Левски\". И до днес е едно от лицата на  хип-хоп културата у нас. \n\r\nТодор Ненов още като дете научил от какъв род е.\r\n\"Баба и дядо ми  разясняваха цялата тази кръвна линия ненатрапчиво, защото едно дете трудно може да я осъзнае. Помня, че когато направех някаква пакост, баба ми казваше: \"Сега какво би си казал Левски, ако те види\", разказва Тодор Ненов пред водещата Деляна Маринова. \n                    \n                    \n                \r\nВ Класическата гимназия той не споделял за потеклото си. \n\r\n\"90% от съучениците ми бяха наследници на известни фигури от тогавашната соц номеклатура. Затова не исках да се знае, понеже иначе щеше да има някакво напрежение\", споделя още гостът. \n\r\nПо бащина линия родът на Тодор е от село Жеравна. В него има традиция, че през поколение всички мъже носят имената Васил и Тодор. \n\r\n\"Фамилно\" започва в 10.30 ч. по телевизия Bulgaria ON AIR.", "date": "2018.09.08", "title": "Потомъкът Тодор Ненов: За честта да си от рода на Левски"}
{"url": "https://www.dnes.bg/obshtestvo/2018/09/08/dnes-pochitame-rojdestvo-na-presveta-bogorodica.387243", "text": "Православната църква почита днес църковния празник Рождество на Пресвета Богородица.\n\r\nДенят, в който се е родила Света Дева Мария, е един от 12-те най-големи християнски празници, известен в народната традиция като Малка Богородица.\n\r\nРодителите на Светата дева - праведните Йоаким и Ана, били щедри и милостиви, но бездетни хора от Назарет. Погълнат от скръб, Йоаким отива в пустинята, където прекарва в строг пост и молитва 40 дни. Ана също се моли горещо на Бога да я дари с рожба. Господ Бог чува молбите им. Пред Света Ана се явява ангел, който й казва, че ще роди благословена дъщеря на име Мария, заради която ще бъдат благословени всички земни родове. Света Ана дава обет, че ще обрече детето си на Бога.\n                    \n                    \n                \r\nКогато малката Мария навършва три години, родителите я завеждат в Йерусалимския храм и така изпълнили обещанието си да предадат своята единствена рожба в служба на Бога. Мария остава да живее в храма, като приема върху себе си дълга да лекува в скръбта им всички самотни и изоставени хора.\n\r\nНапуска земния живот на 64-годишна възраст на 15 август.\n\r\nНа 8 септември православната църква прославя Божията майка като пазителка на християнското семейство и покровителка на родилката и детето. На много места се спазва традицията да се замесва и опича малка питка, намазана с мед за родилката, наречена \"Богородична питка\".", "date": "2018.09.08", "title": "Днес почитаме Рождество на Пресвета Богородица"}
{"url": "https://www.dnes.bg/health/2018/09/08/ataka-na-kyrleji-i-komari-vse-poveche-zarazeni-s-laimska-bolest.387245", "text": "Все повече българи се заразяват с Лаймска болест отчитат регионалните здравни инспекции. Инфекцията се предава от кърлежи и може да е смъртоносна. \n\r\nСамо за седмица 21 човека са с доказани лабораторни проби, сочат данните на Националния център по зарази и парацитни заболявания. От началото на годината до момента от тази диагноза са се лекували 393 човека, като през миналата година те са били 238 - със 155 по-малко, съобщава \"Монитор\".\n\r\nОказва се, че най-много, но за най-кратко време са заразените и диагностицираните в Бургас. \n\r\nВисока е заболеваемостта и от марсилска треска. По данни на Националния център за заразни и паразитни заболявания за последната седмица са регистрирани 13 случая в страната, което е с два по-малко от предходната. От тях 9 са потвърдени лабораторно. \n                    \n                    \n                \r\nНе ни успокоява факта, че с за седмица случаите са намалели с два, тъй като симптомите се проявяват най-рано след пет-седем дни, коментираха лекари. В подкрета те приведоха факта, че от началото на годината в страната са съобщени 192 случая. \n\r\nИ марсилската треска, и лаймската болест се предават от ухапване на кърлежи. Затова родителите да избягват пикниците в заблатени места, а разходките и игрите на децата да са в градинки и паркове, чиито тревни площи се обработват срещу кърлежи и ларвите им, предупреди националният консултант по микробиология проф. Тодор Кантарджиев и допълни, че предвид двата случая на Западнонилска треска хората трябва да се пръскат с репеленти срещу комари, когато тръгват на разходка сред природата.\n\r\nЛекарите очакват след края на летния сезон бум на сифилис и хламидални инфекции. Най-много хора с такива зарази се диагностицират към средата на октомври, когато вече инкубационният период на болестите по сексуален път е минал и болестта се проявява.", "date": "2018.09.08", "title": "Атака на кърлежи и комари: Все повече заразени с Лаймска болест"}
{"url": "https://www.dnes.bg/snimka-na-denia/2018/09/08/dnes-ni-ochakva-slynce-gradusite-do-30.387246", "text": "Днес ни очаква слънчево време, а максималните температури ще бъдат между 25 и 30 градуса. След обяд ще се развива купеста и купесто-дъждовна облачност и на места в източната половина от страната и планинските райони ще превали и прегърми, сочи прогнозата на Националния институт по метеорология и хидрология към БАН\r\nТуристите по морето могат да се възползват от плажа сутринта, тъй като на много места след обяд ще превали и прегърми. Максималните температури ще са между 25° и 28°, а на морската вода - 26-27 градуса.\r\nПреди обяд в планините ще е предимно слънчево. Около и след обяд ще се развива купеста и купесто-дъждовна облачност и на места ще има краткотрайни, временно интензивни валежи и гръмотевици. Максималната температура на височина 1200 метра ще е около 18°, на 2000 метра – около 11°.", "date": "2018.09.08", "title": "Днес ни очаква слънце, градусите до 30"}
{"url": "https://www.dnes.bg/world/2018/09/08/erdogan-niama-da-si-zatvariame-ochite-za-ubiistvata-v-siriia.387247", "text": "Турция няма намерение да стои безучастна, ако международната общност си затваря очите пред убийство на невинни хора в Сирия, написа в Twitter турският президент Реджеп Тайип Ердоган, цитиран от Ройтерс и БТА.\n\r\nВчера в Техеран лидерите на президентите на Русия, Турция и Иран обсъдиха положението в Сирия и по-конкретно в Идлиб - последната сирийска провинция под бунтовнически контрол, където се очаква скорошно настъпление на сирийските войски.\n\r\n\"Ако заради интересите на режима на сирийския президент Башар Асад се пренебрегне убийството на десетки хиляди невинни хора, Турция няма да може да продължи да е партньор или дори само наблюдател в такава игра. На срещата на върха в Техеран Турция ясно заяви, че методи, които пренебрегват сигурността на мирните сирийски граждани, не носят никаква полза, а само улесняват действията на терористите\", заявява Ердоган.\n                    \n                    \n                \r\nВъпросът с Идлиб трябва да се реши без създаване на нови напрежения и проблеми, настоя турският президент.\n\r\nЩо се отнася до бежанците той напомни, че Турция вече е приела 3,5 милиона сирийци и че продължава работата по тяхното доброволно и надеждно връщане в родината им.", "date": "2018.09.08", "title": "Ердоган: Няма да си затваряме очите за убийствата в Сирия"}
{"url": "https://www.dnes.bg/temida/2018/09/08/sydyt-reshava-dali-miniu-staikov-shte-ostane-v-aresta-postoianno.387248", "text": "Съдът трябва да реши дали алкохолният бос Миню Стайков ще остане за постоянно в ареста. Той беше задържан по подозрение, че е част от престъпна група за данъчни измами, пране на пари, съхранение и продажба на акцизни стоки без бандерол. Общо членовете на групата са 8 души, като петима са задържани.\n\n\n\n\n \r\nСинът на Миню Стайков се издирва с европейска заповед за арест, а други двама са обявени за общодържавно издирване, тъй като няма данни те да са напускали страната.\n\r\nРазследващи влязоха в домовете на Миню Стайков, а вчера МВР разпространи и видеа от акциите. Там са открити големи суми пари, произведения на изкуството и луксозни автомобили, част от тях – наети от германски автокъщи. \n                    \n                    \n                \r\n\"Възложили сме 40 данъчни ревизии на различни дружества, които ще ни дадат пълна картина на извършените престъпления. 38 адреса бяха претърсени, интересното е, че са открити печати на кухи фирми и дори на една банка, която оперира на територията на страната. Той беше намерен в къщата на счетоводителя на една от фирмите. Този човек е със средно образование и сам е заявил, че не е експерт и нищо не разбира от счетоводство\", обясни съобщи прокурорът от Специализираната прокуратура Ангел Кънев.\n\r\nРъководителят на Специализираната прокуратура Даниела Начева допълни, че общо 20 са дружества, които са свързани помежду си и които са участвали в данъчни престъпления по случая \"Карнобат\".", "date": "2018.09.08", "title": "Съдът решава дали Миню Стайков ще остане в ареста постоянно"}
{"url": "https://www.dnes.bg/televizia/2018/09/08/emigranti-i-rodoliubci-se-zahapaha-vyv-fermata-imalo-li-e-tursko-robstvo.387249", "text": "\n\r\nЧетвъртият сезон на \"Фермата\" стартира с много силен каст под мотото \"Съединение\". Два отбора - на емигранти и българи, живеещи у нас, се събраха под покривите на две порутени къщи, които от години тънат в забрава заради драматична семейна история.\n\r\nНавремето в тях е кипял живот, благодарение на главата на фамилията бай Петко. Фермерът имал двама сина, на които построил по една къща, за да има къде да живеят, а самият той прекарвал дните си по средата на стопанството. Всички заедно се грижели за голямата си градина и за селскостопанските си животни.\n\r\nБезпаричието обаче станало причина семейната идилия да приключи, а синовете да напуснат родния дом. Единият заминал за града, а другият – в чужбина. На плещите на бай Петко останала грижата за фермата, а той до последно не изгубил надежда, че един ден наследниците му ще се завърнат у дома и всички отново ще заживеят заедно. Това обаче така и не се случило, а със смъртта на бай Петко умряла и фермата му.\n                    \n                    \n                \r\nЕкипът на шоуто и участниците ще върнат живота в двете къщи и в следващите три месеца те отново ще изградят запустялото стопанство, което днес тъне в самота и разруха.\n\r\nНякои от участниците разбуниха духовете още със старта на фермерския живот. \n\r\nНури Семерджиев от Сърница, който от 4 години живее на Острова, се определя като българин по националност, помак по етнос и мюсюлманин по вероизповедание. И смята, че в България турско робство не е имало, а само присъствие. И допълни, че ако Турция е искала да смени вероизповеданието ни е щяла да го направи. Тепърва ще стане ясно доколко тази негова позция ще се превърне в разгорещен дебат.\n\r\nВпечатление направи и Росица Йончева, която е категорична, че за нищо на света не би се върнала да живее у нас. По думите й, двамата със съпруга й имат строителна фирма, като сред проектите, които са изпълнявали, са конната база на кралица Елизабет, няколко обекта на Лондонския мост и дори част от Уестминстър. Тя не скри, че живее в лукс, а прякорът, който си е спечелила е Хитлер.\n\r\nГеорги Янков, от отбора на живеещите у нас, пък вече е познат покрай предложението за брак, което направи на приятелката си. 30-годишният търговец на IT услуги поиска ръката на голямата си любов Петя от балкона на апартамент пред любимия и на двамата Народен театър \"Иван Вазов\". \n\r\nТой ще се изправи и в първата битка срещу Симеон, като залогът е наистина голям. Загубилият и неговият отбор ще трябва да се нанесат в полуразрушена къща, с много боклуци вътре. Победителите също няма да се радват на лукс, но поне имат като екстри хол с миндерчета, стаите са чисти, имат и работеща печка.\n\r\nИ двата отбора тепърва ще трябва сами да си измайсторят легла и удобства в двете къщи.", "date": "2018.09.08", "title": "Емигранти и родолюбци се захапаха във \"Фермата\", имало ли е турско робство?"}
{"url": "https://www.dnes.bg/notifikacii/2018/09/08/shest-dushi-zaginaha-v-katastrofa-na-avtobus-v-turciia.387250", "text": "Най-малко шестима души са загинали, а други 39 са ранени в катастрофа на автобус по пътя Аксарай-Анкара в Турция, съобщи телевизия Ен ти ви, цитирана от ТАСС.\r\nВ района на катастрофата са изпратени медицински и пожарни бригади. Спасителната операция продължава.\r\nЗасега не е ясна причината на катастрофата. Води се разследване.", "date": "2018.09.08", "title": "Шест души загинаха в катастрофа на автобус в Турция"}
{"url": "https://www.dnes.bg/hiphop/2018/09/08/bivsh-na-ariana-grande-be-otkrit-myrtyv-svryhdoza.387251", "text": "Рапърът Мак Милър е бил намерен мъртъв в дома си в Калифорния. Засега причината за неговата кончина не е известна, но според сайта TMZ той е починал от свръхдоза.\r\nМак Милър излизаше с колежката си Ариана Гранде, но двамата се разделиха именно заради изцепките му под въздействие на наркотици.\r\nПреди няколко месеца 26-годишният певец попадна в ареста за шофиране в нетрезво състояние.", "date": "2018.09.08", "title": "Бивш на Ариана Гранде бе открит мъртъв. Свръхдоза?"}
{"url": "https://www.dnes.bg/obshtestvo/2018/09/08/boi-lineika-insult-oshte-niama-razpiti-na-postradalite-v-plovdiv.387252", "text": "Вчера стане известен грозният случай, който се е разиграл на кръстовище в Пловдив. По разказа в социалните мрежи - шофьор е ударил жена, която следвала линейка, превозваща съпруга й с инсулт. След засичания на пътното платно, водачът на джипа слязъл и ударил с юмрук жената, нападнал и мъжа с инсулт, след което избягал. Това гласи версията на пострадалите, която бе потвърдена тази сутрин и от дъщеря им.\n\r\nТя затвърди разказаното от нейния приятел Лазар Станев и отново призова, ако има свидетели на инцидента да се свържат с полицията. По думите й, свидетели на всичко случващо се са нейният баща и лекарите от линейката, която го превозвала.\n                    \n                    \n                \r\nВчера обаче от полицията опровергаха версията на пострадалото семейство.\n\r\n\"Шофьорът на джипа, за когото във фейсбук се твърди, че е упражнил физическо насилие срещу жена зад волана и съпруга й с инсулт, не е удрял никого\", заяви пред \"24 часа\" шефът на пловдивската полиция Атанас Илков. Според него имало само препирня между водача на джипа и жената, но не и бой. \n\r\n\"Прочетох това изказване, но е много странно как се прави подобен коментар, след като нито майка ми и баща ми, нито лекарите са разпитани до този момент\", заяви пред Нова тв дъщеря им.\n\r\nТя призова истината да бъде разкрита, но предпочете да не показва лицето си, тъй като \"все още няма арестувани\" за инцидента.\n\r\nПолицията е наясно с всички участници в инцидента и се води разследване.", "date": "2018.09.08", "title": "Бой, линейка, инсулт... Още няма разпити на пострадалите в Пловдив"}
{"url": "https://www.dnes.bg/zvezdi/2018/09/08/mysk-pushi-marihuana-akciite-na-tesla-nadolu.387244", "text": "\r\nСъздателят на Tesla и SpaceX гостува на живо в предаването на комика Джо Роуган, а видео интервюто предизвика огромен интерес в социалните мрежи. Вниманието на хората бе приковано не толкова от темите в него. колкото от факта, че Илон Мъск пуши марихуана и пие уиски  по време на разговора, съобщава Bulgaria ON AIR. \r\nВъпреки че употребата на марихуана с развлекателна цел в Калифорния е законна, акционерите в Tesla са разочаровани от постъпката на Мъск.\r\nСлед излъчването на видеото акциите на компанията поевтиняха с 8% на борсите.", "date": "2018.09.08", "title": "Мъск пуши марихуана, акциите на Tesla надолу"}
{"url": "https://www.dnes.bg/notifikacii/2018/09/08/udushen-ruski-biznesmen-bil-troven-predi-tova.387253", "text": "Руският бизнесмен Николай Глушков, който бе открит удушен на 12 март в дома си в Южен Лондон, преди това е оцелял след опит за отравяне, извършен от двама мистериозни мъже от Москва, които го посетили в хотелската му стая в Бристъл през 2013 година. Това съобщава в. \"Гардиън\", позовавайки се на британски следователи.\n\r\nГлушков е бил близък сътрудник на покойния руски магнат Борис Березовски и известен критик на Кремъл, припомня изданието.\n\r\nПрез 90-те години на миналия век Глушков е работил за руския авиопревозвач \"Аерофлот\" и за автомобилната компания на Березовски \"ЛогоВАЗ\". През 1999 г., след като Березовски влиза в конфликт с Владимир Путин и бяга във Великобритания, Глушков е обвинен в пране на пари и измама. Той прекарва пет години в руски затвор и е освободен през 2004 г.\n                \n                \r\nБританските следователи възобновили разследването за убийството на Глушков, извършено седмица след отравянето с Новичок на Сергей и Юлия Скрипал в Солсбъри.\n\r\nИнформацията се появила през седмицата, когато Скотланд Ярд назова имената на двама руснаци, заподозрени за отравянето на Скрипал - Александър Петров и Руслан Боширов - работещи за руското военно разузнаване. Смята се, че имената им са фалшиви.\n\r\nНо за разлика от разследването за Скрипал, достигнало до двамата руснаци, детективите, работещи по смъртта на Глушков все още не са открили заподозрени.\n\r\nОтделът за контратероризъм в Скотланд Ярд разпространи видеозапис, на който се вижда черен ван, забелязан около времето на убийството на Глушков на 11 март. Следствието работи по версията, че Глушков може, подобно на Скрипал, да е жертва на професионален убиец или на убийци, изпратени от руските шпионски служби, изтъква \"Гардиън\".\n\r\nКато част от разследването полицията проверява отново предполагаемо покушение срещу Глушков в началото на ноември 2013 година, шест месеца, след като той обвинил Кремъл за убийството на Березовски, открит мъртъв в къщата на бившата си съпруга край Аскот.\n\r\nГлушков разказал на приятели, че най-напред се срещнал с двамата руснаци на холандското летище Схипхол. Той се боял от срещата и затова избрал място с видеонаблюдение. По-късно се натъкнал на тях отново по време на пътуване в Бристъл, където бил отседнал в Grand Hotel в града, уточнява британският всекидневник.\n\r\nНа следващия ден от хотела извикали Бърза помощ, тъй като Николай Глушков бил припаднал. След като се свестил, бизнесменът разказал на парамедика, че предишната вечер двамата руснаци купили бутилка шампанско от бара на хотела и го поканили да пие с тях, а той приел, \"въпреки че всъщност не ги познавал\". Според Глушков руснаците са се опитали да го отровят заради приятелството му с покойния Березовски.\n\r\nПарамедикът посочва, че по време на този разказ в стаята имало двама полицаи, но изглеждали скептични към твърденията на Глушков.\n\r\nСлед излизането си от затвора през 2004 година, Глушков заминава за Великобритания, където получава политическо убежище. Той бил в средите на имигранти, противници на Путин, сред които Александър Литвиненко, убит през 2006 година с радиоактивен чай, и грузинският милиардер Бадри Патаркацишвили, починал през 2008 година от предполагаем сърдечен удар, припомня \"Гардиън\".\n\r\n(БТА)", "date": "2018.09.08", "title": "Удушен руски бизнесмен бил тровен преди това"}
{"url": "https://www.dnes.bg/festivali/2018/09/08/festyt-kvartal-shte-zatvaria-ulici-v-sofiia.387254", "text": "За пръв път от появата си през 2016 година, квАРТал Фестивал може да се похвали със затворени улици – факт, който безапелационно превръща арт инициативата в едно от значимите културни събития.\n\r\nНа 15 и 16 септември от 11 до 18 ч. за движение ще бъдат затворени ул. \"Цар Симеон\", ул. \"Екзарх Йосиф\" и ул. \"Искър\" в частта им между ул. \"Раковски\" и бул. \"Мария Луиза\", както и ул. \"Триадица\" и ул. \"Сердика\" в частта около Министерски съвет (паркинг и НАГ). На изброените улици, които се явяват и сърцето на фестивала, ще се отворят и десетките ателиета, работилници, студия, пространство за коуъркинг, кино, барове, ресторанти и организации от всякакъв тип, ще представят богатите си и разнообразни програми на посетителите, които ще могат да се разхождат свободно и да се наслаждават на фестивални активности от всякакъв тип, изнесени на самите улици.\n                    \n                    \n                \r\nЕдна от най-емблематичните сгради на София, архитектурния паметник, в който днес се помещават Централни Софийски Хали, става една от главните локации на квАРТал Фестивал 2018! Мащабният паркинг-двор от страната на ул. \"Пиротска\", ще послужи за сцена на платформата kvARTal LIVE, която дава поле за изява на интересни родни музиканти на нестандартни места, които показва в нова, невиждана светлина! Тази година сред атрактивните участници са набиращите все по-широка популярност сърф рок музиканти от Van Cock, даркуейв формацията Виолетов генерал, лейбъла за бийт, хип-хоп Sofia Beats, с арсенал от трима диджеи и лайв на Trombobby и хип-хоп изпълнителите Wosh MC feat. Yoko.\n\r\nЗа пръв път в рамките на квАРТал Фестивал ще се проведе и двудневна открита беседа, наречена \"Архитектурни диалози: квАРТал\". Това е събитие, което насочва общественото внимание към решаване на устройствени въпроси, специфични за зона Г – 14 (по-позната като квАРТал). Инициативата се фокусира върху това кои са характерните аспекти от историческия квартал и как могат да служат като ресурс за осъществяване на реални материални намеси в тъканта на града. \n\r\nОткриването на квАРТал Фестивал 2018: РЕстарт традиционно ще бъде в две части. Ранното откриващо парти на фестивала ще се случи в SOHO от 19:30 часа. Зелената къща ще подари на всички присъстващи един невероятен концерт с възмутително талантливата Nelly Afzaly, в който ще се включат и звездите Рут Колева и Свилен Ноев от Остава. След края на концерта всички традиционно ще се пренесат в Cush.BAR, където ще се случи и втората част на купона, заедно с диджеите Ebbesen и Niki Phoenix и тяхната солидна доза винил ритми", "date": "2018.09.08", "title": "Фестът квАРТал ще затваря улици в София"}
{"url": "https://www.dnes.bg/mish-mash/2018/09/08/receptata-dnes-halapenio-bombichki.387220", "text": "Ето как да си приготвите нещо вкусно и здравословно днес - халапеньо бомбички.\r\nТези малки пикантни бомбички са идеалното мезе, предястие, разядка(или както искате ги наречете) за всички любители на лютото.\r\n \r\nЕстествено може да ги приготвите и със сладки чушлета, ако все пак предпочитате да са по-малко пикантни.\r\n \r\nАко нямате Халапеньо, може да ползвате всеки по-едър и не прекалено лют сорт чушленца.\r\n \r\n- 6 броя люти чушлета сорт Халапеньо\r\n \r\n- 200 г крема сирене\r\n \r\n- 50 г гауда, чедър или кашкавал\r\n \r\n- 12 лентички бекон\r\n \r\nИзмитите чушлета се разполовяват на две заедно с дръжките и внимателно се почистват от семките (препоръчваме да ползвате ръкавици).\r\n \r\nТака приготвените лодки се пълнят със смес от крема сирене и настърганата Гауда(чедър или кашкавал).\r\n \r\nВсяко чушленце се увива в лентичка бекон и се запича на силно нагорещена скара докато сирената се разтопят, а беконът започне да цвърчи. :).\r\n \r\n\r\n \r\n \r\n \r\n \r\n \r\n ", "date": "2018.09.08", "title": "Рецептата Dnes: Халапеньо бомбички"}
{"url": "https://www.dnes.bg/stranata/2018/09/08/tir-se-obyrna-na-hemus-dvijenieto-e-zatrudneno.387256", "text": "ТИР се е обърнал на автомагистрала \"Хемус\" в посока Варна, на около километър край бензиностанцията преди Нови пазар. Към мястото на произшествието са насочени екипи на полицията и пожарната.\r\nСлед пристигане пътните полицаи установили, че водач на товарен автомобил „Ивеко\" с варненска регистрация се преобърнал върху пътното платно, като част от каросерията била в насрещната лента за движение.\r\nШофьорът е на 54 години от Аксаково. Той не е пострадал, тестът му за алкохол е бил отрицателен.\r\nВременно е ограничено движението по автомагистралата. Обходният маршрут, който могат да използват шофьорите, е при етапната връзка Каспичан по пътя Нови Пазар-с. Ветрино-Девня, уточняват от АПИ.", "date": "2018.09.08", "title": "ТИР се обърна на \"Хемус\", движението е затруднено"}
{"url": "https://www.dnes.bg/index/2018/09/08/bis-i-vylneniia-v-socialkite-otec-ivan-blajno-i-dve-hubavi-gyrdi.387257", "text": "\n\r\n\"Блажиш ли, блажиш ли, дедо попе?\", \"Цялата ни църква е на тоз хал\", \"Видимо си пада само по духовни неща\". Това са само част от коментарите към две кръчмарски снимки, които повече от денонощие са истински хит в социалните мрежи.\n\r\nНа тях е известния като благодетел отец Иван от Нови Хан, младо момиче с деколте далеч от духовното, а пред двамата масата е затрупана с различни ястия.\n\r\nПървоначално самият отец Иван коментирал пред \"Монитор\", че това всъщност е внучката му, с която бил на почивка в Гърция преди около две седмици. Разказа, че са били на вечеря с нея и дъщеря си в ресторант, на брега на морето. \n                \n                \r\nПо-късно обаче в изданието се обадила Ина Николова, която пояснила, че е от приюта на отец Иван в село Якимово и фотосите са от рождения й ден през декември. Качила снимките във Facebook, като не предполагала, че ще му навреди.\n\r\n\"Искрено съжалявам. Откакто баща ми почина, отец Иван се грижи за мен и майка ми, той ни е като закрилник. Не мога да повярвам какво недоразумение се е получило. Срамувам се, но съм и тъжна и обидена, не съм очаквала, че ще има хора, които ще изтълкуват това погрешно\", коментира момичето. \n\r\nТя поясни, че по време на празника е имало е други хора. След тържеството обаче пуснала снимките в социалната мрежа без знанието на отец Иван, като написала: \"Все така да ни помагаш\".\n\r\nВ същото време отец Иван насочил разговора в посока нуждата от дарения и как изкарал тежко боледуване. \r\nТой уточни, че в момента в приютите в Якимово и в нови Хан има 72 ученика и затова да му необходими средства за облекло и учебни пособия. Дарители са му помогнали да плати едната сметка за ток.\n\r\nЗа потребителите пък остава да разширят фолклора на база на кадрите.", "date": "2018.09.08", "title": "Бис и вълнения в социалките: Отец Иван, блажно и две хубави... гърди"}
{"url": "https://www.dnes.bg/akoshtete-vqrvaite/2018/09/08/top-5-na-nai-neuverenite-v-sebe-si-zodii.387194", "text": "Рак\r\n \r\nРаците са несигурни в себе си, защото им пука прекалено много за всичко. Постоянно мислят за това какво чувстват самите те, какво чувстват другите, как са близките им. Интересува ги и какво ще си помислят другите за тях. Това ги прави уязвими. В тях могат да бушуват хиляди емоции, заради това, че не са уверени в себе си. Подозрителни са и имат богато въображение, което не се харесва на всички.\r\n \r\n \r\nДева\r\n \r\nДевите са си най-лошите критици. Никой друг не може да ги критикува толкова жестоко, колкото самите те се критикуват. Поставят си нереално високи стандарти, които трудно могат да се постигнат и после се чувстват зле. Обвиняват се, че не са перфектни или най-добрите, което ги прави много неуверени. Никога не могат да са напълно доволни от себе си и дори на моменти се чувстват непълноценни.\r\n \r\n \r\nВезни\r\n \r\nВезните също могат да са несигурни в себе си, но го прикриват от околните. Но неувереността им може да се забележи от някои малки неща. Те живеят за одобрението и похвалите и ако не ги получат, се чувстват зле. Понякога не вярват на своето собствено мнение и искат да видят какво мислят другите за тях. Галят си егото, когато другите им кажат нещо положително.\r\n \r\n", "date": "2018.09.08", "title": "Топ 5 на най-неуверените в себе си зодии"}
{"url": "https://www.dnes.bg/stranata/2018/09/08/mikrobus-i-tir-se-udariha-chelno-17-dushi-v-bolnica.387258", "text": "Тежка катастрофа е станала на пътя Разград-Благоево. Микробус и ТИР са се сблъскали челно, 17 души са откарани в болница, съобщиха от МВР-Разград, цитирани от агенция \"Фокус\". \r\nМикробусът и камионът са се ударили край местността Пчелина. По първоначални данни 17 души са пътували в микробуса и са откарани в болница за преглед. Все още не е ясно състоянието им.", "date": "2018.09.08", "title": "Микробус и ТИР се удариха челно, 17 души в болница"}
{"url": "https://www.dnes.bg/obshtestvo/2018/09/08/v-cheloto-bylgarskiiat-pasport-sred-nai-vliiatelnite-v-sveta.387260", "text": "Според нова класация, изготвена от компанията \"Артън Кепитал\", българският паспорт е сред най-влиятелните в света. Според критерия, колкото повече граници \"отваря\" един паспорт, толкова по-високо се класира той в \"безвизовия рейтинг\", съобщава .\r\nС паспорт от Сингапур можем да посетим цели 166 държави. Гражданството на страни като Южна Корея, Швеция, Германия, Америка, позволява посещението на 165 държави.\r\nДоста по-нагоре в класацията сме ние и северните ни съседи румънците. С български паспорт можем да се отбием в някоя от общо 158 държави. Само с едно място след нас е Лихтенщайн. Две стълбици по-надолу са Обединените Арабски Емирства, Хърватия и Кипър.", "date": "2018.09.08", "title": "В челото: Българският паспорт сред най-влиятелните в света"}
