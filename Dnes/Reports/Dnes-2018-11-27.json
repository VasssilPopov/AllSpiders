{"url": "https://www.dnes.bg/rusia/2018/11/27/kak-shte-otvyrnat-zapadyt-i-ukraina-na-atakata-na-rusiia-v-kerchenskiia-protok.394816", "text": "Прекият военноморски сблъсък на Русия с Украйна предизвика куп спекулации за евентуалната реакция на Запада. Възможно е и Киев освен въвеждането на военно положение да предприеме нови антируски мерки. Доколко може да са опасни поредните санкции срещу Москва и какъв ще е резултатът?\n\r\nОчертават се два възможни сценария за икономическа реакция на Запада след сблъсъка край бреговете на Крим.\n\r\nНай-тежкият изглежда така: Украйна и САЩ налагат нови - и най-сурови - санкции на Русия. Ще припомним, че независимо от скъсаните отдавна икономически връзки Русия и Украйна все още си взаимодействат в редица важни сфери, пише Олга Самофалова, \"Взгляд\".\n\r\nПърво, в Украйна действат и досега \"дъщери\" на руски банки като Сбербанк, ВТБ и Проминвестбанк (част от Внешекономбанк). Какво правят там чак до днес - това е друг въпрос. Киев ги напъди, и то неведнъж: настояваше да бъдат продадени на други собственици, а тази есен дори запорира акциите на тези украински дъщерни клонове чрез Арбитражния съд в Хага - сякаш обезщетявайки донякъде украинския бизнес заради национализираните му активи в Крим. Според оценки от март 2017 г. активите на руските банки са възлизали на 3,6 милиарда долара.\n\n\n\n\r\n                    \n                    \n                Второ, през територията на Украйна се транзитира в Европа руски газ. Киев печели от процеса по няколко милиарда долара годишно. Освен това Украйна и сама се захранва със същия газ, като го прекупува от европейците. Накрая, Украйна активно купува от Русия атомно гориво за своите АЕЦ, както и петролни продукти (бензин и дизелово гориво) за транспорта.\n\r\nТъй че при най-твърдия сценарий Украйна може да прибере активите на руските банки, да свие транзита на газ в Европа и/или да спре покупките на руски горива.\n\r\nС което обаче сериозно ще удари самата украинска икономика. Отчуждаването на руските \"дъщери\" ще отпъди още повече инвеститори от украинската икономика. А отказ от руските енергийни ресурси, особено през зимата, направо ще е самоубийство за Украйна. Да не говорим, че този ход ще подпомогне изгражданите днес \"Турски поток\" и \"Северен поток-2\" - Украйна ще затвърди титлата на несигурен газов транзитьор.\n\r\nБез руските и беларуските петролни продукти бензинът и дизелът по украинските бензиностанции просто ще изчезнат - без тях пък ще спре цялата икономика (изобщо не споменаваме горивата за въоръжените сили). А без руското ядрено гориво ще спрат всички украински АЕЦ и страната ще остане без ток.\n\r\nУкрайна просто няма начин да удари Русия, без да пострада сериозно самата тя. Затова Киев няма да се реши на твърди санкции, ако иска украинската държава да не изчезне от картата.\n\r\nНякои сили в САЩ обаче може да се възползват от инцидента край бреговете на Крим и да агитират за по-твърди санкции срещу Русия (засега нещата, знаем, са отложени за пролетта на 2019 г.). Може да очакваме по-специално забрана върху покупките на облигации от руския федерален заем (ОФЗ) и изключване на руската банкова система от системата за банкови разплащания СУИФТ (SWIFT).\n\r\nПодобни санкции естествено ще нанесат огромни щети на руската икономика и на рублата. \"Най-твърдият вариант ще влоши макроикономическите показатели на Руската федерация, ще оскъпи обслужването на текущия външен дълг, ще намали стойността на руските акции и ще поевтини рублата. За да успокои нещата, Централната банка на Русия (ЦБ) ще може само да вдига основната лихва\", прогнозира Анна Кокорева, зам.-директор на аналитичния отдел в \"Алпари\".\n\r\nНо има и по-меки оценки. \"Изключването от СУИФТ се е обсъждало неведнъж, отдавна сме готови за това. Колкото до ограниченията на САЩ върху покупките на ОФЗ, ЦБ изчисли още преди година, че те не биха предизвикали проблеми от системно естество. Нещо повече, доходността им ще нарасне, а чужденците, притежаващи днес голям дял от ОФЗ, ще пострадат. Това е причината САЩ да не разглеждат подобен вариант\", обяснява Тамара Касиянова, първи вицепрезидент на Руския клуб на финансовите директори.\n\r\nТеоретично случаят може да предизвика и по-сериозни реакции - например експулсиране на всички дипломати, пълно спиране на търговията или на руско-американското сътрудничество в различни области. \"Никой обаче няма да прави подобни стъпки, просто няма да е изгодно за никого. Камо ли пък заради някаква дребна провокация, слабозабележима на фона на всичко случило се между Украйна и Русия от четири години насам\", смята Иван Андриевски, първи вицепрезидент на Руския съюз на инженерите.\n\r\nЗатова най-вероятно ще бъде осъществен вторият сценарий: Украйна и САЩ ще наложат на Русия нови санкции, но по-скоро символични. В санкционните списъци ще видим нови имена и компании, за които нещата ще станат по.трудни, и конфликтът ще приключи дотук.\n\r\nТози сценарий ще засили временно нестабилността на фондовия и на валутния пазар в Руската федерация. Всъщност рублата и акциите вече обират негатива. Доларът се вдигна на 67 рубли, а еврото се затвърди над 76 рубли.\n\r\nМеждувременно петролът сорт Брент след петъчния срив поскъпва на 60,17 долара за барел. Но руската валута далеч не се срива силно - оттук личи, че пазарът не вярва засега в най-страшните прогнози.\n\r\n\"На фона на сблъсъка от неделя в Керченския проток щатският долар се вдига сутринта в понеделник с 0,5 рубли на валутния пазар на Московската борса, независимо че петролът поскъпва в рамките на 1,5 процента. Точно тази реакция явно е \"цената\" на допълнителните геополитически рискове, заложени в цените на активите\", смята Тимур Нигматулин от \"Откритие Брокер\". По негови изчисления щатският долар струва днес с около 10-15 рубли по-скъпо, отколкото би могло без пролетните санкции срещу \"Русал\", есенния законопроект на Сената в САЩ и пакета на Белия дом.\n\r\nКасиянова впрочем смята, че спадът на рублата ще е краткосрочен. \"Рублата е устойчива към символични заплахи. В смисъл, че ще остане горе-долу както е сега - конфликтът отслаби курса с 60-80 копейки и всички са наясно, че пазарът реагира на заплахата нормално и рублата скоро ще си навакса\", казва тя. \r\n/БТА/", "date": "2018.11.27", "title": "Как ще отвърнат Западът и Украйна на атаката на Русия в Керченския проток?"}
{"url": "https://www.dnes.bg/notifikacii/2018/11/27/myj-ot-troian-dade-nad-10-000-na-izmamnici.394807", "text": "75-годишен мъж от Троян е дал над 10 000 лева на телефонни измамници, съобщават от МВР в Ловеч.\r\nИзмамата е станала в понеделник около 14:30 часа. Чрез обаждания към домашния и мобилния му телефон, възрастният мъж е заблуден по познатата схема, че оказва съдействие на МВР за залавянето на телефонни измамници.\r\nСлед като оставил парите, малко по-късно мъжът разбрал, че е измамен и подал сигнал в полицията.\r\nПо случая е образувано досъдебно производство и работата продължава.", "date": "2018.11.27", "title": "Мъж от Троян даде над 10 000 на измамници"}
{"url": "https://www.dnes.bg/notifikacii/2018/11/27/ruski-syd-ostavi-za-2-meseca-v-aresta-12-ukrainski-moriaci.394852", "text": "Руски съд на анексирания украински полуостров Крим днес определи мерки за неотклонение на 12 от общо 24 украински моряци от трите военни съда, задържани от руската брегова охрана при инцидент в неделя, предаде ДПА, като се позова на агенция Интерфакс.\n\n\n\n\n\r\nСъдебният състав в град Симферопол им наложи мерки за неотклонение \"задържане под стража\" за два месеца по обвинение в незаконно пресичане на границата със заплаха от насилие. Ако бъдат признати за виновни, моряците може да получат до 6 години затвор.\n\r\nМерки за неотклонение на останалите задържани украинци, които са офицери, ще бъдат определени утре, съобщи ТАСС, цитирана от БТА.\n                \n                \r\nИнцидентът между руската брегова охрана и украински военни кораби стана в неделя вечерта в Черно море край бреговете на Крим, докато украинските съдове се опитваха да преминат през Керченския проток, за да влязат в малкото Азовско море. То е от ключово значение за износа на зърно и стомана, произвеждани в Източна Украйна, отбелязва Франс прес.\n\r\nРуската брегова охрана, която е на подчинение на Федералната служба за сигурност (ФСС), задържа два украински катера и влекач по обвинение, че са навлезли незаконно в руски териториални води, а двадесетината моряци на борда им бяха арестувани.\n\r\nИнцидентът беше определен от Русия като \"провокация\". Украйна го квалифицира като \"акт на агресия\" от руска страна и настоя за освобождаване на моряците и връщане на плавателните съдове.\n\r\nПо данни на ООН в руско-украинския конфликт са загубили живота си над 10 000 души, 2 700 от които цивилни.\n\r\nРусия анексира Крим от Украйна през 2014 г. На полуострова има голяма руска военноморска база на Черно море.\n\r\nДействията на Русия бяха ответна мярка на отстраняването на проруския украински президент Виктор Янукович, на фона на масови протести с искане за по-тесни връзки със Запада, припомня ДПА.", "date": "2018.11.27", "title": "Руски съд остави за 2 месеца в ареста 12 украински моряци"}
{"url": "https://www.dnes.bg/cars/2018/11/27/v-porsche-ubedeni-e-mobilite-shte-nosiat-po-malka-pechalba.394787", "text": "Компаниите, които планират масово производство на електромобили, трябва да се подготвят за по-високи производствени разходи и по-ниски норми на печалба. Това е предупреждението на Porsche към индустрията след анализа на германците за промените, които ще настъпят с идването на електромобилите.\r\nВ Porsche вече работят по план, който да намали разходите на компанията и да увеличи печалбите преди сериозното производство на електрически модели. Заложено е компанията да увеличи оперативната си печалба с 750 милиона евро на година в следващите 8 години до 2025 година, като това ще помогне на задаващите се по-високи производствени разходи. Този план ще бъде представен и на големите шефовете на Volkswagen Group, където Porsche е най-печелившата марка в групата.\n                    \n                    \n                \r\nСпоред разчетите на Porsche, производството на изцяло електрическия Taycan ще е с 6000 до 10000 евро по-скъпо в сравнение с конвенционален модел със същите размери и оборудване. Но в компанията не планират да увеличат цената на електромобила с тази сума, а тя да бъде покрита от печалбата, която се формира от всеки един автомобил.\n\r\nВтората част на плана на Porsche предвижва годишни икономии до 2 милиарда евро на година от 2025 година нататък, когато половината модели на марката ще са електрифицирани. За 2017 година Porsche обяви 23,5 милиарда евро приходи и оперативна печалба в размер на 4,1 милиарда евро.\r\n", "date": "2018.11.27", "title": "В Porsche убедени: Е-мобилите ще носят по-малка печалба"}
{"url": "https://www.dnes.bg/notifikacii/2018/11/27/drevnost-pod-voda-hasankeif-gradyt-koito-shte-ostane-v-istoriiata.394677", "text": "\r\nЕдно турско село скоро ще се озове под вода. Хасанкейф е населен още отпреди 12 000 години, но скоро всичко това ще бъде под вода.\r\nСамо на 60 км от Хасанкейф ще започне работа по язвовира Илису, замислен още през 50-те години на миналия век. Язовирът трябва да осигурява електричество за югоизточните райони на Турция, предава .\r\n                \n                \"Все им е тая, че ще променят целия ни живот, цялата ни култура\", казва Фират Аргун, който има къща за гости в Хасанкейф.\r\nЯзовирът ще погълне домовете на около 50 000 души. За някои от тях държавата строи ново селище, а властите са предвидили дори да преместят паметниците на културата.\r\nФират вече си е купил имот в новия град, но казва, че ще трябва да си пренесе от старата къща дори пръста, защото върху почвата на новия град нищо няма да порасте.\r\n", "date": "2018.11.27", "title": "Древност под вода: Хасанкейф, градът, който ще остане в историята"}
{"url": "https://www.dnes.bg/zvezdi/2018/11/27/bekymovi-propishtiaha-kato-gi-niama-te-idvat-kradcite.394806", "text": "Домът на семейство Бекъм в Грейт Тю, Оксфордшър отново е бил мишена на крадци. През октомври трима крадци бяха забелязани извън жилището, като се твърдеше, че те са оглеждали имота и са обмисляли как да влязат в него. Това се е видяло на камерите за видеонаблюдение.\r\nОказва се, че на 14 ноември охранители и кучета пазачи също са преследвали крадци, които опитали да нахлуят.\r\nНито Виктория и Дейвид, нито четирите им деца, са били в жилището тогава, пишат от The Sun. Семейството често стои и в дома си в централен Лондон. \r\n", "date": "2018.11.27", "title": "Бекъмови пропищяха! Като ги няма, те идват... крадците"}
{"url": "https://www.dnes.bg/cars/2018/11/27/prodavat-na-tyrg-neobiknoveno-bentley.394822", "text": "Bentley Turbo RL Empress II Coupe е двуврата версия на седана Bentley Turbo RL, който се произвежда от средата на 80-те до края на 90-те години на миналия век. Тази модификация е направена от ателието Hooper само в 5 бройки, едната от които ще бъде продадена на търга на RMSothebys в щата Аризона през януари 2019 г.\r\nТози екземпляр е един от двата, които са произведени с ляв волан. Каросерията му е изработена от алуминий и е боядисана в яркочервен цвят, а интериорът е изпълнен в цвят магнолия.\r\nМоделът Bentley Turbo RL Empress II Coupe е натъпкан с различни опции, някои от които са невероятни дори и за съвременните стандарти. Сред тях са специален коктейлен бокс, комплект от сребърна посуда, стъклен покрив, електронно регулируеми предни и задни седалки, а също и уудио система с 12 високоговорителя от Alpine.\r\n                    \n                    \n                Автомобилът е изработен през 1991 г. и е използван от Hooper за рекламни цели. След това той е изпратен в Лос Анджелис от един от инвеститорите на компанията, където е закупен от колекцията Calumet Collection. Там той е и днес, заедно с други редки версии на Bentley и Rolls-Royce.\r\n", "date": "2018.11.27", "title": "Продават на търг необикновено Bentley"}
{"url": "https://www.dnes.bg/notifikacii/2018/11/27/zaradi-otkazana-rakiia-shumenec-plashi-sysed-s-ubiistvo.394833", "text": "Полицията в Шумен арестува 41-годишен мъж, отправил закани за саморазправа към свой съсед и семейството му, съобщават от Областната дирекция на МВР.\r\nОколо 21:00 часа на 25 ноември мъжът, който е криминално проявен, позвънил на съсед на ул. \"Преслав\" в областния град. \r\nМъжът поискал от съседа си ракия и след като му била отказана, започнал да отправя нецензурни думи към собственика и семейството му, с последвали закани за убийство. \r\nВ крайна сметка, след получен сигнал на телефон 112, полицейски екип задържал мъжа. \r\nПо случая е образувано досъдебно производство.\r\n ", "date": "2018.11.27", "title": "Заради отказана ракия: Шуменец плаши съсед с убийство"}
{"url": "https://www.dnes.bg/science/2018/11/27/razrushavame-stari-spomeni-za-da-formirame-novi.394802", "text": "Често ни се случва да кажем, че мозъкът ни е \"пълен\". Въпреки, че той не се напълва буквално, през последните години редица изследователи установиха, че мозъкът понякога изтласква стари спомени, за да направи място за новите. \n\r\nЗа първи път изследователи в Scripps Research обясняват целия този процес - от формирането до изтласкването на даден спомен. Изследователите са установили, че единичен допаминов неврон може да доведе едновременно до процеса на учене и този на забравяне.\n\r\n\"Вярваме, че този механизъм е създаден, за да премахне спомените, които са маловажни и не е важно и необходимо да траят дълго време\", казва първият автор на изследването д-р Джейкъб Бери. \"Намирам за  елегантно, че целия този процес се осъществява чрез един и същ неврон\".\n                    \n                    \n                \r\nКогато поведенчески спомен се разруши, клетъчните промени, направени по време на процесът на научаване, се възстановяват от същия допаминов неврон, който е помогнал за формирането на промените на първо място.\n\r\nИзследователите също установяват, че когато този допаминов неврон формира нов спомен, той също така разрушава по-старите. \"Когато научавате нещо ново - едновременно си създавате нов спомен и се намесвате или изтривате стар такъв\", казва Бери. \"Това е много важен балансиращ акт, който ни предпазва от претоварване\".\n\r\nВ такава ситуация може да се появи т.нар. \"обратна връзка\". При нея, по-нова информация може да попречи на намирането на по-стара - например като се обадите на бившия ви шеф с името на сегашния ви.\n\r\nВъпреки че изследването е направено при плодни мухи, изследователите очакват констатациите да се отнасят и до висши организми, включително хора. \"\n\r\nРазбирането на процесите на запомняне и забравяне и потенциално им манипулиране има редица последици за хората. При състояния като наркомания или пост-травматично стресово разстройство може да се окаже полезно да се разработят подходи, които да стимулират активното забравяне. Подобряването на съхранението на спомени, от друга страна, може да помогне за лечение на деменция и други форми на загуба на паметта.\r\n ", "date": "2018.11.27", "title": "\"Разрушаваме\" стари спомени, за да формираме нови!"}
{"url": "https://www.dnes.bg/stranata/2018/11/27/otkriha-tialo-na-jena-do-jilishtna-sgrada-vyv-varna.394849", "text": "Тяло на жена е открито до жилищна сграда на ул. \"Генерал Скобелев\", съобщиха от МВР за \"Фокус\".\r\nИнцидентът е станал в следобедните часове. \r\nЗасега няма данни за извършено спрямо починалата жена престъпление. Изясняват се причините за инцидента. \r\nОт Областната дирекция на МВР не могат да предоставят данни за самоличността и възрастта на жената.", "date": "2018.11.27", "title": "Откриха тяло на жена до жилищна сграда във Варна"}
{"url": "https://www.dnes.bg/akoshtete-vqrvaite/2018/11/27/pyrvoto-mi-letene-deltaplaneryt-na-1300-metra-a-az-visia.394819", "text": "Представете си, че се готвите да полетите с делтапланер за първи път в живота си. Навярно дланите ви ще се изпотят от притеснение. Така се чувства и Крис Гърски, който е на почивка в Швейцария и решава за пръв път в живота си да разгледа красивата й природа отвисоко. Но неговото приключение едва не го вкарва в гроба.\r\nКогато уж и последното въже е завързано, Крис и тренираният пилот излитат. Секунди по-късно осъзнават, че нещо не е наред. Оказва се, че капсата, която трябва да захване всички колани за скелета на летателния апарат не е щракната и мъжът увисва на... 1300 метра височина.\r\n                    \n                    \n                С лявата си ръка той се хваща за една от металните пръчки. С дясната се държи за пилота, който панически се опитва да приземи делтапланера и да спаси живота на Крис.\r\nПрофесионалистът дава всичко от себе си, но едва успява да контролира машината. А туристът се изплъзва. Хваща се за крака на пилота, а след това го изпуска и виси само на лявата си ръка, вкопчена в металната тръба.\r\nДокато прелитат над гъста гора, управляващият делтапланера се опитва да задържи падащият човек с ръката си, но едва успява. Когато са близо до земята, Крис решава, че е време да се пусне.\r\n\"Две минути висях, опитвайки се да спася живота си. Погледнах надолу и си помислих, че ще умра. Падането беше тежко, но поне оцелях ,за да разкажа историята си!\", казва Гърски.\r\nПри удара той чупи китката си и разкъсва сухожилието на левия си бицепс. Претърпява операция, а пилотът успява да кацне няколко метра по-надолу и остава невредим.\r\nЦялото ужасяващо приключение Крис заснема на видео, което публикува в YouTube. Казва, че след като далеч не се е забавлявал при първото си спускане с делтапланер, е сигурен, че ще опита пак.", "date": "2018.11.27", "title": "Първото ми летене... Делтапланерът на 1300 метра, а аз – вися!?"}
{"url": "https://www.dnes.bg/kino/2018/11/27/vezdesyshtiiat-na-krachka-ot-oskarite-imame-li-shans.394850", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Точно преди година българският филм \"Вездесъщият\" излезе по кината и обра безброй престижни отличия. Взе награда за най-добър филм на фестивала \"Златна роза\", а наскоро стана ясно, че това ще е и нашето предложение за големите награди \"Оскар\". \n\r\nСамо преди дни режисьорът на българската лента Илиян Джевелеков се завърна на родна земя, след като представи \"Вездесъщият\" в Лос Анджелис. Филмът се хареса на голяма част от членовете на Академията и отзивите са добри. Имаме ли шанс наистина да грабнем престижното отличие? \n\r\n\"В момента нямаме такъв шанс, защото част от филмите, с които се състезаваме са много добри, но освен това са подкрепени и с много пари за реклама\", каза пред камерата на предаването \"Директно\" по телевизия  режисьорът Илиян Джевелеков. \n                    \n                    \n                \r\nВъпреки това, екипът се чувства удовлетворен заради високата оценка, която \"Вездесъщият\" получава от десетки хора. \n\r\n\"Това е положително не само за нас като продуценти, но и за нашето кино въобще. Много хора в Лос Анджелис нямаха представа къде е България, не знаеха коя е столицата ни. Сега знаят, че градът, който виждат във филма, е София\", сподели още Джевелеков. \n\r\nТой сподели още, че макар и наградата Оскар все още да изглежда като мираж, присъствието на нашия филм в селекцията за престижните награди е голям успех. \n\r\nИ още в предаването: На 11 декември в столицата ще се проведе най-голямото литературно събитие в София - Международният литературен фестивал. Какво ни очаква и кои са големите имена, които ще посетят любителите на литературата в страната ни? ", "date": "2018.11.27", "title": "\"Вездесъщият\" на крачка от Оскарите. Имаме ли шанс? "}
{"url": "https://www.dnes.bg/obshtestvo/2018/11/27/jenite-vzemat-po-malko-ot-myjete-no-ne-i-v-stroitelstvoto.394828", "text": "Жените в България печелят с 14,4% по-малко от мъжете. Разликата в заплащането между двата пола в Европа е 16,2% също в полза на мъжете. Данните обяви вицепрезидентът на КНСБ Чавдар Христов по време на конференция по темата.\r\nДискусията, посветена на Деня на равното заплащане, бе организирана от Конфедерацията и Фондация \"Фридрих Еберт\".\r\nСпоред Чавдар Христов проблем у нас са утвърдените стереотипи момичетата да се насочват към образование и професии, които са по-ниско платени.\r\n44 на сто от жените в България са в риск от бедност - повече от половината са концентрирани в ниско платените отрасли, в които средната работна заплата е от 670 до 900 лева, при средна заплата 1135 лева.\r\n                    \n                    \n                Заетостта на жените преобладава в две от трите най-ниско платени икономически дейности, при това с по-ниска работна заплата от тази на мъжете. По думите на Христов всички тези данни кореспондират с по-ниската пенсия на жените с 27,7 на сто, по-голямата бедност и социално изключване, съобщиха от синдиката.\r\nСтатистиката показва още, че жените мениджъри са по-малко от мъжете - 32% средно за Европейския съюз, у нас - 44%.\r\n\"На пазара на труда у нас равното заплащане за един и същи труд все още не е реалност. Причините за това са комплексни. Стереотипите въз основа на пол могат да отредят на жените и мъжете предварително определени роли, като по този начин ограничават свободата им да избират своя професионален път. Друга причина е дисбалансът между професионалния и личния живот\", е заявила зам.-социалният министър Султанка Петрова.\r\nСпоред директора на фондацията за България д-р Хелене Кортлендер, въпреки че двата принципа \"равно заплащане за равна работа\" и \"равно заплащане за работа с еднаква стойност\" са правно фиксирани с Договора за Европейския съюз още от самото начало, в ЕС все още има средна разлика в заплащането на жените и мъжете.\r\nИма и огромни различия между държавите-членки. Докато разликата в заплащането на жените и мъжете в Италия и Люксембург е само 5,5%, то в Естония е 26,9%. България e малко под средата с разлика около 14,4 процента. От друга страна в България тази разлика се увеличава, вместо да намалява - така че има основания за безпокойство, е посочила още Кортлендер.\r\nСпоред доц. Лилия Димова секторите в България с най-голяма разлика в заплащането са здравеопазване (30 на сто), преработваща промишленост (25 на сто) и финанси (22 на сто). Има обаче и обратни различия - в строителството мъжете получават с 13 процента по-малко от колегите си жени, а в административните дейности - с 25 на сто.", "date": "2018.11.27", "title": "Жените вземат по-малко от мъжете, но не и в... строителството"}
{"url": "https://www.dnes.bg/politika/2018/11/27/vmro-iska-otnovo-ministerstvo-na-bylgarite-v-chujbina.394840", "text": "Вицепремиерът Красимир Каракачанов поиска да се възстанови министерството на българите в чужбина. \n\nВ коментар пред медиите по повод идеята за закриване на ДАБЧ, за която настоява премиерът Борисов, Каракачанов заяви, че министерство ще се грижи по-добре за политиките на държавата в тази насока. \r\n\"Трябва да има сериозен държавен орган\", категоричен бе вицепремиерът.\r\nКакто е известно, в първото правителство на Бойко Борисов, покойният историк проф. Божидар Димитров беше назначен за министър без портфейл, който отговаря за българите в чужбина.\r\nКрасимир Каракачанов участва в заседание на Съвета по превенция на престъпността и след заседанието му обяви своя идея, според която хората, които не плащат наложени глоби за леки престъпления, да полагат общественополезен труд.\r\n ", "date": "2018.11.27", "title": "ВМРО иска отново министерство на българите в чужбина"}
{"url": "https://www.dnes.bg/politika/2018/11/27/bsp-shte-vnese-v-ks-zakona-za-biudjeta-na-nzok.394851", "text": "БСП ще внесе Законопроекта за бюджета на НЗОК в Конституционния съд. Това се закани соцлидерката Корнелия Нинова от трибуната на Народното събрание.\n\n\n\n\n\r\n\"С този закон се променят 18 закона през преходни и заключителни разпоредби на специален закон, какъвто е бюджетът на НЗОК. И ако в някои от тези промени просто сменяте имената на агенциите, то с текстовете се прави коренна промяна в системата чрез промени в Закона за здравето. Чрез промени на преходни и заключителни разпоредби на Касата променяте Изборния кодекс, Закона за обществените поръчки, Закона за данъците върху доходите на физическите лица, Закона за закрила на детето и така 18 закона. Това е звучен шамар върху българското право, това е тежък удар по българския законодателен процес и петно върху лицето на българския парламент\", настоя Нинова, цитирана от \"Фокус\".\n                    \n                    \n                \r\nЕто защо на основание на Закона за нормативните актове, правилника за неговото приложение и Конституцията на България „БСП за България“ внасяме Закона за бюджета на НЗОК в Конституционния съд, продължи тя.\n\r\nЛидерът на БСП коментира, че в програмата на правителството пише, че здравеопазването е сред приоритети номер едно. \n\r\n\"Ето как се пази той – 4 часа дебати, едно изказване на ГЕРБ и нула на \"Обединени патриоти\". Представям си ако не ви беше приоритет, какви дебати щяха да се водят. Второто твърдение на управляващите е, че няма алтернатива. 41 алтернативни предложения на този закон има от БСП\", отсече червената шефка.", "date": "2018.11.27", "title": "БСП ще внесе в КС закона за бюджета на НЗОК"}
{"url": "https://www.dnes.bg/kino/2018/11/27/amanda-bains-za-provala-v-karierata-sramuvam-se.394830", "text": "След като изчезна за близо четири години от общественото пространство, Aманда Байнс проговори за краха на нейната кариера. Актрисата, която спря да се снима в киното заради проблеми с наркотиците и алкохола, даде емоционално интервю за списание \"Paper\". \n\r\nАз наистина се срамувам от нещата, които съм правила, но не мога да върна времето назад, обяснява Байнс, която започва да работи за различни продукции на 10-годишна възраст. По думите й, през последните няколко години тя е наранила много хора с поведението си и се чувства ужасно. \"Това определено не е вина на Twiiter, a лично моя\", изтъква тя. \n\r\nАманда, която бе идол на много деца през 90-те, изтъкна, че от четири години не е взимала наркотици и вече не близва алкохол. В момента тя се опитва да започне живота си на чисто и дори се е записала в университет, за да продължи образованието си. \n                    \n                    \n                \r\nАктрисата не крие, че когато била под напрежение заради ангажиментите си в киното, взимала не само трева, а и марихуана. Комбинацията на наркотика с алкохол и различни лекарства я направили съвсем различен човек.\r\nВижте още за Аманда Байнс в ", "date": "2018.11.27", "title": "Аманда Байнс за провала в кариерата: Срамувам се!"}
{"url": "https://www.dnes.bg/rusia/2018/11/27/ukrainski-kontrarazuznavach-ranen-tejko-pri-incidenta-krai-krim.394838", "text": "Служител на украинското контраразузнаване е бил ранен сериозно, след като руски изтребител изстрелял ракети срещу украински кораби при инцидента край бреговете на Крим в неделя, предаде Ройтерс, позовавайки се на ръководителя на Службата за сигурност на Украйна (ССУ) Васил Хрицак.\n\r\nУкрайна и Русия си размениха обвинения, след като руската страна стреля по украински военни кораби и след това ги задържа. Кризата принуди Украйна да въведе военно положение в някои райони, като се оправда със заплахата от руска инвазия по суша, отбелязва Ройтерс.\n\r\n\"Според потвърдена оперативна информация на ССУ един от руските изтребители е използвал неуправляеми бойни ракети срещу украинските кораби, в резултат на което един от офицерите от ССУ е сериозно ранен\", каза в изявление днес ръководителят на службата Васил Хрицак.\n\n\n\r\n                    \n                    \n                Русия каза, че сред задържаните украинци има служители на ССУ, припомня Ройтерс.\n\r\nХрицак потвърди това и каза, че служителите на разузнаването са били там в подкрепа на военните.\n\r\n\"Наистина предизвикващ изненада факт е, че срещу два украински катера и малък влекач руснаците използваха шест кораба на Федералната служба за сигурност (ФСС) и четири военни кораба, както и военни хеликоптери и самолети на военновъздушните сили\", заяви той.\n\r\nХрицак добави, че Съветът за сигурност на Украйна взима всички необходими мерки, за да осигури освобождаването на всички пленници.\n\r\nМеждувременно ФСС разпространи днес видеозапис с трима членове от екипажите на арестуваните в неделя украински кораби. Всеки от тримата моряци признава, че е преминал незаконно руската граница.\n\r\nНе става ясно дали е упражнена принуда върху мъжете да говорят. На записа обаче се вижда ясно, че единият от тях чете субтитри, отбелязва Ройтерс.\n\r\nРуската брегова охрана подложи на обстрел в неделя три украински военни кораба, опитващи се да минат през Керченския проток, близо до анексирания от Русия Кримски полуостров. В последствие Русия задържа плавателните съдове и техните екипажи, припомня БТА.\n\r\nЕскалацията на обстановката в неделя изостри още повече и без това високото напрежение след анексията от Русия на Крим през 2014 г. и подкрепата й за проруските сепаратисти в Източна Украйна.\n\r\n ", "date": "2018.11.27", "title": "Украински контраразузнавач ранен тежко при инцидента край Крим"}
{"url": "https://www.dnes.bg/notifikacii/2018/11/27/kriptovaluta-gi-hvyrli-v-djaza-bandata-iztochila-5-mln-leva.394801", "text": "Банда с джаз певец източи 5 млн. лева във вид на криптовалути, възползвайки се от пропуск в сигурността на системата. \n\r\nМилена Митева и съучастниците ѝ - джаз певецът Димитър Карбанов и Любомир Болчев, ударили платформата FuturoNetwork. В нея се търгува с криптовалутата FuturoCoin, пише \"\". Тя е подобна на биткойните. Откраднатото се равнява на 5 млн. лв.\n\r\nВеднага след удара тримата решили да прикрият следите си. За целта обърнали откраднатите futurocoins в други криптовалути. Така се сдобили с етери, лайткойни и монеро. След това започнали да търгуват и с тях.\n\n                \n                \r\nТози път тримата разменили средствата за най-популярните виртуални пари - биткойн. По това време обаче антимафиотите от отдел “Киберпрестъпност” в ГДБОП ги надушили и започнали да ги наблюдават. Митева, Болчев и Карбанов започнали да харчат. Купили си кола за 60 хил. лв.\n\r\nТримата са арестувани на 22 ноември. От домовете им са иззети компютри и флашки, пълни с портфейли за криптовалути, тефтери с данни за множество акаунти, на които са държани задигнатите дигитални пари. \n\r\nОткрити са и множество цифрови комбинации - кодове за достъп до конкретни платформи, които предлагат услуги за съхранение и придобиване на криптовалута. Според разследващите данните са били нужни на групата, за да подготвят следващия си удар, който щял да бъде за над 15 млн. лв.\n\r\nСлед акцията колата и криптовалутите са конфискувани. За лидер на групата е сочена Милена Митева, която от години се занимава с криптовалути. Тя и певецът са оставени в ареста от спецсъда. Любомир Болчев е на свобода с гаранция от 50 хил. лв. Решението може да се обжалва пред спецапелативния съд.\n\r\nИ тримата са неосъждани. Групата е обвинена, че е действала като банда за измами.", "date": "2018.11.27", "title": "Криптовалута ги хвърли в \"джаза\": Бандата, източила 5 млн. лева"}
{"url": "https://www.dnes.bg/football/2018/11/27/pauza-pauza-maradona-pak-neadekvaten-kakvo-se-sluchva-s-nego.394798", "text": "\r\nЛегендата на световния футбол Диего Армандо Марадона за пореден път тази година шашна феновете си с неадекватно поведение.\n\r\nДон Диего в момента е треньор във втора мексиканска дивизия, като редовно приковава върху себе си погледите на феновете.\r\nСлед мача на своя отбор \"Дорадос\" срещу отбора на \"Хуарес\", легендарният №10 застана пред камерата, за да даде мнение за срещата, но говорът му бе повече от неадекватен.\r\n                    \n                    \n                Феновете на аржентинеца си спомниха за поведението на Марадона по-рано през тази година по време на световното първенство в Русия. Дон Диего открадна шоуто на Лео Меси и компания при победата на \"гаучосите\" с 2:1 над Нигерия в мач, който в крайна сметка класира за 1/8-финалите южноамериканците.\r\nТогава 57-годишният аржентинец се държа изключително емоционално от трибуните по време на решаващата среща. Първо Марадона танцува с фенка на Нигерия, а след победния гол на Маркос Рохо направи неприлични жестове с пръстите. В крайна сметка след края на мача Диего Марадона имаше нужда от лекарска помощ.\r\nСнимки показаха как Марадона седи на фотьойл с видимо изтощен вид, а лекари го преглеждат и измерват пулса му.\r\nКакто е известно, дълги години Марадона се бореше със зависимостта си към наркотиците.", "date": "2018.11.27", "title": "Пауза, пауза... Марадона пак неадекватен, какво се случва с него?"}
{"url": "https://www.dnes.bg/notifikacii/2018/11/27/ruskinia-omaia-kralia-na-malaiziia-ojeniha-se.394804", "text": "Кралят на Малайзия си взе рускиня за жена. Победителката в конкурса \"Мис Москва-2015\" - 25-годишната рускиня Оксана Воеводина сключи брак с краля на Малайзия Туанку Мухамад V Келантан.\n\r\nСватбата се е състояла на 22 ноември в елитното селище Барвиха край Москва.\n\r\nТържеството е минало без алкохол, а храната е била халална. \n\r\nПо данни на малайзийското издание Rakyatku News Оксана е приела исляма, както и мюсюлманско име – Рихана. На една от снимките, публикувани в мрежата, Оксана-Рихана е облечена с хиджаб. \n\r\nСъобщава се също така, че след сватбата рускинята няма да може да носи короната на кралица на Малайзия. Тази титла може да бъде дадена само на коренна малайзийка. \n                \n                \r\nМонархията в Малайзия има представителни функции. Държавата се управлява фактически от правителството и премиера. Кралят се избира за пет години, като настоящият ще управлява до 2022 г.\r\n\n\r\n \r\n ", "date": "2018.11.27", "title": "Рускиня омая краля на Малайзия, ожениха се!"}
{"url": "https://www.dnes.bg/stranata/2018/11/27/tornado-nad-berkovica-otvia-pokriva-na-hija-kom.394827", "text": "\n\r\nТорнадо посред нощ връхлетя хижа \"Ком\" над Берковица и отнесе част от покрива й. При инцидента няма пострадали хора.\r\nКъсно снощи бурята е ударила балканската хижа. Вятърът бил толкова силен, че за минути покрива на сградата бил отвян. Греди, ламарини и обшивки са били изкъртени и захвърлени като сламки, разказват очевидци пред \"Труд\".\r\nПо време на бурята в сградата са били само хижарите, които са реагирали бързо и са изключили електричеството, за да не възникне пожар. Другите две хижи в района не са били засегнати от торнадото.\r\nШефът на туристическото дружество в Берковица Красимир Статков разказва, че това не е първата подобна буря в района. Заради множеството изсъхнали борови дървета, които допреди години са предпазвали сградата от жестоките условия на Балкана, днес хижа \"Ком\" е по-податлива и щетите са по-сериозни.\n                    \n                    \n                \r\n\r\nТуристите в предбалканския град са се заели с ремонта на сградата и търсят помощ. Според експертите възстановяването на покрива ще струва над 25 000 лв.\r\nБерковските планинари за отправили зов за помощ и събират доброволци, които да се включват във възстановяването на хижа \"Ком\" до началото на ски сезона.\r\nСградата разполага със 100 места, а край нея има голяма писта с дължина 1,2 км. През зимните месеци хижа \"Ком\" е предпочитана дестинация за любителите на зимните спортове от страната, които търсят бягство от шумния град и отдих сред величието на Балкана.", "date": "2018.11.27", "title": "Торнадо над Берковица, отвя покрива на хижа \"Ком\""}
{"url": "https://www.dnes.bg/politika/2018/11/27/petima-policai-prebili-17-godishen-previsheni-prava.394829", "text": "БСП се оплака от полицейско насилие над младеж в Сандански. 17-годишният бил пребит, докато бил задържан, а и след това, в петък отново ял пердах.\r\nСигналът до левицата бил подаден от конфедерация \"Защита правата на децата\", а подробности около случая разкри червеният Антон Кутев. \r\nТой обясни, че до инцидента се е стигнало, след като четирима младежи на 17 и 13 години са се скарали с шофьор.\r\n\"Кой и кого е блъснал, и какво е станало - не знам. Сигурно са си наговорили лоши работи. Оказва се обаче, че след този сблъсък, мъжът, с когото младежите се скарват, се оказва цивилен полицай, който по това време не е на работа. След около 5 минути пристигат три полицейски коли и пребиват доста здраво едно от децата. Разбрах, че едно от тях със сигурност се е държало предизвикателно, но не е налитало на бой\", разясни Кутев.\r\n                    \n                    \n                Той твърди, че показанията и на другите младежи са били в тази посока: \"Каквото и да е направило това дете, то можеше да бъде арестувано, да бъде съдено, можеха да бъдат приложени всички законови мерки срещу него, но тук в съдебната експертиза става въпрос за над 20 рани\".\r\nСоцдепутатът се позова и на разказите на тримата младежи, които твърдят, че агресивното хлапе е било бито пред тях и те са снимали побоя, а след това 17-годишният е бил налаган и в районното.\r\nСпоред Кутев компетентните органи дължат обяснение какво е наложило този груб арест и защо младежът е бил бит от петима полицаи.\r\n\"Според мен става дума за превишаване правата на полицаите, но не съм аз институцията, която трябва да го каже\", коментира депутатът.\r\nОт съдебно-медицинската експертиза пък ставало ясно, че \"цялата челна област, както и лявата челно слепоочна област са осеяни с множество петнисти и ивичести охлузвания\".\r\nОсвен това на главата на момчето има кръвонасядане от около 2 см. Охлузени, с оток и кръвонасядания са и ръцете, и краката на младежа, заключи Антон Кутев.", "date": "2018.11.27", "title": "Петима полицаи пребили 17-годишен. Превишени права?"}
{"url": "https://www.dnes.bg/obshtestvo/2018/11/27/po-visoki-danyci-v-kurortite-rumen-radev-sezira-ks.394846", "text": "Президентът Румен Радев сезира днес Конституционния съд с искане да бъдат обявени за противоконституционни и за несъответстващи на международни договори отделни разпоредби от Закона за изменение и допълнение на Закона за корпоративното подоходно облагане. \nВ искането се оспорва въвеждането на по-високи данъци за имоти в населени места от Списъка на курортите в България.\r\nСпоред държавния глава така се нарушават изискванията на чл. 60 от Конституцията за законоустановеност на данъците и за съобразяването им с доходите и имуществата на данъкоплатците.\r\n\"Поставянето на размера на данъчната ставка в зависимост от списък, приет от Министерския съвет, означава, че не само Народното събрание, както предвижда Конституцията, а и правителството със свой акт ще участва в определянето на размера на данъка. Обвързването на размера на данъка с използването на имота смесва по конституционно недопустим начин подоходни и имуществени данъци. Затова лицата, които не получават наеми от своите имоти, ще дължат по-висок данък за имота си в сравнение с лицата, които не само притежават имот, но и получават доходи от него\", мотивира се президентът.\n                    \n                    \n                \r\nСпоред държавния глава незачитането на граждански права и вменени задължения води до нарушаване на конституционно установени принципи, които са особено важни при взаимоотношения с властнически характер, каквито имаме в сферата на данъците и държавната служба.\r\nС тези аргументи на 13 ноември 2018 г. Румен Радев наложи вето на промените. Сезирайки Конституционния съд, президентът отстоява тази своя позиция по отношение на отделни разпоредби от повторно приетия от Народното събрание закон, съобщиха от прессекретариата му.\r\nПрезидентът смята, че е конституционно неприемливо предвиденото прекратяване на  правоотношенията с висши държавни служители без предизвестие по преценка  на директора на Агенция \"Митници\". Освобождаването \"по преценка\" е предпоставка за административен  произвол, който е несъвместим с правовата държава, заявява Румен Радев. \n\r\n ", "date": "2018.11.27", "title": "По-високи данъци в курортите? Румен Радев сезира КС"}
{"url": "https://www.dnes.bg/politika/2018/11/27/fondyt-za-lechenie-na-deca-v-istoriiata-nzok-poema.394837", "text": "От 31 март следващата година Фондът за лечение на деца ще спре да съществува. Функциите му ще бъдат иззети от НЗОК,  решиха депутатите окончателно.\n\n\r\nДокато това се случи, процедурите по заявленията за заплащане за медицински и други дейности ще се разглеждат както досега - от Центъра, а процедурите по заявления за лечение в чужбина - от Министерството на здравеопазването. \n\r\nНеприключилите до 31 март 2019 г. процедури ще бъдат довършени по новия ред от НЗОК.\r\nРесорният министър Кирил Ананиев защити промяната, въпреки че от опозицията се противопоставиха на закриването на фонда с мотива, че НЗОК няма опит в тези дейности.\r\n                    \n                    \n                Според Ананиев обаче Касата има много по-голям опит за трансплантациите, отколкото Фондът за лечение на деца в чужбина и не е проблем, че той ще бъде закрит.\r\n\"Искам да уверя, че с това не се отменят съществуващи права на нашите деца като пациенти за лечение в чужбина. Беше казано, че ние преследваме преструктурирането с цел уеднаквяване процедурите по финансирането и структурирането на тази дейност чрез осигуряване на една контактна точка – НЗОК, която ще издава единствено формуляр S2. Много важен въпрос е, че предтрансплатанционната и следтрансплантационната дейност се финансира от НЗОК. Тоест, ние изваждаме един елемент. А по-тежките моменти са може би след трансплантациите, когато трябва да се грижим за тези деца\", заяви Ананиев.\n\r\nЗдравният министър посочи, че НЗОК има много по-голям капацитет в тази област. \n\r\n\"За миналата година те са направи разходи за трансплантации и на малки, и на големи за 80 млн. лв., докато Фондът за лечение на деца в чужбина – само 12 млн. лв. Кой има по-голям опит от двете институции?\", риторично попита той, цитиран от \"Фокус\".\n\r\nАнаниев коментира и че по този начин ще има много по-голяма прозрачност.\n\r\n\"Защото НЗОК взима решенията по определени медицински показатели. Тя спазва европейски директиви и правила, които се прилагат в цяла Европа за лечение на чужди граждани. Така че няма нито едно оплакване от тези трансплантации, които е финансирала НЗОК. Фондът за лечение на деца не прави политика, политиката се прави от медицинските специалисти –така че решението отново ще се взима от тях. Парите ще се взимат от бюджета на Министерството на здравеопазването към НЗОК, което гарантира, че тези пари няма да отидат за нищо друго освен за трансплантации на българските деца\", заяви министърът.\n\r\nПо думите на Ананиев в НЗОК ще се създаде специален отдел в дирекцията за европейски въпроси.\n\r\n\"И използваме капацитета, който в момента го има във Фонда за лечение на деца\", заяви той.", "date": "2018.11.27", "title": "Фондът за лечение на деца – в историята, НЗОК поема"}
{"url": "https://www.dnes.bg/balkani/2018/11/27/shkolo-s-4-deca-zad-chinovete-v-remont-opustiavashtite-sela-v-hyrvatiia.394818", "text": "\r\nПразни къщи, опустели улици, заковани училища. Това звучи познато. Познато за България, познато и за Хърватия.\r\nПрокудени от кризата хърватите масово напускат родината, заради липса на перспектива.\r\nВ Източна Славония почти не са останали семейства с деца, предава \"\".\r\n                    \n                    \n                В селското училище в Бук децата намаляват все повече и повече.\r\n\"Когато започнах преди 15 г. имаше общо 1400 ученици. Сега са останали само 756. Броят на децата намаля, не само из нашето училище, а и в цяла Славония\", обяснява Хрвое Галич, директор на училището.\r\nВ училището в съседното село Ружево има само 4 ученици. Тази година не е имало и първолак.\r\nДиректорката Сладана Свайдер обяснява, че за първи път в училището има по-малко от 5 ученика.  Властите обаче не закриват училището, а напротив - ремонтират го.\r\n\"Където има училище, има и живот\", обяснява социална служителка. За кого обаче, не е ясно.\r\n", "date": "2018.11.27", "title": "Школо с 4 деца зад чиновете... В ремонт! Опустяващите села в Хърватия"}
{"url": "https://www.dnes.bg/politika/2018/11/27/bsp-sezira-kpkonpi-da-proveri-imotite-na-goranov-i-deputati.394848", "text": "От БСП обявиха, че сезират Комисията за противодействие на корупцията и за отнемане на незаконно придобитото имущество /КПКОНПИ/ във връзка с медийни публикации за корупция и конфликт на интереси по отношение на министъра на финансите Владислав Горанов, народните представители от ГЕРБ Десислава Атанасова, Делян Добрев и Красимир Велчев и вече бившия депутат Антон Тодоров. От ГЕРБ реагираха, че това са фалшиви новини.\n\n\n\n\r\nПред журналисти секретарят на ПГ на левицата Филип Попов цитира чл. 47 ал. 2 от Закона за противодействие на корупцията и за отнемане на незаконно придобито имущество, според който за сигнал се считали и медийни публикации. \n                    \n                    \n                \r\nТой посочи, че сезират Комисията да провери дали това са фалшиви новини или не. Внасяме това искане с настояване Комисията да провери тези сигнали по отношение на тези апартаменти - какво е основанието за придобиване, има ли наем, коментира Попов, цитиран от БТА.\n\r\n\"Това са сериозни обвинения, които съществуват в медиите, по отношение на корупция и конфликт на интереси и работата на Комисията е да провери\", беше категоричен той.\n\r\nДесислава Атанасова от ГЕРБ коментира, че ще очаква с огромно внимание проверката на КПКОНПИ. Знаете, че не само аз, но и всички колеги, които сме народни представители, всяка година декларираме своето имущество, каза тя и добави, че информацията е публична на сайта на Сметната палата. \n\r\n\"Прави ми впечатление обаче, че явно БСП са проводници на фалшиви новини, след като се налага в момента да коментираме този случай\", каза Десислава Атанасова.\n\r\nПо думите й първата публикация била в сайт за фалшиви новини и абсолютни измислици, който даже си бил написал \"Не вярвайте на това, което четете\". Този сайт, освен че е обявил мен и още няколко колеги за собственици, наематели и всякакви други на апартаменти, офиси и т.н., е обявил и че сме свързани с Държавна сигурност, посочи Атанасова и уточни, че става въпрос още за Делян Добрев, Красимир Велчев и Антон Тодоров.\n\r\nАко някой от колегите от БСП покаже запис, снимка, какъвто и да е материал, че някога през живота съм стъпвала в комплекса \"Царско село\", съм готова да си подам оставката на мига, но очаквам същото от тях - от г-н Попов, от г-жа Нинова и от всички вносители на този сигнал, заяви Атанасова. \n\r\nТя отбеляза още, че е родена през 1978 г. и в момента, когато ДС вече не е функционирала, е била на 10-11 години. Не знам дали те са вербували и бебета или малолетни, пошегува се тя и показа документ от комисията по досиетата, че лицата, родени след 16 юли 1973 г. не подлежат на проверка за принадлежност към ДС и разузнавателните служби на Българската народна армия.", "date": "2018.11.27", "title": "БСП сезира КПКОНПИ да провери имотите на Горанов и депутати"}
{"url": "https://www.dnes.bg/politika/2018/11/27/zakana-edno-otsystvie-na-deputat-ot-ns-750-leva-nazad.394841", "text": "Депутатите, но този път не само от опозицията, а и от мнозинството се готвят да посегнат за заплатите си. \n\r\nСлед като червената шефка Корнелия Нинова в петък поиска възнаграждението на законотворец да бъде орязано с 543 лева, днес шефът на правната комисия Данаил Кирилов от ГЕРБ отсече, че ще предложи глоба от 750 лева за всеки народен избраник, който без причина отсъства от пленарната зала.\n\n\n\r\nЗаканата му дойде след поредната поименна проверка, която той поиска както всеки пленарен ден, защото социалистите отказват да идват на работа в парламента с мотива, че кворумът бил работа на управляващите, а те били на срещи с избирателите.\r\n                    \n                    \n                Явно игрите и опитите за провал на заседанията на Народното събрание от страна на опозицията преляха чашата на търпението на Данаил Кирилов и той се реши да предложи солената глоба.  \r\n \r\n\"На заседанието на Комисията по правни въпроси в четвъртък ще се обсъжда предложението на Корнелия Нинова за изменения в Правилника за дейността на Народното събрание. Заявявам, че на заседанието задължително ще предложа необоснованото отсъствие от процедура по поименна проверка да се наказва като нарушение с глоба от 750 лева\", закани се той.\r\nА промяната в правилника, за която той спомена е поредният опит на левицата да намали заплатите на депутатите.\r\nОсвен това червените искат да се задължи министърът на финансите до два месеца да изготви предложение за определяне на размера на възнагражденията на законотворците.\n\r\nПоправката е внесена от групата на левицата на 23 ноември, дни след като НСИ излезе с последните данни за средното заплащане в страната и стана ясно, че заплатите на депутатите, а оттам и на президента, премиера и министрите се увеличават с по няколкостотин лева. \n\r\nПо последни сметки надниците на депутатите са се увеличили с 8,3 на сто, което прави с 297 лв. до 3540 лв. на месец. Те са равни на средни брутни заплати в обществения сектор за последните три месеца. \n\r\nСпоред червената шефка Корнелия Нинова обяви това е недопустимо и заради това поиска депутатите да взимат с по 543 лева по - малко на месец.\r\nПо нейните сметки това е сумата, с която са скочили заплатите на законотворците през последните 2 години. \n\r\nДосега левицата вече два пъти прави опити да намали заплатите на политиците, но безуспешно. \n\r\nПървият опит на БСП  беше малко, след като заработи 44-ото Народно събрание. Вторият - през април. И тогава очаквано искането им не среща подкрепата на останалите политически сили в НС, като от ГЕРБ ги определиха като популизъм.", "date": "2018.11.27", "title": "Закана: Едно отсъствие на депутат от НС – 750 лева назад!"}
{"url": "https://www.dnes.bg/akoshtete-vqrvaite/2018/11/27/pazete-se-ot-tiah-zodiite-s-losh-nrav.394831", "text": "Всеки от нас има забързано ежедневие. Понякога претрупаната програма за деня, гоненето на крайни срокове, карането и взимането на децата, както и куп други отговорности, могат да се отразят зле на психиката ни. В един момент напрежението си казва думата и човек избухва без причина. \n\r\nНа всеки му се е случвало да има лош ден, в който нищо не му се отдава. Но когато става така, че сме обкръжени от хора, които се славят със своя темперамент, общуването въобще не върви. \n\r\nИма четири зодиакални знака, които по принцип са известни със своя лош нрав. С тях комуникацията винаги е по-трудна. Ето кои са те: \n\r\n\n\r\nВсеки има някой роднина или приятел, който е с тази зодия. Общоприето е схващането, че с Овните трудно се спори. Те са доста импулсивни и дори агресивни, ако не бъде на тяхното. Много бързо се палят и започват да спорят, ако бъдат засегнати по някакъв начин. Винаги са с рогата напред и нямат достатъчно търпение, за да решат един конфликт по мирен начин. \n                    \n                    \n                \r\n\n\r\nХората с този знак са доста емоционални и проницателни. Трябва им съвсем малко, за да се разстроят и могат да развалят деня на околните със своето мърморене. Освен това са доста песимистично настроени. Друго характерно за тях е, че са подозрителни към хората, което често е причина за конфликтни ситуации. Дори и да са виновни, от тях ще чуете дълга плеада от аргументи, че са прави. Ако са обидени за нещо, ще се сърдят с дни или ще направят нещо друго, за да си го върнат.\r\nВижте кои са останалите в ", "date": "2018.11.27", "title": "Пазете се от тях: Зодиите с лош нрав"}
{"url": "https://www.dnes.bg/stranata/2018/11/27/api-predupredi-ide-sniag-trygvaite-podgotveni.394839", "text": "Шофьорите, на които им предстои пътуване през следващото денонощие, трябва да тръгват с автомобили, подготвени за движение при зимни условия.\r\nПрогнозата на метеоролозите е за сериозно застудяване, като на много места дъждът ще се усили и ще преминава в сняг, предупреждават от пресцентъра на Агенция \"Пътна инфраструктура\".\n\r\n\"Необходимо е да се кара внимателно, със съобразена скорост, да се спазват правилата за движение, необходимата дистанция и да не предприемат резки маневри. Блокирането на движението от превозни средства, които не са подготвени за движение при зимни условия, затруднява работата на снегопочистващата техника и възпрепятства пътуването на всички останали шофьори\", посочват от Пътната агенция.\r\n                    \n                    \n                На директорите на областните пътни управления е разпоредено да следят прогнозите по райони и със завишено внимание да предприемат необходимите действия за обработка на настилките във високопланинските райони и проходите, където има предпоставки за хлъзгавост и заледявания по усойните места.\r\nВ поддържането на 20 000 км републикански пътища през зимните месеци ще участват около 3000 снегопочистващи машини - снегорини, техника за разпръскване на пясък и т. н. По опорните пунктове са осигурени необходимите количества сол, пясък, луга и химически вещества.\r\n ", "date": "2018.11.27", "title": "АПИ предупреди: Иде сняг, тръгвайте подготвени!"}
{"url": "https://www.dnes.bg/obshtestvo/2018/11/27/54-ot-bylgarite-se-otopliavat-na-dyrva-i-vyglishta.394808", "text": "54% от населението в България използва за отопление дърва и въглища, 28,6% - електричество, 15 на сто - централизирано топлоснабдяване. Данните обявиха от Института за енергиен мениджмънт.\r\nГазоразпределителната мрежа не се използва в пълния й обем. Макар че около 10% имат достъп до природен газ, само 2% използва природен газ за отопление, съобщи Иванка Диловска от Института по време на дискусия в София.\r\nТя допълни, че между 77-82% от общите емисии на фините прахови частици са в резултат от битовото отопление за периода 2011-2016 г. През 2016 г. този процент е 55,5, предимно от изгарянето на дърва и въглища.\r\nПрез 2016 г. средно за година в България непланираните прекъсвания на тока са били около 113 минути, планираните са били около 170 минути годишно, предаде БТА. В Дания, Германия и Люксембург са били с най-малко непланирани прекъсвания на тока, защото в тези страни имат най-голям брой подземни кабели\r\n                    \n                    \n                Междувременно индустриалните федерации на КТ \"Подкрепа\" организират протест в София в защита на добива и преработката на български лигнитни въглища. В протестното шествие се очаква да се включат около три хиляди души, съобщи на пресконференция в централата на синдиката Димитър Манолов, президент на КТ \"Подкрепа\".\r\nВ началото на декември в Катовице, Полша ще се състои 24-та Конференция на страните по Рамковата конвенция на ООН за изменение на климата. Очакваме и настояваме правителството да изготви Национален план за климата и енергетиката, отчитащ реалността в енергийния сектор и последствията за българската икономика. В момента България няма Национална енергийна стратегия и програма за бъдещето за развитието на отрасъла, заявяват от синдиката.\r\nЕК да прилага диференциран модел към отделните държави, спрямо тяхното състояние и перспективи за развитие, настоя Манолов. В България основен източник на енергия е АЕЦ \"Козлодуй\", а ТЕЦ-овете помагат, когато потреблението се увеличи и ако те спрат, може да има недостиг, защото няма и откъде да се внесе енергия, допълни президентът на синдиката.\r\nПротестното шествие ще мине през централата на Европейската комисия, Министерството на икономиката, Президентството, Министерския съвет и КЕВР, Министерството на енергетиката и МОСВ.\r\nЦената на електроенергията се увеличава, но цената на въглищата не се вдига, заявиха от синдиката. Ако мините не могат да произвеждат въглища, то и ТЕЦ-овете не могат да работят, посочиха от КТ \"Подкрепа\".\r\nВ България почти половината от електроенергията се произвежда от въглища, местно производство. Намаляването на тази икономика ще ликвидира изцяло български бранш, в който са заети общо 150 хиляди души, заявиха от синдиката. Протестът е планиран за 29 ноември.", "date": "2018.11.27", "title": "54% от българите се отопляват на дърва и въглища"}
{"url": "https://www.dnes.bg/politika/2018/11/27/bylgariia-i-polsha-ukrainskite-moriaci-da-bydat-osvobodeni.394820", "text": "\n\r\nБългария и Полша призоваваме за незабавно връщане и освобождаване на украинските кораби от Русия и деескалация на напрежението чрез диалог. Това каза на пресконференция президентът Румен Радев след среща с полския държавен глава Анджей Дуда, предаде \"Фокус\".\n\r\n\"По време на нашата среща обсъдихме с тревога критичните отношения между Русия и Украйна. И призоваваме за сдържаност, за разум, за деескалация чрез диалог, без употреба на сила, за гарантиране на свободата на гражданското корабоплаване, за незабавно връщане и освобождаване на корабите от страна на Руската федерация. За нас като страни от този регион е много важно да не допуснем по-нататъшна ескалация\", заяви Радев.\n                    \n                    \n                \r\nОт своя страна полският държавен глава Анджей Дуда обясни, че е трудно да се пренебрегне това, което се случва.\n\r\n\"Няма съмнение, че е необходима деескалация на напрежението. Украинските моряци, които бяха пленени от руските войски, трябва да бъдат освободени. Това е състояние, което ние не можем да приемем. И ние с президента Радев нямаме съмнение, че са нужни по-нататъшни действия тези конфликти да приключват. И с всички сили призоваваме за това\", заяви Дуда. \n\r\nТой увери, че Полша ще се включи в международните действия, които ще се реализират от международната общност, за да се приключи с това. \"Няма съмнение, че Русия е агресор и за пореден път се случва нарушаване на споразуменията, сключени между Русия и Украйна. И това не може да се приеме\", каза полският държавен глава.", "date": "2018.11.27", "title": "България и Полша: Украинските моряци да бъдат освободени!"}
{"url": "https://www.dnes.bg/cars/2018/11/27/imame-koli-shte-plashtame-13-godishnite-s-20-otstypka-v-danyka.394761", "text": "С 20% отстъпка от данъка ще се възползват колите, на възраст до 13 години показват изчисления след приемането на промените в Закона за местните данъци. Така автомобилите, произведени след 2005 г. ще имат намаление.\r\nЗа по-новите, които имат еврокатегория, има намаление на данъка. Остъпката може да стигне и до 60%, ако превозното средство е с Евро 6.\r\nПрез миналата седмица парламентът отхвърли ветото на президента Румен Радев върху текстове в данъчните закони и те вече влизат в сила.\n\n\n\n\n\r\nЗа колите има промяна при изчисляването на данъка. Освен по мощността и годината на производство, както е в момента, ще се добавя и екокомпонент. Нова е и скалата за възрастта на автомобилите.\r\n                    \n                    \n                За най-старите - тези над 20 г., бе гласувано да се облагат с коефициент 1,1. Това означава, че получената сума ще се вдигне с 10%. В момента за превозни средства над 14 г. няма увеличение, пише \"\".\r\nЗа стари, но мощни коли, с двигатели например от 300 конски сили, увеличението ще е най-голямо и данъкът може да се вдигне почти двойно.\r\nДопълнително увеличение ще има и заради екоданъка. При него е записано, че за коли, които нямат еврокатегория или са с Евро 1 и Евро 2, налогът, получен от мощността и възрастта, може да се увеличи с още от 10 до 40%. На практика това засяга всички коли, които са над 22 г., тъй като те са с въпросните еврокатегории.\r\nТака се оказва, че Opel Corsa от 1987 година с мощност 45kW ще плаща вместо досегашните 12,20 лева - 18,50.\r\nСобственик на Volkswagen 3 от 1993 година пък ще трябва да извади около 13 лева отгоре за колата си, чиито данък ще стигне 40 лева.\r\nСъвсем различно стоят нещата при по-мощните коли. Например Audi A8 от 1995 година, което в момента е с данък от 377 лева, ще има увеличение от почти 190 лева в налога.\r\nВсички общини в България стоят твърдо зад промяната  на данъчната ставка и увеличението на налога за цапащите коли. Това заявиха наскоро от Националното сдружение на общините (НСОРБ).\r\nСпоред изчисленията на НСОРБ онези, които карат най-старите коли, няма да бъдат засегнати сериозно.\r\n\"Гласуваното изменение на данъка цели не да събира повече пари в общините, а той да се определя според това дали един автомобил замърсява повече, или по-малко околната среда\", обясни шефката на бюджетната комисия Менда Стоянова. Тя поясни, че увеличение ще има само за много старите коли, които нямат екологична категория и които повече замърсяват.\r\nСпоред екоминистъра Нено Димов противопоставянето на социалното и здравословното е недопустимо, защото здравето и животът на хората са неща, които трудно биха могли да бъдат оценени.\r\nУвеличаването на данъка за по-старите автомобили е с много премерени стъпки, а целта е промяна в мисленето, твърди Димов.\r\nТой подчерта, че увеличение с 20-30% се изразява в 10-15 лева, но това е само една от всички стъпки за по-чист въздух.", "date": "2018.11.27", "title": "Имаме коли – ще плащаме! 13-годишните – с 20% отстъпка в данъка"}
{"url": "https://www.dnes.bg/knigi/2018/11/27/za-jivota-mejdu-senkite-s-jajda.394789", "text": "В свят, в който всеки е убеден, че е различен, има нещо, което изконно ни свързва един с друг - \"Жаждата\". Именно така се казва вторият роман на Захари Карабашлиев, спечелил две от най-престижните награди на родната литературна сцена –  Националната литературна награда за български роман на годината на Фонд  \"13 века България\" и Наградата \"Христо Г. Данов\".\r\nМалко повече от година след появата на \"Хавра\", новата творба на Карабашлиев може да се намери от 3 декември, а на 5-ти декември е представянето й пред публиката. Събитието е от 19.00 часа на сцената на Младежки театър \"Николай Бинев\"с актьора Владимир Пенев.\r\n\"Жажда\" е кратка повест, която ще излезе на пазара на 3 декември 2018 г. с акварелните илюстрации на художника Дамян Дамянов и ще преведе читателя през света на сенките.\r\n                    \n                    \n                Млад мъж се събужда в реанимацията без спомен за тежката катастрофа, от която е оцелял по чудо. Единственото, което може да прави – обездвижен в шини – е да гледа болничния таван и с отегчение да слуша гласа на възрастния пациент на съседното легло.\r\nСъдбата трудно би събрала по-противоположни характери – бъбривият оптимизъм на стареца се сблъсква с горчивия скептицизъм на младежа. A това, което започва като банално говорене, колкото да мине времето, постепенно се разгръща в драматична история за физическото оцеляване, за спасителния пояс на любовта и за победата на красотата над мрака. Романът задава въпроси като: Какво чуваме, когато слушаме? Какво виждаме, когато гледаме? Защо понякога животът ни отнема най-скъпото, за да ни даде най-важното?\r\n\"Жажда\" е с акварелните илюстрации на художника Дамян Дамянов, който споделя за работата си над книгата: \"Илюстрациите за тази книга, подобно на героя в нея, се лутаха дълго, изгубени в морето на изобразителното. Започнаха твърде уверено, като конкретни графични рисунки, но тъй като истината никога не е черно-бяла, постепенно изгубваха ясните си очертания, за да се превърнат в свободни, жадни за друг живот акварели.\"\r\n ", "date": "2018.11.27", "title": "За живота между сенките с \"Жажда\""}
{"url": "https://www.dnes.bg/rusia/2018/11/27/te-kazvat-che-sa-bili-na-lunata-rusiia-shte-proveriava-sled-2030-a.394766", "text": "Били ли са американските астронавти през 1969 година на Луната? Съмненията и дискусиите по този въпрос не затихват от десетилетия. Сега руснаците явно са решили да проверят този факт – лично!\n\r\nНовината съобщи ръководителят на руската космическа агенция \"Роскосмос\" Дмитрий Рогозин: една от задачите на планираната за след 2030 година руска мисия до Луната ще е да провери дали американците наистина са били на Луната през 1969 година: \"Поставихме такава задача - да се отиде и да се провери били ли са там, или не. Те казват, че са били. Ще проверим.\"\n\r\nОтговорът на Рогозин на уточняващ въпрос, зададен от кореспондент, създаде впечатлението, че шефът на \"Роскосмос\" се е пошегувал. Но в Русия отдавна съществуват съмнения относно мисията на НАСА \"Аполо-11\", пише . Съветският съюз се отказа от програмата си за изследване на Луната в началото на 1970-те години, след като четири експериментални ракети се взривиха.\n                    \n                    \n                \r\nСега Русия планира да изпрати след 2030 г. космонавти на Луната, които да останат там две седмици. По думите на Рогозин нито една страна не може сама да изпълнява програма за полети до Луната и уточни, че Русия се надява на сътрудничество със САЩ, Европа и Китай. Миналата година Русия се съгласи да работи заедно с НАСА по проекта за орбитална станция около естествения спътник на Земята, наречена \"Deep Space Gateway\".\n\r\nВ средата на юли 1969 година половин милиард души на Земята проследяват на живо по телевизията как астронавтите Нийл Армстронг и Бъз Олдрин стъпват на Луната, докато астронавтът Майкъл Колинс остава в капсулата. Тогава почти никой не оспорва достоверността на черно-белите кадри, включително и в Съветския съюз.\n\r\nПрез 1970-те години обаче американецът Бил Кейсинг издаде книгата си \"Ние никога не сме били на Луната: Американската измама за 30 милиарда долара\". И до днес тя е основният аргумент на всички, които вярват, че кацането на Луната през 1969 е била една гигантска инсценировка, заснета в тайно телевизионно студио. Инсценировката била дело на режисьора Стенли Кубрик, чийто филм \"2001 - една одисея в Космоса\" излиза още през 1968 година. Поръчител на измамата бил тогавашният американски президент Ричард Никсън, а снимките били направени в американската военновъздушна база Нортън в Сан Бернардино.\n\r\nПървоначално книгата на Кейсинг предизвика най-вече насмешки и подигравки, но през седемдесетте години много американци започнаха вече да не приемат безрезервно всичко, което им казва правителството - особено след аферата \"Уотъргейт\". Още повече, че в творбата си Кейсинг поставя и въпроси, които изглеждат много смислени: Защо снимките от Луната са толкова добри, сякаш са правени от фотографи-професионалисти? Защо никъде на небето не се виждат звезди? И защо американският флаг, забоден на повърхността на Луната, се развява, макар там да няма атмосфера?\n\r\nАвторът на творбата предлага свои обяснения за всичко. На аргумента, че стотици хиляди американци са видели с очите си и на място изстрелването на \"Аполо 11\", той обяснява как след като ракетата се е изгубила от погледа им, курсът ѝ е бил променен и тя е кацнала в Антарктика. Там астронавтите останали няколко дни, след което военен самолет ги откарал до Тихия океан, откъдето били прибрани от самолетоносач.\n\r\nСамите астронавти реагираха особено гневно на твърденията, че били актьори в гигантска измама. Един от епизодите, който дълго ще се помни, е реакцията на Едуин \"Бъз\" Олдрин на провокацията на репортера Барт Сибрел, който през септември 2002 година поиска от астронавта да се закълне в Библията, че е бил на Луната, и го нарече \"страхливец\" и \"лъжец\". Олдрин, тогава на 73 години, удари с юмрук в лицето 35-годишния репортер.   \n\r\nБил Кейсинг почина през април 2005 на 82-годишна възраст. Но до последния си миг той продължи да вярва в своята теория за фалшифицираното от американците кацане на Луната.\r\n \r\n", "date": "2018.11.27", "title": "Те казват, че са били на Луната. Русия ще проверява след 2030-а"}
{"url": "https://www.dnes.bg/crime/2018/11/27/hvanaha-myj-i-jena-s-133-kg-metamfetamin-na-gkpp-vidin.394793", "text": "Гранични полицаи задържаха мъж и жена, превозващи 133 кг метамфетамин, съобщиха от МВР.\r\nНа ГКПП-Видин на 24 ноември вечерта за влизане в страната пристигнал лек автомобил с двама български граждани – мъж и жена.\r\nПри извършена съвместна проверка от служители на ГД \"Гранична полиция\" и ТМУ-Лом, в багажника на автомобила в спортни сакове, както и на мястото на резервната гума, са открити 29 пакета с таблетки в розов и зелен цвят.\r\nПри извършения полеви наркотест таблетките реагирали на метамфетамин. Общото количество на наркотика е 133 кг Граничните полицаи са задържали двамата пътници от автомобила.\r\nГПУ – Видин е образувано досъдебно производство за извършено престъпление по НК. Работата по случая продължава под ръководството на Окръжна прокуратура – Видин.\r\n ", "date": "2018.11.27", "title": "Хванаха мъж и жена с 133 кг метамфетамин на ГКПП-Видин"}
{"url": "https://www.dnes.bg/balkani/2018/11/27/vuchich-na-albancite-sasht-sa-im-i-bashta-i-maika.394782", "text": "Президентът на Сърбия Александър Вучич даде интервю за сръбската държавна телевизия, главна тема на което бе ситуацията в Косово, съобщава сръбският печат.\n\r\n\"Хората мислят, че Косово е наше от памтивека, но това не е истина. Имахме проблеми, винаги сме се борили за тази територия и винаги сме губили. Съгласно преброяването от 1991 г. сме имали само 17 процента от нашето население от 1981 г. и бяхме застрашени. Натискът от албанската миграция се засили. Те бяха много дисциплинирани и даваха всичко за своя албанска държава, а ние бяхме готови на компромиси и напускахме Косово. Правихме драматични грешки през 90-те години и по-късно, само че не толкова видими\", каза Вучич, запитан за сръбската политика спрямо Косово, цитиран от БТА.\n                    \n                    \n                \r\nВучич изрази дълбока загриженост от факта, че гражданите на Сърбия не искат косовският проблем да бъде решен и не знаят пред какво са изправени, а албанците са готови окончателно да решат въпроса за своята държавност и са готови да платят всяка цена за това.\n\n\n\n\n\r\nВучич каза, че го тревожат резултатите от проучване, което показва, че сръбските граждани мислят, че статуквото може да се запази.\n\r\n\"Това не е възможно\", подчерта той. \"Никой не го иска, нито Европа, нито светът, не искат и албанците, които в момента в Косово са 91-92 процента и вече имат потвърдена от западния свят държавност\", каза сръбският президент.\n\r\nТой запита както да се прави, ако се стигне до някакъв конфликт.\n\r\n\"Да се радваме, че сръбската армия ще влезе и ще рискува конфликт с НАТО, или да кажем - елате и избийте нашия народ. Затова през цялото време говорех да намерим компромисно решение, без решение навлизаме в огромни проблеми за нашия народ\", каза той.\n\r\nМоята борба за Косово е борбата на Давид с Голиат, който е целият западен свят и албанците заедно, каза Вучич.\n\r\nАлбанците отдавна работят за присъединяването на Косово към Албания, имат само едно знаме - албанското, а всички в Европа се правят, че не виждат това, добави президентът.\n\r\nТой коментира и снимката, направена вчера на съвместното заседание на правителствата на Косово и Албания в Печ, на която албанците позират с ръце, поставени като крила на орел, с думите, че повече му приличат на кокошки, отколкото на орли. \"За нещо подобно всички ние щяхме да бъдем изпратени в Хага\" /където се намира трибуналът на ООН за бивша Югославия/\", каза той.\n\r\nНа срещата на Европейската народна партия чух от голям европейски лидер, че в Европа единствено на албанците е позволено всичко, твърди Вучич.\n\r\nТой обаче заяви, че няма да приеме никакъв шантаж и натиск по въпроса за диалога с Прищина. \"Европейските представители имат много идеи за някакви компромиси, но не и как да смирят албанците. Препълнени са с идеи, но аз вече не съм готов да ги слушам. Цената изобщо не ме интересува, чух, че някои искат да ме смачкат, но не ме интересува. Америка е и майка, и баща за албанците, а останалите /в ЕС/ са им стринки и лели\", каза Вучич.\r\n ", "date": "2018.11.27", "title": "Вучич: На албанците САЩ са им и баща, и майка!"}
{"url": "https://www.dnes.bg/obshtestvo/2018/11/27/ministerstvoto-za-evroshefstvoto-zatvaria-vrati-ot-1-ianuari.394786", "text": "Чиновниците от Министерството за европредседателството, които са  работили там повече от година, ще имат право да преминат в друга  администрация.\r\nТова ще става обаче, ако има свободни места и отговарят на изискванията за  съответната длъжност.\r\nПредстои закриване на ведомството на Лиляна Павлова, за което вече има проект на постановление, публикуван в Портала за обществени консултации на МС. \r\nСтраната ни пое първото си председателство на 1 януари тази година и го предаде шест месеца по-късно.\r\nЗа закриването на министерството ще е нужно решение на Народното събрание за структурни промени в Министерския съвет и назначаване от премиера на ликвидационна комисия.\r\nПостановлението влиза в сила от 01.01.2019 г.\r\n ", "date": "2018.11.27", "title": "Министерството за еврошефството затваря врати от 1 януари"}
{"url": "https://www.dnes.bg/notifikacii/2018/11/27/holandec-metna-350-hil-v-peralnia-shte-gi-sushi.394790", "text": "В понеделник, полицията в Западен Амстердам решава да провери част от къщите, които се водят необитаеми за натрапници, които са се настанали там.\r\nВ една от сградите обаче попадат на нещо друго – мъж, няколко огнестрелни оръжия и... пералня.\r\nСпоред доклада от властите е извършен арест. Иронично, обвинението е за \"пране на пари\", защото вътре в машината били намерени 350 хил. евро.\r\nХоландската полиция не разкрива името на престъпника, заради законите си за поверителност, но обявяват, че става дума за 24-годишно момче, което буквално е имало намерение да изпере парите, защото всеки би търсил огромната сума в офшорни сметки, в бизнес с проститутки или нелегални организации, но не и в истинска машина за пране.", "date": "2018.11.27", "title": "Холандец метна €350 хил. в... пералня! Ще ги суши"}
{"url": "https://www.dnes.bg/temida/2018/11/27/za-bebeto-ot-frizera-temida-plashta-40-000-leva.394785", "text": "Лекар, набеден за убийството на новородено в Горна Оряховица, осъди прокуратурата за 40 000 лева обезщетение.\r\nПри случая, станал известен преди 8 години като \"бебето от фризера\", четирима лекари от болницата в Горна Оряховица бяха обвинени, че погрешно са обявили новородено за мъртво, след което го укрили във фризер.\r\nТогава без разследване МВР и Прокуратурата единодушно обявиха, че бебето е било живо, близо денонощие след раждането, а четиримата медици бяха задържани при показен арест пред колегите им. Тогавашният вътрешен министър Цветан Цветанов дори разсекрети и публично чете от парламентарната трибуна разпечатки от записани със СРС техни разговори.\r\nОще през май 2013 г. Прокуратурата оневини лекарите от Горна Оряховица.\n\n\n\r\n                    \n                    \n                Делото бе прекратено заради липсата на престъпление. Деветорна съдебна експертиза доказа, че лекарите са действали правилно в ситуацията и бебето е било мъртвородено. Вече втора съдебна инстанция пък потвърждава обезщетението от 40 000 лева за лекаря Михаил Милатович заради непремерени изказвания на определени прокурори, както и заради публичното огласяване на разговорите, предаде \"Дарик\".\r\nПрез ноември 2010-а 17-годишна родилка прави спонтанен аборт в 22-ата седмица в горнооряховската болница. Бебето е обявено за мъртво, по-късно лекарите се заблудили, че плодът може да е още жив заради епизодични движения, които деветорната експертиза впоследствие доказа като имитация на жизнена дейност.\r\nЗаблудата на лекарите обаче става причина за цинични разговори между тях. Разговорите се оказаха записани чрез СРС по друго досъдебно производство и впоследствие бяха публично огласени от прокуратурата.\r\nЛично наблюдаващият прокурор по делото Светослав Калчев поискал от тогавашния вътрешен министър Цветан Цветанов да премахне поверителността от записите. Цветанов пък го направи незабавно и също прочете разпечатките от парламентарната трибуна.\r\nЧетиримата лекари - Стефан Лазаров, Катя Гецова, Михаил Милатович и Димитър Сотиров, бяха арестувани показно пред колегите си в болницата. Три години по-късно делото срещу тях бе прекратено заради липса на престъпление. Милатович, който дори не беше сред обвинените, обаче заведе иск за обезщетение, и получава такова вече на втора съдебна инстанция.\r\nСпоред съда моралните вреди за Милатович са нанесени най-вече от непремерени изказвания на определени представители на прокуратурата, които без сериозно разследване и проведени експертизи публично обявили, че новородено бебе е убито от лекари. По този начин нарушили презумпцията за невиновност и без да са събрани доказателства на практика създали общественото убеждение, че Милатович е престъпник.\r\nОт свидетелски показания на негови колеги става ясно, че допреди инцидента лекарят бил един от най-търсените специалисти в областта. След обявеното по медиите обаче вече никой не искал да ходи в болницата, а лекарите там били наричани \"убийци\". Затова допринесло и публичното огласяване на записите. Съдът допълва, че няма право и задължение да преценява доколко то е незаконно, но заявява, че определено представлява противоправно поведение.", "date": "2018.11.27", "title": "За \"бебето от фризера\": Темида плаща 40 000 лева"}
{"url": "https://www.dnes.bg/notifikacii/2018/11/27/za-2018-dobili-sme-s-60-po-malko-med.394791", "text": "Добивът на мед тази година в страната средно е спаднал с около 60%, съобщи пред БНР Николай Куменов – председател на Федерацията на българските пчелари. Като причина за сериозния спад той посочи продължителните валежи през годината.\n\r\n\"Минали години сме изнасяли около 12-15 хил. тона мед, сега ще са около 7-8 хил. тона\".\n\r\nКуменов посочи още, че и смъртността на пчелите се е увеличила драстично. По думите му това е станало заради употребата на пестициди, забранени в ЕС.\n\r\nПчеларите също така не са получили подпомагане от държавата по схемата \"де минимис\", която се прилага при неблагоприятна година. \"Министърът на земеделието се обоснова с факта, че БАБХ е регистрирала много малка смъртност\", обясни той. Куменов допълни, че разминаването на данните идва от това, че част от пчеларите не регистрират всяка една смъртност на пчелно семейство заради бюрокращината.\n                \n                \r\nВ протестна декларация на пчеларите е вписано искане за заплащане на такса \"Опрашване\" за всяко регистрирано пчелно семейство – по 60 евро годишно да получават в сектора. Според него на европейско ниво предложението има шанс. \"Заложихме сумата от 60 евро, защото има спад на пчеларите. Ако се замислим, пчелите са най-важните животни на земята, ние искаме такса \"опрашване\" затова, че те си вършат ролята, с която увеличават културите като цяло\", уточни Куменов.\n\r\nВ декларацията се съдържа и искане за криминализиране на нерегламентирано третиране на земеделски култури. Пчеларите настояват и да се следи за нелегалния внос на забранени пестициди в България:\n\r\n\"Пчеларят не подозира, че някой някъде е третирал с такова нещо – взима си меда, тръгва да го продава и в един момент се оказва, че в меда има такива пестициди. Тогава този мед той няма какво да го прави\".\n\r\nНационален пчеларски протест е насрочен за 10 декември. Той ще финализира една много тежка година за пчеларите в България.", "date": "2018.11.27", "title": "За 2018: Добили сме с 60% по-малко мед"}
{"url": "https://www.dnes.bg/akoshtete-vqrvaite/2018/11/27/4-te-nai-populiarni-zabludi-za-svalianeto-na-kilogrami.394809", "text": "Ако искате да свалите няколко килограма, най-вероятно попадате на изключително много противоречива информация. \r\nСъветите за отслабване са безброй, но някои неща, които често се казват, са само митове и не помагат за оформянето на хубава фигура. Ето и най-популярните заблуди, според Daily Mail. \r\n\r\nОт секса има много ползи за здравето, но отслабването не е една от тях. Често се твърди, че едно страстно преживяване в леглото изгаря същите калории, които изгаря и вървене 1,5 км. пеша. Но не е вярно и разходката, особено с бърз ход, ще изгори повече калории. Изследаване, публикувано в PLOS ONE, показва, че секс, който трае 25 минути, помага на мъжете да изгорят едва 100 калории, а на жените - само 69 калории. Ако сексуалният акт е по-кратък, например 6 минути, мъжете изгарят само около 20-25 калории, сочат изследванията. Не само, че това не може да замени пълноценна тренировка, а дори по-леки занимания, като разходки, са по-големи помощници в борбата с килограмите. \r\n\r\n\r\nАко промените хранителния си режим, но не драстично, няма да постигнете стабилни и дълготрайни резултати, за съжаление. Ако просто хапвате по-лек обяд или се откажете от десерта, това може да ви изведе на правилния път, но няма да е достатъчно. Разбира се, тези избори имат значение за здравето ви, но не може да очаквате да свалите много излишни килограми или да се стегнете, ако правите съвсем лека промяна в менюто си. Изисква се по-специален режим и много упражнения, за да видите наистина добри резултати.\r\n \r\n", "date": "2018.11.27", "title": "4-те най-популярни заблуди за свалянето на килограми"}
{"url": "https://www.dnes.bg/obshtestvo/2018/11/27/zavryshtaneto-it-v-chujbina-it-u-nas-zaplatata-vse-e-visoka.394794", "text": "Близо 31% от българите, които живеят и работят в чужбина, биха се върнали, други 21 на сто се колебаят. Това показва анкета на Българската асоциация на софтуерните компании (БАСКОМ) сред 4300 българи в над 70 държави на всички континенти.\r\n1/3 от анкетираните посочват, че основната им мотивация да се върнат е възможността за професионално развитие. Други причини са свързани със стандарта на живот и това да са близо до семейството и приятелите, пише БТА.\r\nОт организацията обявиха, че ще инициират кампания \"ЗАвръщането\", за да бъдат привлечени тези хора в софтуерната индустрия, където има недостиг от кадри.\r\n\"Близо 2 милиона са българите в чужбина и те трябва да чуят, че вече в България могат да имат кариера такава, каквато биха имали където и да било по света\", каза председателят на УС на Асоциацията Доброслав Димитров.\r\n                    \n                    \n                През последните 5 години българската софтуерна индустрия се развива с бързи темпове, като през 2017 г. е отчетен ръст на приходите на бранша от почти 20 на сто, а оперативните приходи са на стойност 2,54 млрд.лева, което е двойно увеличение спрямо 2012 г. Това показват данни от Барометъра на състоянието на софтурната индустрия, който Асоциацията изготвя всяка година.\r\nКъм момента в бранша са заети 27 000 души, а през 2017 г. броят на новонаетите в индустрията се увеличава с 15 на сто спрямо предходната година, като в тези цифри не са включени специалистите, които работят в други отрасли като банковият, телекомуникациите и други.\r\nВсяка втора софтуерна компания планира ръст от 25 - 50 на сто на наетите през следващата година, но прогнозата за цялата индустрия е само 10 на сто ръст на наетите поради липсата на достатъчно кадри.\r\nСъщевременно близо 60 на сто от анкетираните заявяват, че биха работили в българската ИТ индустрия, но само 20 на сто имат необходимата квалификация.\r\nСпоред Барометъра всеки пети зает в индустрията не е ИТ специалист. \n\r\nПроучването на Асоциацията показва, 2/3 от всички анкетирани, които биха се върнали в България, са с висше образование. Най-голям брой желаещи да се върнат в родината са в Англия, Германия и САЩ.\r\n\"Нетната месечна заплата в сектора е около 2700 лева. Истината е, че българският стандарт спрямо Германия и Англия сме го постигнали. Човек от индустрията в България е равен или е по-добре от човек, който работи в ИТ индустрията в Германия\", коментира председателят на УС на Асоциацията Доброслав Димитров.\r\nЛюбомир Стойчев - един от автор на изследването, който също участва в пресконференцията, коментира повишаването на максималните осигурителни прагове и отражението им върху прогнозите за сектора за 2019 и 2020 година.\r\nСофтуерният сектор е около една пета от цялата ИТ индустрия, но за последните седем години най-бързо развиващата се част от нея и вече заема дял от над 20 на сто, изтъкна Стойчев и посочи, че фирмите от софтуерната индустрията за 2017 г. са платили 70,6 млн. евро в осигурителните фондове на държавата.\r\nТой направи уговорката, че са изследвани фирми със служители 9 плюс и един милион долара оборот, което означава, че под този праг остават около 2500 компании. С повишението на праговете постъпленията във фондовете ще нараснат още около 15 - 16 млн. евро, което означава, че реалното повишение на данъците за софтуерната индустрия в частта осигурителни вноски е около 20 на сто.\r\nДори и компаниите, които работя аутсорсинг, ще бъдат макар и минимално засегнати от промяната.\r\nПредседателят на УС на Асоциацията Доброслав Димитров заяви, че вдигането на осигурителния праг ще \"удари\" 148 000 българи не само от ИТ сектора, но и от други браншове и това, по думите му, са хората, които създават огромна добавена стойност. Този данък е данък \"успех\", заяви Димитров.\r\nСтойчев посочи, че от тези 148 000 по груби разчети през 2019 г. 25 000 ще бъдат от тази индустрия или по-малко от един процент от работната сила в България. Същевременно 3,13 на сто от осигуровките в България идват от тези 25 000 човека, допълни Стойчев и отбеляза, че за 2011 г. те са били 1,69 на сто, което означава, че за пет - шест години тази индустрия почти е удвоила прихода си, а ако нещата се развиват в правилната посока, би следвало да се очаква след седем - осем години те да станат над 10 на сто, изтъкна Стойчев.", "date": "2018.11.27", "title": "\"ЗАвръщането\": IТ в чужбина, IТ у нас – заплатата все е... висока!"}
{"url": "https://www.dnes.bg/stranata/2018/11/27/na-pyt-za-uchilishte-uchenik-naryga-drug-v-sliven.394803", "text": "Единадесетокласник e бил намушкан с нож на път за училище в Сливен. \r\nНападателят също е ученик. Състоянието на пострадалото момче е стабилно, съобщи bTV.\r\nТо е прието в сливенската болница без опасност за живота.\r\nРаненият е ученик от електротехникума в Сливен. Според директора е бил нападнат близо до училището от две момчета, едното от които е извадило нож.", "date": "2018.11.27", "title": "На път за училище: Ученик наръга друг в Сливен"}
{"url": "https://www.dnes.bg/izlojbi/2018/11/27/krivorazbranoto-izkustvo-za-oda-jon-svobodata-salama-i-provokaciiata.394796", "text": "Изкуството е създадено, за да провокира реакции, мисли, чувства... а заедно с това – да предизвиква и дискусии. И това е така още от Ренесанса.\r\nИмена от света на пърформънс изкуството са предизвиквали през годинитe остри реакции със своите \"живи произведения\" - Марина Абрамович, Рон Атий и дори Мао Сугияма, който се определя като асексуален и предизвика остра реакция със своята изложба в Япония, на която предостави ястие от собствените си тестиси.\r\nНа родната арт сцена, обаче, една провокация възбуди дискусията за безвкусицата и неразбраните артисти. А въпросната провокация е далеч по-невинна от гореизброените.\r\nСтава въпрос за коктейла след изложбата на Ода Жон – псевдонимът на българската художничка Михаела Дановска. По време на приема гостите се възмущаваха от трапезата в Националната художествена галерия, защото храната беше поднесена под формата на тела.\r\n                    \n                    \n                Тела, направени от различни видове колбаси, сирена, пишмание, питки, цели глави карфиол... Всичко това превърна културната институция в ресторант, а някои определиха провокацията като пълна безвкусица. Други пък дори я нарекоха: \"Евтин порно филм\".\r\nКак така ще има салами в НХГ? Що за изкуство... От културната институция пък веднага обясниха – провокацията не е разбрана правилно.\r\nМихаела Дановска живее от дълго време в Париж и решава да представи своето творчество в родната си страна. Изложбата е планирана още през 2017 г., когато артистката праща писмо до НХГ с предложение.\r\n\"Художничката подчерта съвсем друго нещо. Тя съзнателно направи тази маса и тези скулптури, приличащи на човека с неговото месо и с неговата телесност, да подчертае още веднъж посланието на своето изкуство - болезненото съществуване на жената в нашето общество - жената, която я потребяват\", обясни Яра Бубнова, директор на Националната художествена галерия, пишат от Нова тв.\r\nКриворазбраният пърформънс, обаче, разтърси културните среди и моментално раздели обществото на две – разбиращи и криворазбиращи изкуството.", "date": "2018.11.27", "title": "Криворазбраното изкуство: За Ода Жон, свободата, салама и провокацията"}
{"url": "https://www.dnes.bg/zvezdi/2018/11/27/tom-kruz-skochil-ot-pokriva-na-kyshtata-si-kato-dete.394805", "text": "Знае се, че Том Круз прави сам своите каскади в киното. 56-годишният актьор признава, че влечението му към опасните неща идва още от деството му.  \r\nТой казва, че няма да забрави как е скочил от покрива на семейната къща, вързан само с нови чаршафи и въжета.\r\n\"Една от първите ми каскади беше скачането от покрива на къщата ни, когато бях едва на 4-години. Бях се вързал само с нови чаршафи и въжета. Скочих от покрива. За щастие, на сутринта беше валяло и паднах в локва. Никога няма да го забравя. Пребих се и преди да изпадна в безсъзнание си помислих, че майка ми ще ме убие\", разказва звездата от \"Дни на грохот\" пред списание \"Empire\".\r\n", "date": "2018.11.27", "title": "Том Круз скочил от покрива на къщата си като дете"}
{"url": "https://www.dnes.bg/obshtestvo/2018/11/27/29-godishna-izletia-ot-pytia-vyv-varna-i-se-zabi-v-stylb.394799", "text": "29-годишна жена от Варна е с опасност за живота, след като излетя от пътя с \"Ауди\"-то си и се заби в електрически стълб.\r\nСпоред полицията, причина за инцидента е висока скорост, несъобразена с пътните условия.\r\nКатастрофата станала около 16:35 часа вчера до кръговото на \"Почивка\" в морската столица.\r\nЖената препускала по булеварда, когато изгубила контрол над автомобила. Возилото се хлъзнало на мокрия асфалт, излетяло от пътя и спряло в стълба.\r\nПострадалата е откарана в болница със много травми, включително и разкъсан бъбрек. Лекарите не могат да дадат гаранция за живота й.\r\nПо-късно вечерта, друг джигит също препускал по варненските улици, хлъзнал се на мокрия асфалт в кввартал \"Владиславово\", не успял да овладее автомобила и се обърнал по таван.\r\nЗа негово щастие, той се отървава само с комоцио. \r\n ", "date": "2018.11.27", "title": "29-годишна излетя от пътя във Варна и се заби в стълб"}
{"url": "https://www.dnes.bg/temida/2018/11/27/zaprinka-i-krasimir-ubili-vyv-vlaka-ostavat-v-aresta.394795", "text": "Обвинените брат и сестра за убийството на 50-годишен мъж във влака край Вакарел остават в ареста. Това е окончателното решение на Софийския апелативен съд, предаде \"Дарик\".\n\n\r\nПо думите на адвоката на Запринка - Георги Аргиров, обвиняемата е в лошо здравословно състояние. Също така тя била съдействала на разследващите, което според защитника е смекчаващо вина обстоятелство.\r\nЗапринка и нейният брат Красимир бяха задържани в района на Вакарел на 16 ноември. Двамата са заловени по подозрение, че са намушкали мъж, който им направил забалежка, че слушат силно музика. Мъжът почина от получен кръвоизлив в 8.33 часа в линейката, малко преди да стигне болница \"Света Анна\" в София.\r\n                    \n                    \n                С обвинение за убийство е 38-годишният Красимир. Запринка му е помагала в престъплението. И двамата са безработни и са се изхранвали от ровене по кофите.\r\nКрасимир твърди, че жертвата се нахвърлила срещу него и сестраму с обиди. Според прокуратурата постъпката на нападателите е безпричинна демонстрация на неуважение към обществото.\n\r\n\n\r\n \r\n\n\r\n ", "date": "2018.11.27", "title": "Запринка и Красимир, убили във влака – остават в ареста"}
{"url": "https://www.dnes.bg/obshtestvo/2018/11/27/polovinata-bylgari-niamat-hod-pri-neochakvani-razhodi.394753", "text": "Близо 53 на сто от българите не са могли да се справят с неочаквани финансови разходи през миналата година, показват данни от анализ на Евростат, цитирани от БТА. Средният показател в ЕС за хората, които не са могли да реагират адекватно пред неочаквани парични предизвикателства през миналата година е бил 34 процента, сочи европейската статистика.\n\r\nВсе пак Евростат отчита, че делът на българите, които са имали подобни проблеми през миналата година, е намалял с един процент в сравнение с предходната 2016 г., когато 54 на сто от сънародниците ни не са успели да реагират на финансови предизвикателства. \n\r\nЕвропейската статистика дава данни и за това колко процента от европейците въобще не могат да си позволят покупката на кола (нова или на старо) - за ЕС този показател е 7 процента. За България - 20 процента, а за Румъния - 30 процента.\n                    \n                    \n                \r\nФинансовите проблеми на българите се потвърждават и от други данни на родната статистика относно някои нагласи на сънародниците ни спрямо тяхното благосъстояние: около 46 на сто от българите са били настроени негативно около ситуацията със спестяванията си, тоест нямали са възможност да заделят пари. Други 70 процента от сънародниците ни не биха могли да изразходват голяма сума за ремонт на дома си.\n\r\nОколо 80 на сто от българите пък не биха могли да си купят ново жилище в рамките на една календарна година. Само 30 процента от сънародниците ни /или всеки трети българин/ би имал възможност да задели пари за покупка на предмет с дълготрайна употреба, сочат актуални данни на родната статистика.\n\r\nНай-висок дял на хора с проблеми относно финансови разходи е регистриран в Латвия - 60 процента, Хърватия - 56 процента, България - 53 процента, Румъния - 52 процента, Литва и Кипър - с по 50 процента и др.", "date": "2018.11.27", "title": "Половината българи нямат ход при неочаквани разходи"}
{"url": "https://www.dnes.bg/index/2018/11/27/receptata-dnes-nestandarten-puding-s-hliab-stafidi-i-koniak.394670", "text": ":\r\n½ хляб\r\n½ чаша стафиди\r\n3-4 супени лъжици коняк\r\n4 яйца\r\n2 чаши прясно мляко\r\n2 ч.л. канела, разделени\r\n½ ч.л. индийско орехче\r\n½ чаша захар + 2 супени лъжици кафява за поръсване\r\n \r\n:\r\n \r\nНакиснете стафидите в коняка за около час. В купа разбийте яйцата, заедно със захарта, млякото, индийското орехче и канелата. Нарежете хляба на кубчета и го прибавете към яйчената смес, заедно със стафидите. Разбъркайте внимателно с помощта на сладкарска шпатула. Намаслете тава или формички за кексчета и изсипете сместа. Поръсете я с кафява захар. Печете в предварително загрята фурна на 180 градуса за около 30-40 минути.\r\n\r\n", "date": "2018.11.27", "title": "Рецептата Dnes: Нестандартен пудинг с хляб, стафиди и коняк "}
{"url": "https://www.dnes.bg/snimka-na-denia/2018/11/27/i-dnes-dyjd-do-dni-sniag-ot-chetvyrtyk-zastudiava.394754", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Предстои застудяване. Днес ще вали дъжд, тъй като температурите все още са високи. След временно успокояване на атмосферата в часовете преди обяд, дъждовни маси ще обхванат цялата държава.\n\r\nТова е прогнозата за времето според синоптика на  Симеон Матев.\n\r\n\"В Южна и Югоизточна България е обявен жълт код за валежи. Вятърът в Северна България ще доведе ниски температури, които може да образуват опасна поледица. Ще вали дъжд, който ще замръзва на земята\", обясни климатологът в \"България сутрин\".\n\r\n\"Циклонът \"Флора\" ще завлече студен въздух и сняг от север. В сряда се очаква дъждовете да се превърнат в снеговалежи. Най-дебела ще бъде покривката в Северна България. От четвъртък натам идват големи застудявания и валежи. В петък минималните ще бъдат около -7 градуса, а в събота живакът може да стигне до -12\", отбеляза още Матев.\n                \n                \r\n ", "date": "2018.11.27", "title": "И днес дъжд, до дни – сняг. От четвъртък застудява"}
{"url": "https://www.dnes.bg/health/2018/11/27/hapvaite-tezi-6-ploda-za-plosyk-korem.394726", "text": "Една от най-трудните за елиминиране мазнини е тази в областта на талията. Поддържането на коремче, крие риск за здравето на сърцето и останалите вътрешни органи. За да имаме стегнат корем е важно да спортуваме редовно, да обърнем внимание на храните, които консумираме и да сме постоянни в усилията си. Здравословната диета трябва да включва и определени плодове. Вижте кои 6 ще ви помогнат по-скоро да се сдобиете с красиво коремче.\r\n\r\nНаровете са с високо съдържание на антиоксиданти, които помагат да подобрим метаболизма и да изгорим повече излишни мазнини. Сокът от нар е чудесно допълнение към вашата диета. Според някои изследвания, редовната му консумация намалява риска от натрупване на мастни клетки.\r\n                    \n                    \n                \r\nАвокадото е един от най-полезните плодове, тъй като ни осигурява важни хранителни източници. Предимствата от консумацията му включват понижаване на холестерола, елиминиране на свободните радикали и подобряване на общото здраве. Авокадото съдържа полезните К, С, Е, В5 и В6 витамини, както и фибри, калий. Освен това ни осигурява мононенаситени мазнини, които спомагат за елиминирането на излишните такива и особено натрупванията в областта на талията.\r\n", "date": "2018.11.27", "title": "Хапвайте тези 6 плода за плосък корем"}
{"url": "https://www.dnes.bg/usa/2018/11/27/trymp-se-kani-na-pekin-vdiga-mitoto-na-25-za-stoki.394755", "text": "Президентът на САЩ Доналд Тръмп заяви за в. \"Уолстрийт джърнал\", че най-вероятно ще повиши митата върху китайски стоки за 200 милиарда долара от сегашните 10 процента на 25 процента, предадоха Reuters и ДПА.\r\nИзключително слабо вероятно е да приема молбата на Китай да отложа предвиденото за 1 януари влизане в сила на повишението на тези мита, заяви Тръмп.\n\n\r\n\"Единствената сделка би била Китай да се отвори за конкуренцията от САЩ. Колкото до другите страни, това си е тяхно решение\", каза той.\r\nТръмп ще се срещне с китайския президент Си Цзинпин на срещата на върха на Г-20 в Буенос Айрес тази седмица. Той заяви, че ако преговорите са неуспешни, той е готов да наложи мита и на всички останали китайски стоки, които в момента не се обмитяват.\r\n\"Ако не се договорим, ще включа и останалите стоки за 267 милиарда долара\", които ще бъдат обмитени с 10 или 25 процента, каза Тръмп.", "date": "2018.11.27", "title": "Тръмп се кани на Пекин: Вдига митото на 25% за стоки"}
{"url": "https://www.dnes.bg/za-da-se-razbirame/2018/11/27/depresiia-pozitivni-misli-za-trudnite-momenti.394727", "text": "\"Има нещо добро във всички привидни неуспехи. Няма да го видите сега, времето ще го разкрие, бъдете търпеливи\" Свами Шивананда\r\nПровалите, грешките, любовните раздели, желанието да сме перфектни в работата и у дома... Това са само част от причините да изпаднем в депресия. Апатия към всичко случващо се около вас, нежелание за комуникация с приятели, близки, обилно хранене или гладуване, са само част от симптомите, които подсказват, че се нуждаете от положителна промяна.\r\nКазват, че думите които изричаме имат влияние върху живота ни. В следващите редове ще видите няколко позитивни мисли, с които да започнете тази промяна.\r\n\r\n                    \n                    \n                Погрешно е схващането, че само слабохарактерните хора страдат от депресия и че само слабите търсят професионална помощ. Търсенето на помощ от приятели, близки, специалист, говори за наличие на съзнание за самоконтрол и това е знак за сила. Това показва, че те искат да променят положението си.\r\n\r\nКогато изпаднем в трудна ситуация и лошото настроение е ежедневие ние се чувстваме безнадеждни. Изричането на тези думи отново и отново, ще ви мотивира да не дадете шанс на депресията да завладее живота ви.\r\n\r\nМоже би няма човек, който под влияние на безпокойството, да не се притеснява за неща, които не са се случили или няма да се случат. Когато тези мисли ви връхлетят, просто си кажете: \"Нека си отидат отрицателните мисли, само хубави неща ще се случват\".\r\n", "date": "2018.11.27", "title": "Депресия!? Позитивни мисли за трудните моменти"}
{"url": "https://www.dnes.bg/politika/2018/11/27/ako-evrovota-e-dnes-patriotite-bez-evrodeputat-koi-kolko-vzima.394762", "text": "Основните политически опоненти - ГЕРБ и БСП, изравниха сили ако днес се проведе евровота, който е планиран през май догодина.\r\nТова сочат данните на \"СОВА ХАРИС\" от изследване на политическите нагласи в България. Представителното проучване е проведено е от 16 до 22 ноември сред 1000 души над 18-годишна възраст.\r\n21.6% от запитаните отговарят, че на евроизборите ще гласуват за ГЕРБ, 21.3% - за БСП. Подкрепата си за ДПС дават 5.8%. Обединени патриоти събират 4.1% доверие. ВОЛЯ - 1.9% подкрепа.\r\nНа дъното на класацията остават Демократична България - 1.5%, АБВ и СДС - по 0.9% и Реформаторският блок – 0.4%.\r\nНяма шанс за нова партия на политическия хоризонт до евроизборите. За \"друга партия\" биха дали гласа си 1.4 на сто от запитаните. 14.6% декларират, че няма да гласуват.\r\n                    \n                    \n                Засега бариерата от над 6% за излъчване на представител в Европейския парламент преминават само ГЕРБ, БСП и ДПС.\r\n45,3% от запитаните отговарят, че са сигурни, че ще гласуват. 23% се колебаят или няма да отидат до урните.\r\nПремиерът Бойко Борисов се ползва с най-голямо доверие сред политическите лидери - 34.4% заявяват, че му имат доверие срещу 54.8%, които казват, че му нямат доверие.\r\nНа второ място е Корнелия Нинова с 28.2% доверие срещу 61.7% недоверие.\r\nТрети е вицепремиерът и лидер на ВМРО Красимир Каракачанов. Той събира 18.8% доверие срещу 64% недоверие.\r\nИзследването сочи още, че повече от половината граждани - 57.2% следят протестите и ги подкрепят. Само 15.1% казват, че ги следят, но не ги подкрепят.", "date": "2018.11.27", "title": "Ако евровота е днес: Патриотите без евродепутат! Кой колко взима?"}
{"url": "https://www.dnes.bg/world/2018/11/27/jena-se-samoubi-v-ispaniia-predi-da-ia-izgoniat-ot-doma-i.394763", "text": "Жена се самоуби в Мадрид малко преди да бъде изгонена от жилището си. Случаят отново повдигна въпроса за повишаването на наемите, предаде Франс прес.\n\r\nСпоред говорител на общинската полиция 65-годишната жена не отворила, когато полицията се явила вчера пред жилището й със съдебни изпълнители и се хвърлила през прозореца от петия етаж.\n\r\n\"Една жена - Алисия, се самоуби, докато се готвеха да я изгонят. През първата половина на тази година над 2800 семейства са били експулсирани\", заяви лидерът на радикалната лява партия \"Подемос\" Пабло Иглесиас. \"Ще продължим да работим за понижаване на наемите и за гарантиране на правото на жилище\", добави той.\n                    \n                    \n                \r\nПрез второто тримесечие на годината цените на наемите в Испания са нараснали с 15,6 процента на годишна основа, посочва сайтът за недвижими имоти \"Идеалиста\". От 2010 г. увеличението е 35 процента в Барселона и 30 процента в Мадрид, пише БТА.\n\r\nПравителството на социалиста Педро Санчес обеща закон за жилищното настаняване за справяне с този проблем.", "date": "2018.11.27", "title": "Жена се самоуби в Испания, преди да я изгонят от дома й"}
{"url": "https://www.dnes.bg/cars/2018/11/27/kolko-sa-dobrite-shofiori-a-loshite-bonus-malus-pliusove-i-minusi.394756", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Завишение от 400% и цена от около 1200 лв. при настоящите условия за задължителната застраховка \"Гражданска отговорност\" ще плащат само 0,6% от собствениците на коли, или близо 18 хил. души.\r\nТова показват разчетите на застрахователните компании и КФН за ефекта от въвеждане на системата \"бонус-малус\".\r\nСпоред Йонко Иванов от Съюза на преподавателите по авто-мото подготовка тя не трябва да влиза в сила.\n\n\n\n\r\n\"Тя не се базира на абсолютно никакви данни, никой не е дал до момента от МВР статистика колко са добрите шофьори и колко са лошите шофьори. Тя цели едно - по-голяма тояга за шофьорите\", категоричен беше Иванов в студиото на \"България сутрин\".\r\n                    \n                    \n                Председателят на Асоциацията на пострадалите при катастрофи Владимир Тодоров пък обясни пред , че философията на \"бонус-малус\" по целия свят е да санкционира лошите водачи и да стимулира добрите да продължават да са изрядни.\r\nТой обаче се съгласи с Йонко Иванов, че представените данни за поведението на шофьорите и за колко то тях ще се оскъпи застраховката \"Гражданска отговорност\", са дискусионни.\r\n\"Трябва да тръгнем от някъде. Тази система ще даде някаква справедливост. Сега всички плащаме по равно. Този, който има 30 акта и 30 000 лв неплатени глоби, също плаща колкото изрядния водач, което не е редно\", настоя Тодоров.\r\nТой допълни, че се надява всички констатирани слабости да бъдат отстранени, но системата да влезе в сила.\r\nЙонко Иванов пък обясни, че след въвеждането ѝ ще се стигне до три наказания - на водача, на автомобила и на собственика на колата.\r\nПредседателят на Съюза на преподавателите по авто-мото подготовка опроверга и информацията, че ще отпадат въпроси от листовките при изпитите за шофьорска книжка.\r\nТой обясни, че не се коментирало такова нещо, а за да отпаднат определени въпроси, трябва да се смени учебната документация и по думите му наистина има неща, които трябва да отпаднат.\r\nВладимир Тодоров пък даде пример с въпроси, които са неадекватни, защото нямат отношение към пътната безопасност и поведението на водачите.", "date": "2018.11.27", "title": "Колко са добрите шофьори, а лошите? \"Бонус-малус\" – плюсове и минуси"}
{"url": "https://www.dnes.bg/notifikacii/2018/11/27/francuzin-shpioniral-za-severna-koreia-hvanaha-go.394758", "text": "Френските служби за сигурност са задържали държавен служител по подозрение, че се е опитал да предаде важни правителствени сведения на севернокорейски шпионин, съобщи съдебен източник, цитиран от Ройтерс.\r\nЧовекът е бил задържан във връзка със започнато през март разследване на Парижката прокуратура. \r\nТой е заподозрян в събиране и предоставяне на чужда страна на информация, която би могла да навреди на националните интереси на Франция. \r\nРазследването се води от френското вътрешно разузнаване.\r\nСпоред френски медии задържаният е работел в Сената на Франция.\r\n/БТА/\r\n ", "date": "2018.11.27", "title": "Французин шпионирал за Северна Корея, хванаха го"}
{"url": "https://www.dnes.bg/notifikacii/2018/11/27/brakonieri-si-otmystiha-na-gorski-prebiha-go-s-kol.394760", "text": "За отмъщение бракониери пребиха с дървен кол горски стражар, заловил ги преди 3 години да секат незаконно в гората край Гоце Делчев. \r\n46-годишният Дафко Мърваков сега е в болница със счупен крак и тежки наранявания.\r\n\"Преди 3 години имахме съвместна акция с полицията. Спряхме въпросното лице за рутинна проверка. Той и брат му постоянно извършват незаконна сеч. След като колегата излезе от колата, те му нанесоха удар с твърд предмет и му сцепиха главата. Той беше в безсъзнание. Слязох да му помогна и също бях нападнат. Събориха ме на земята, наложи се да стрелям във въздуха, но това не ги спря. Неволно съм улучил един от братята\", разказа потърпевшият Дафко Мърваков за случилото се преди време. \r\n                \n                На 23 ноември вечерта той отново е станал обект на агресията на същите бракониери. Около 20 ч. потърпевшият  взел от ремонт моторна резачка в сервиз близо до дома си в село Баничан и тръгнал да се прибира. След няколко крачки обаче чул чупене на дърво.\r\n\"Продължих 1-2 метра, обърнах се и видях, че лицето се е засилило към мен с дървена греда. Вдигна гредата и замахна, аз вдигнах резачката да се предпазя и това ме спаси от първия удар. Завърза се борба между нас. Аз побягнах, но след 5-6 метра той ме застигна, удари ме отзад, паднах и бях ударен в крака. Загубих съзнание в един момент, не помня за колко време\", разказа потърпевшият пред bTV.\r\nМърваков посочи името на Карамфил Славчев, който по думите му бракониерства постоянно.\r\n\"Казах си, че просто трябва да ставам, защото той ще ме убие. Той счупи резачката, след което вече от близката кръчма излезе кръчмарят, който дойде много изплашен\", допълни той. \r\nПо думите му схватката е продължила 15 минути. Мърваков уточни, че са чакали линейка, пристигнала и полиция, а  нападателят му си е тръгнал. Все пак побойникът е задържан след два дни.\r\nСпоред потърпевшия соченият за извършител на побоя нямал шофьорска книжка, а управлявал три автомобила.\r\nМърваков призна, че през последните 3 години той и семейството му са получавали заплахи.", "date": "2018.11.27", "title": "Бракониери си отмъстиха на горски, пребиха го с кол "}
{"url": "https://www.dnes.bg/stranata/2018/11/27/zadavat-se-poroi-ima-opasnost-ot-navodneniia.394757", "text": "Синоптиците предупреждават за опасност от порои и наводнения в следващите дни. Най-значителните валежи се очакват тази нощ.\r\nКъм момента речните нива са около праговете за средни води, коментира пред bTV дежурният хидролог Весела Стоянова.\r\nПо думите ѝ най-голяма вероятност за наводнения има във водосборите на южночерноморските реки – река Русокастренска, Средецка и бургаските реки.\n\r\n\"Също така във водосбора на река Тунджа в средното и долното течение, в долното течение от водосбора на река Марица и по-големия ѝ приток река Сазлийка, в части от водосбора на Арда, както и в долното течение на Струма и някои от пиринските притоци на Места\", изброи тя.\r\n                    \n                    \n                Валежите, които очакваме, ще се оттичат във водосбора на река Янтра в течение на няколко дни, тоест пикът като висока вълна ще протече последователно през Ямбол, Елхово и надолу по течението, каза още дежурният хидролог.\r\nДнес и утре се очакват и значителни повишения на морското ниво с до 75 см в южната част от българското Черноморие, което евентуално би довело до подприщване на южночерноморските реки и би било предпоставка за локални разливи.\r\nПо думите на Весела Стоянова към момента повишенията на реките не са притеснителни.", "date": "2018.11.27", "title": "Задават се порои. Има опасност от наводнения!"}
{"url": "https://www.dnes.bg/stranata/2018/11/27/myj-pochina-sled-padane-ot-nadlez-v-plovdiv.394768", "text": "59-годишен мъж е бил открит мъртъв на пътно платно в Пловдив в близост до Централна гара. \r\nПо първоначална информация пешеходецът е паднал от надлез, пишат от . \r\nСигналът за откритият мъж е бил подаден късно снощи, когато около 00.30 ч. на спешния телефон 112 се е обадил човек. Веднага са били изпратени екипи на Второ РПУ. \r\nНа място работят екипи на полицията, а обстоятелствата около инцидента тепърва ще се изясняват. \r\n ", "date": "2018.11.27", "title": "Мъж почина след падане от надлез в Пловдив"}
{"url": "https://www.dnes.bg/politika/2018/11/27/zashto-se-spira-mashinniia-vot-ninova-znae-za-manipulaciia.394764", "text": "Червената шефка Корнелия Нинова използва и поправките в Изборния кодекс за отлагане на машинното гласуване, внесени от управляващите, за да нападне ГЕРБ. \r\nСпоред нея целта на най-голямата партия е да прави изборни манипулации.\n\n\r\n\"Те отменят машинното гласуване, което е възможност за обективен вот. Те искат отново да дописват мъртви души в списъците, депутати да носят чували с бюлетини, да купуват секционни комисии\",  скочи тя на среща със своите симпатизанти в Свиленград. \r\nНинова е категорична, че за десет години власт ГЕРБ са поробили собствения си народ и са го държали в страх и апатия. \r\n\"Но хората се освободиха от страха и си потърсиха правата с протестите. Апатията, че нищо не може да се промени, отстъпи на търсенето на алтернатива. Рухна и този мит, че управлението е единственото възможно\", заяви лидерката на БСП, цитирана от пресцентъра на партията. \r\n                    \n                    \n                Тя смята, че след събудената гражданска енергия по време на протестите, ГЕРБ прибягва до последното спасение - да подменят свободната воля на гражданите като отменят машинното гласуване, което е възможност за обективен вот.\r\n\"Ние внесохме предложение в Бюджета за 2019 г. да се добавят 50 млн. за машинно гласуване, защото управляващите удобно го бяха пропуснали\", допълни  Нинова.\r\nПреди две седмици управляващите внесоха промени в Изборния кодекс, с които отпадат сроковете за въвеждане на електронното гласуване.", "date": "2018.11.27", "title": "Защо се спира машинния вот? Нинова знае: За манипулация! "}
{"url": "https://www.dnes.bg/rusia/2018/11/27/naprejenieto-v-azovsko-more-zashto-se-sluchi-provokaciia-li-e.394767", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБез резолюция приключи извънредното заседание на Съвета за сигурност на ООН, свикано заради напрежението в Азовско море. Държавите членки осъдиха \"използването на сила от страна на Русия\" и я призоваха да освободи пленените моряците и да върне корабите на Украйна. Русия твърди, че плавателните съдове на Киев са нарушили териториалните ѝ води, като са се опитали да преминат неправомерно през Керченския проток. Снощи украинският парламент пък одобри указ на президента Петро Порошенко за въвеждане на военно положение в отделни области на страната за 30 дни, което влиза в сила от утре.\n\r\nЖурналистът Чавдар Стефанов каза, че според руснаците инцидентът е провокация именно на украинския държавен глава, която е насочена към предстоящите избори.\n\n\n\n\r\n                    \n                    \n                \"Това е във всички руски издания, а според мен има два аспекта. Първият е свободата на корабоплаването, вторият е за причините за това. Азовско море. Представете си, ако някой затвори Босфора, така че руските оправдания първо са позакъснели, второ са изтъркани\", подчерта Стефанов в студиото на \"България сутрин\".\n\r\nНина Спасова пък коментира пред  че този инцидент в Азовско море не е ясно как и защо се е случил, не е ясно дали е провокация, но по думите ѝ двамата президенти Владимир Путин и Петро Порошенко имат интерес от него.\n\r\n\"Колкото и да е странно, огледално имат интерес. От една страна Порошенко, който е с паднал рейтинг и използва тази ситуация. От друга - Путин също има проблем с рейтинга\", обясни още тя.\n\r\nПо думите ѝ лидерите на двете страни имат своите основания да покажат мускули в този момент, въпросът обаче е, че това е доста опасно за всички.\n\r\nЖурналистите коментираха и международната реакция на случилото се. Нина Спасова подчерта липсата на реакция от страна на американския президент Доналд Тръмп.\n\r\nЧавдар Стефанов пък беше категоричен, че аргументите на Русия пред ООН, че са искали да проверят корабите, били без покритие и припомни изказване на руския външен министър Сергей Лавров, което по думите на Стефанов е много важно.\n\r\n\"Това, че е крайно време да се промени световната и европейската архитектура. Тоест очевидно Русия претендира, че Крим е неин и иска това да бъде общопризнато. Това е една територия, с която може да въздейства върху много неща\", коментира още той.\n\r\nЖурналистът обаче допълни, че очевидно Русия иска тази нова световна архитектура, но не знае как може да бъде постигната. Нина Спасова пък добави, че се надява да не се стига до военни конфликти и че всичко ще приключи сега.", "date": "2018.11.27", "title": "Напрежението в Азовско море – защо се случи, провокация ли е?"}
{"url": "https://www.dnes.bg/stranata/2018/11/27/v-stranata-bezplatni-syrdechnosydovi-pregledi.394765", "text": "В София, Пловдив и Смолян тази и следващата седмица се провеждат безплатни прегледи за пациенти в риск от сърдечносъдови заболявания.\r\nОрганизатор е Национална пациентска организация, а поводът - Международната седмица на предсърдното мъждене.\r\nШест болници се включват в инициативата. В София прегледите се извършват в \"Пирогов\"; в Пловдив участват четири лечебни заведения - УМБАЛ \"Св. Георги\", МБАЛ \"Св. Иван Рилски\", Университетската болница \"Еврохоспитал\" и Университетската болница \"Пълмед\"; в Смолян - в местната многопрофилна болница.\r\nПрегледите се извършват след предварително записване на посочените във всяко конкретно място телефони.\r\nБезплатни прегледи до края на ноември ще има и в малките населени места - Игнатово, Долни чифлик, Александрово, Тъжа, Павел баня, Мъглиж, Стамболийски, а записването за тях става чрез личните лекари.\r\nЦелта е предотвратяването на инсултите и подобряването на качеството на живот на пациентите.", "date": "2018.11.27", "title": "В страната: Безплатни сърдечносъдови прегледи"}
{"url": "https://www.dnes.bg/temida/2018/11/27/psihopati-vkyshti-18-godini-tormoz-zavyrshil-v-chuval-nariazana.394748", "text": "Този случай е достоен за сценарий на филм на ужасите. Една несполучлива връзка се превръща в смъртоносна игра за Галина Димитрова от Шумен, майка на 2 деца.\n\r\n18 години тя търпи тормоза на Стефан Стефанов, с когото живее на семейни начала. Връзката им започва през 1997 г., когато все още не е разведена с първия си съпруг. Отношенията им тръгват зле още в началото - Стефан е раздразнителен, агресивен, често пие и посяга на жена си. А Галина крие причините за синините по лицето си, разказва случая \"\". След година им се ражда дъщеря, но това не променя обстановката у дома.\n\r\nБлизки я съветват да напусне насилника, но тя признава, че вече й е късно за нова връзка. \n                    \n                    \n                \r\nА домашното насилие става все по-зловещо, партньорът й я бие и я връзва с белезници за леглото. \n\r\nПрез лятото на 2016 г. Галя изчезва. На 21 август останки от разчленения ѝ труп са намерени в 5 чувала в килер на двора на Стефан на ул. \"Червена стена\". ДНК експертиза потвърждава, че жертвата е именно тя. На 22 август Стефан вече е зад решетките.\n\r\nТой е осъден на дело по съкратената процедура, но заради процесуални нарушения и се прехвърля между съдебните инстанции. На 13 декември Стефан отново ще застане пред Варненския апелативен съд, където обжалва наказанието от 13 г. и 4 месеца затвор, наложено му при второ гледане на делото в Шумен.\n\r\n\"Съжалявам за стореното, но не мога да върна времето назад\", казва пред съдия. Прави самопризнания и твърди, че осъзнава вината си. \n\r\nГалина крие причините за белезите и синините по лицето си, но в края на 2012 г. не издържа и в началото на 2013-та, с помощта на леля си отива при сестра си в Канада. \n\r\nДъщеря ѝ остава в България и Галина държи връзка с нея по скайп, тайно от Стефан. Той също заминава в чужбина и грижите за детето поемат бабата и дядото. \r\n4 месеца по-късно Галя се връща в България, а след нея и Стефан. Двамата пак заживяват заедно, но проблемите не спират. През октомври жената търси помощ в полицейския участък в Шумен и той издава временна заповед за защита от домашно насилие. На 11 декември 2013 г. районният съд отстранява Стефан за 18 месеца от семейното жилище и му налага забрана да го доближава.\n\r\nОграниченията не се спазват. На 17 февруари 2014 г. със следи от побой по лицето Галя се оплаква в полицията от Стефан. Следва бързо производство, което приключва със споразумение. През 2015 г. срещу Стефан е заведена преписка, че на 30 юли е лишил от свобода жена си и дъщеря си. По сигнал 2-ма полицаи отиват в къщата му и заварват Галя закопчана с белезници за леглото. Разбират, че преди нея и дъщеря ѝ е била вързана така. По-късно обаче двете отказват да свидетелстват и делото е прекратено.\n\r\nСтефан не успява да контролира дъщеря си, която взема наркотици, и упреква за това майка ѝ. За да се спаси от тормоза, през септември Галя отново бяга в Канада.\n\r\nВръща се през юни 2016 г. и живее около месец при своя син от първия ѝ брак с учител. В началото на август се нанася в жилището на покойните си родители във Варна. Стефан обаче се появява и там. Съседка свидетелства, че го е виждала в асансьора, да пуши на тересата и да излиза от входа.\n\r\nНа 8 август Галя се обажда на леля си, че ще ходи в Шумен, за да получи рента от наследствени ниви. Стефан отново я чака, но в следващите 4 дни тя живее при леля си.\n\r\nНо преди да тръгне за Варна, се среща с него. На другия ден той неочаквано се обажда на дъщеря им и казва, че майка ѝ не е добре. Можело да е с лек инсулт или инфаркт. Момичето настояло да говори с майка си. След 2-3 часа Галя се обажда и казва, че ѝ е станало лошо, но не е ходила в болница.\n\r\nИ това е последният разговор с нея. \n\r\nГаля изчезва и синът ѝ тръгва да я търси, полицията също, но напразно. След седмица от двора на Стефан се разнася воня. Полицаите вече подозират, че е замесен в изчезването на Галя, и претърсват всяко кътче в имота му. На 21 август откриват нарязани части от трупа на Галя. Те са само 47 кг, къде са останалите, и до днес не е ясно. \r\nСпоред експерти жената е починала от остра кръвозагуба заради срязване на шията. По тялото ѝ има 5 прободни рани. След убийството Стефан отрязва главата, а после прави още 4 среза на трупа с моторен трион. Слага частите в чували и реди буркани с компоти върху тях.\n\r\nСпоред прокуратурата Стефан е посегнал на Галя, защото е искала да живее без него. Първият съдебен състав в Шумен приема тази теза, но вторият - не. Какъв е истинският мотив на убиеца, така и не става ясно. Стефан сега уверява, че с всеки изминал ден в затвора все повече съжалява за стореното.\n\r\nСпоред съдебнопсихиатричната експертиза Стефан страда от \"личностно разстройство с нарцистични и дисоциални черти\", не може да контролира емоциите си и е егоцентричен. Първата му версия, че само е ударил Галина с руска точилка по главата при скандал и под влияние на алкохола, не се потвърждава. За криминалистите е безспорно, че жената е убита с \"остър и режещ предмет\", вероятно нож. Той обаче не е открит.", "date": "2018.11.27", "title": "Психопати вкъщи: 18 години тормоз, завършил в чувал, нарязана!"}
{"url": "https://www.dnes.bg/science/2018/11/27/rusi-sys-sini-ochi-bez-bolesti-genno-redaktiranite-bebeta-idvat.394714", "text": "Очаква се в близкото бъдеще генното инженерство да повлияе изключително много на човешкия живот. Но играта с нашето ДНК може да е опасна, за това рядко се правят експерименти върху хора.\r\nНа много места те са забранени, но не и в Китай, където доктор  Хъ Дзиенкуей направи пробив в науката, който може да доведе до преосмисляне на медицината и етиката.\r\nБлагодарение на Дзиенкуей на бял свят се появиха първите генетично редактирани бебета, чиито организъм е резистентен към ХИВ, а това предимство ще бъде предавано на бъдещите поколения.\r\nСедем семейства се опитват да имат деца по изкуствен път, но само едно успява, а от този експеримент се раждат две момиченца, близначки.\r\n                    \n                    \n                Много учени се обявяват против подобни изследвания, а специално експериментът на Дзиенкуей наричат  \"чудовищен\".\r\nИстината обаче е, че има хора, които дори и без генно инженерство се раждат с резистентност към ХИВ, но е под въпрос дали наистина китаецът е успял да постигне нещо?\r\nТой работи заедно с екип от американци, които са ентусиазирани от идеята, но в САЩ такива практики са забранени. Интересно е обаче, че статия за разработката му не е публикувана в научно списание, за което методът да бъде проверен от специалисти.\r\nХе разказа върху какво работи в Хонконг на организаторите на конференция по генно редактиране, която ще започне утре, а преди това в ексклузивно интервю пред Асошиейтед прес.\r\n\"Чувствам огромна отговорност не да съм пръв, а да задам пример. Обществото ще реши какво да прави от тук нататък\", казва докторът пред журналистите.\r\nКитайският учен изтъква, че първо е тествал метода с мишки, маймуни и човешки ембриони в лаборатория и е кандидатствал за патенти. Той е избрал да редактира гена CCR5 за ХИВ, защото СПИН е голям проблем в Китай.\r\nЛипсата обаче на тази част от ДНК-то може да доведе до други усложнения, като например поява на различни заболявания като западнонилска треска, или човекът да умре от грип.", "date": "2018.11.27", "title": "Руси, със сини очи, без болести... Генно редактираните бебета идват!"}
{"url": "https://www.dnes.bg/rusia/2018/11/27/naprejenieto-kremyl-kiev-raste-putin-govori-s-merkel.394749", "text": "Руският президент Владимир Путин изрази надежда в телефонен разговор с германската канцлерка Ангела Меркел, че Германия ще окаже въздействие на Украйна да се въздържа от необмислени стъпки по ситуацията в Керченския проток след задържането на три украински военни кораба и екипажите им от Русия, съобщи пресслужбата на Кремъл, цитирана от ТАСС.\n\r\n\"Владимир Путин оцени провокационните действия на украинската страна като грубо нарушение на нормите на международното право от нейни военни кораби, които преднамерено са пренебрегнали правилата на мирното преминаване през териториални води на Руската федерация. Той изрази надежда, че Берлин ще окаже въздействие на украинските власти да се удържат от по-нататъшни необмислени стъпки\", добави кремълската пресслужба.\n\n\n\n\r\n                    \n                    \n                Разговорът се е състоял по инициатива на германската страна. В него Путин също така е изразил загриженост от решението на Киев да приведе въоръжените си сили в пълна бойна готовност и да въведе военно положение в страната. \n\r\nТой е изразил предположението, че това се прави в контекста на кампанията за президентските избори в Украйна.\n\r\nОт своя страна Украйна въведе военно положение за 30 дни.\n\r\nДоналд Тръмп пък заяви пред медиите, че работи с европейски лидери по намирането на решение на кризата, след като Русия пренебрегна западните призиви да освободи трите украински военноморски кораба и техните екипажи.\n\r\nПрез уикенда руските сили обстреляха корабите и ги задържаха в близост до Крим. Москва обвини Киев, че заговорничи със западните си съюзници с цел да предизвика конфликт.\n\r\n\"Не ни харесва какво се случва и от двете страни. Надяваме се нещата да се уредят\", каза Тръмп.\n\r\nДържавният секретар на САЩ Майк Помпейо призова президентите на Русия и Украйна Владимир Путин и Петро Порошенко пряко да участват в решаването на ситуацията в Керченския проток.\n\r\n\"Призоваваме и двете страни да проявят сдържаност и да спазват своите международни задължения. Призоваваме президентите Порошенко и Путин пряко да участват в решаването на тази ситуация. В тази връзка отново заявяваме подкрепата си за формата на \"нормандската четворка\", се казва в изявление на Помпейо.\n\r\nЗадържането на три украински военни кораби от Русия е \"опасна ескалация и нарушение на международното право. САЩ осъждат тези агресивни действия на Русия. Призоваваме Русия да върне на Украйна нейните кораби и задържаните членове на екипажите, както и да уважава суверенитета и териториалната цялост на Украйна в международно признатите й граници, което обхваща и нейните териториални води\", заяви Помпейо.\r\n(БТА)", "date": "2018.11.27", "title": "Напрежението Кремъл - Киев расте, Путин говори с Меркел"}
{"url": "https://www.dnes.bg/football/2018/11/27/roberto-manchini-na-54-shampionyt-na-terena.394704", "text": "\n\r\nНа 27 ноември рожден ден празнува един от най-добрите италиански футболисти в близкото минало и настоящ треньор – Роберто Манчини. Роден през 1964 година в Йези, Италия, през своята дълга кариера той е играл за отборите на Болоня, Сампдория, Лацио и Лестър Сити.\n\r\nДнес той е един от най-известните футболни треньори, като в своята треньорска кариера досега той е водил отборите на Фиорентина, Лацио, Интер, Манчестър Сити, Галатасарай, руския Зенит и националния отбор на Италия.\n\r\n\n\r\nДетството му преминава в малкото му рождено градче, където започва първите си стъпки във футбола.\n                    \n                    \n                \r\nРодителите му са силно религиозни католици и малкият Роберто също редовно посещава местната църква.\n\r\nИма 36 мача и 4 гола за италианския национален отбор.\n\r\nЕдин от най-запомнящи са неговите сезони е с отбора на Сампдория, когато заформя безпощадно нападателно дуо с Джанлука Виали. В крайна сметка двамата извеждат \"моряците\" до тяхната единствена и до ден днешен титла през 1991 г.\n\r\nГодина по-рано той печели със Сампдория КНК. През 1992 година пък отборът достига до финал за Купата на европейските шампиони през 1992 г., загубен от Барселона с Христо Стоичков с 0:1\n\r\nСъс своите отбелязани 173 гола за \"Сампдория\" Манчини е начело на голмайсторската класация на отбора за всички времена.\n\r\nМанчини играе цели 15 сезона за отбора от Генуа.\n\r\nКъм днешна дата Манчини е спечелил общо 26 трофея – 13 като футболист и 13 като треньор.\n\r\nМанчини е женен от 30 години за своята съпруга Федерика. Семейството има 3 деца – дъщеря и двама сина.", "date": "2018.11.27", "title": "Роберто Манчини на 54: Шампионът на терена"}
{"url": "https://www.dnes.bg/notifikacii/2018/11/27/pernik-zaliva-cherniia-pazar-dozata-s-drogata-10-lv.394750", "text": "Евтина дрога пробива на черния пазар заради ниската си цена. Дилъри и наркомани са я кръстили \"Перник\", а дозата върви по 8-10 лв. Името е дошло от миньорския град, където се смята, че са произведени първите количества, пише \"Труд\". Заради ниското качество, множеството вредни остатъци от химикали и добавки като пудра захар, брашно и тебешир, наркотикът е много вреден за наркоманите.\n\r\nСинтетичният наркотик е коктейл от няколко вида психотропни вещества, в основата на които е метамфетамин, познат още под името пико, обясниха криминалисти. Такъв вид пико е засечен за първи път в циганския квартал \"Шести\" в Нова Загора още през миналата година, сега е заловен отново там.\n                \n                \r\nАкцията на сливенската дирекция на МВР била проведена на 24 и 25 ноември в Нова Загора. Започнала, когато в района на жп-гарата в града е бил спрян за проверка лек автомобил \"Нисан\", шофиран от27-годишен мъж от Казанлък и придружаван от три години по-млада жена. При претърсването на автомобила били намерени електронна везна, епруветка и бяло кристалообразно вещество, което при полеви тест реагирало на метамфетамин. Оказало се, че самият шофьор е надрусан, най-вероятно със същия коктейл \"Перник\", затова ще бъде съден и за шофиране под въздействие на дрога.\n\r\nНа втория ден от акцията бил заловен 36-годишен жител на квартал \"Шести\", който доброволно предал на полицаите доза \"Перник\", която си купил за своя употреба.\n\r\nПрез лятото на 2017 г. след продължително наблюдение на дилъри, снабдяващи циганското гето, полицаите ги обградили и заловили, докато продават на \"шведска маса\" - на капака на своя автомобил пласьорите нареждат дози с марихуана, хероин, хапчета. Именно тогава за първи път било хванато и евтиното пико, наричано \"Перник\".\n\r\nИначе от няколко години Сливен се слави със своите домашни лаборатории и \"готвачи\" на пико, които доставят дрога за туристите в Бургаско.\n\r\nПри употреба на пико - след гълтане, пушене или венозен прием, се изострят сетивата, а сърцето започва да работи с двойно и тройно по-голямо натоварване. Предизвиква безсъние до 2-3 дни. При честа употреба \"изпържва\" мозъка и води до зависимост.\n\r\nЗа нов вид наркотик, който се предлага на подрастващите, сигнализираха и от Областния съвет по наркотични вещества в Благоевград. Дрогата има много наименования, но особеното при нея е, че кара потребителите си да бъдат крайно агресивни. На външен вид новият наркотик прилича много на соли за вана и е с много наименования – \"Синьо кадифе\", \"Ванила скай\", \"Ураганът Чарли\" и \"Облак 9\". Химичният състав на веществото е такъв, че позволява то да се внася съвсем легално през границата – като соли за вана.\n\r\n\"Бяло вещество, което е под формата на кристали, може и да е прахообразно и се ползва така, както кокаинът и амфетите. Но действието му върху мозъка е много драстично, поради което наркозависимите стават неконтролируеми\", обясни д-р Теменужка Любенова, председател на областния съвет по наркотичните вещества в Благоевград. Една доза се продава за около 20 лева. \n\r\n\"Действието трае до 30 мин и причинява халюцинации. Може да предизвика и желание за консумация на човешка плът. Мозъчните клетки подават фалшиви сигнали на рецепторите очи, уши, нос. Надрусаните с този вид дрога виждат около себе си различни неща. Скачат да ядат хора, защото не виждат тях\", обясни д-р Любенова. Новата дрога може да причини и спиране на дишането, високо кръвно налагяне, инфаркти и инсулти.", "date": "2018.11.27", "title": "\"Перник\" залива черния пазар, дозата с дрогата – 10 лв."}
{"url": "https://www.dnes.bg/zvezdi/2018/11/27/gadjeto-na-emanuela-speche-ustatiia-grimior-ceco.394751", "text": "Гаджето на Емануела - Мартин, разбърка картите в къщата в Нови хан. Появата му сред съквартирантите затвори устата на гримьора Цецо, който в предните дни бълваше огън и жупел по фолкпевицата и я набеди, че е \"развела мъжете в половин България\". Обиден от нейни думи, че имал зависимости, той \"запали\" и обяви, че ще си прави тест за наркотици и ще \"лепне резултатите на увисналия й гъз\". И всичко това бе придружено със сочни псувни.\n\r\nС появата на Мартин обаче заканите му секнаха и той прекара голяма част от времето в спалнята под завивките.\n\r\nПо-късно си призна, че искал да я засегне, въпреки че знаел, че тя не е развела настоящия си любовник.\r\n                    \n                    \n                Андреев не намери защита при най-добрата си приятелка - Златка, която предпочете да не взима отношение в спора му с Емануела. Поне не пред Емануела и Мартин.\n\r\nОтношенията на Емануела и Мартин са били на кантар преди влизането й. Стана ясно, че двамата са били разделени за последните три месеца и появата му в шоуто изненада певицата, която заяви, че го обича и няма да се чувства добре, ако той напусне, а тя остане. Биг Брадър направи последен опит на живо да вразуми Емануела, за да остане, но в и изповедалнята тя беше категорична. \n\r\n\"Обичам тази игра, беше мечта да съм тук, но имам и личен живот, за мое съжаление напускам заради Мартин, който направи жертва влизайки тук. Той в момента има нужда от мен и се отказа от нещо важно заради мен. Мисля, че това е най-правилното решение\", сподели певицата в изповедалнята.\n\r\nШоуто напусна и най-ексцентричният участник този сезон - Стоян Роянов Я Я, който събра най-нисък вот сред номинираните. Напускането му зарадва Джулиана и Албена, но натъжи Гъмов. Самият Стоян пък сподели на излизане, че се радва от раздялата с хора, които са изкуствени и далеч от понятието звезди.\r\n ", "date": "2018.11.27", "title": "Гаджето на Емануела \"спече\" устатия гримьор Цецо"}
{"url": "https://www.dnes.bg/stranata/2018/11/27/pod-zorkoto-oko-na-kat-kamioni-avtobusi-taksita.394752", "text": "Водачите на товарни автомобили, автобуси и таксита ще бъдат подложени на масови проверки на пътя в цялата страна от полицията. Ще се следи за спазването на ограниченията на скоростта, шофьорите ще се тестват за алкохол и дрога, а превозните средства ще се инспектират за неработещи фарове или износени гуми, съобщи bTV.\r\nОт полицията посочиха, че основно откриват шофьори с нередовни документи и такива, които карат с превишена скорост.\r\nПроверките продължават до 2 декември.", "date": "2018.11.27", "title": "Под зоркото око на КАТ – камиони, автобуси, таксита"}
{"url": "https://www.dnes.bg/rusia/2018/11/27/sled-morskiia-sblysyk-niakoi-v-ukraina-se-zapasiavat.394770", "text": "Най-големият военен инцидент в отношенията между Русия и Украйна от четири години помага на Киев да прикрива вътрешните си проблеми, а същевременно заплашва Москва с нов етап в санкционната война със Запада и отслабване на рублата на фона на поевтиняващия петрол, пише руският в. \"Газета\".\n\r\nРуските издания анализират ситуацията край анексирания от Москва полуостров Крим, където Русия задържа в неделя три украински военни кораба и екипажите им с обвинение, че са навлезли неправомерно в руски териториални води. Това \"не е първият опит на киевските власти да провокират Русия - напоследък Украйна активно засилва присъствието си в региона\", заявява \"Известия\".\n                    \n                    \n                \r\nРуският Черноморски флот днес е внушителна сила. Ако подобно събитие се бе случило край бреговете на Израел или на САЩ, от нарушителите на границата нямаше нищо да остане. Русия обаче смята да решава проблема само по дипломатически път. \"Защото е важно целият свят нагледно да види не \"агресия\" от страна на Москва, а грубо скалъпена провокация, застрашила и сигурността на търговския стокообмен в региона, и спокойствието на жителите на Крим\", добавя всекидневникът, цитиран от БТА.\n\n\n\n\r\nУкраинските кораби \"съзнателно са пренебрегнали всички радиоповиквания на руските граничари\", които са ги уведомили, че нарушават границата. На борда им са се намирали служители от щата на украинското военно контраразузнаване, получавали директни указания от Киев, пише \"Росийская газета\", като се позовава на руската Федерална служба за сигурност (ФСС).\n\r\nМосковският официоз помества на сайта си видеозаписи от разпити на задържани украински моряци, разпространени от ФСС. \"Като командир на отряда кораби осъзнавах провокационния характер на действията ни\", признал според \"Росийская газета\" капитан трети ранг Володимир Лесовой.\n\r\nОт своя страна \"Украйна публикува преговорите между руските моряци\", които разпалено крещят: \"Смажи го, смажи го!\", описва опозиционният \"Новая газета\" действията на руски кораб, врязал се в един от украинските.\n\r\nЗащо украинските катери не са отвърнали на огъня от руска страна, пита вестникът. И ако \"преходът на украински плавателни съдове по украинско море от едно украинско пристанище към друго украинско пристанище\" е престъпление от гледище на Русия, защо руските граничари са пропуснали преди два месеца украински кораби по същия маршрут?\n\r\n\"Русия разполагаше с цял куп варианти да спре украинците, без да докара нещата до безизходица\". Вместо това обаче \"Русия обстреля украински кораби (сиреч всъщност започна война), плени ги и нещо повече - дори не обяви екипажите за военнопленници. Тя обяви моряците за престъпници\", се казва в статията.\n\r\n\"Сега и двете страни са поставени в положение, от което рационален изход няма\", заключава изданието.\n\r\nЕвентуално разрастване на черноморския конфликт би могло да донесе изгоди на някои политически сили, но е в разрез с дългосрочните политически интереси както на Русия, така и на Украйна, отбелязва руското издание на сп. \"Форбс\". То прогнозира взаимни отстъпки и стабилизиране на ситуацията, но при запазване на войнствената риторика и от двете страни.\n\r\n\"Ще гледаме цирк на пропагандна война между тези, които чакаха и мечтаеха да повоюват с Москва с чужди ръце, и тези, които ще обвиняват (украинския президент Петро) Порошенко, че иска да стане диктатор. Реална война обаче няма да има, няма причини за такава\", коментира за онлайн изданието \"Правда\" украинският политолог Михайло Погребински.\n\r\nНо според \"Независимая газета\" пенсионерите в Украйна от вчера \"се запасяват със сол, кибрит и други \"военновременни\" стоки\".\n\r\nОткакто през 2014 г. Москва включи Крим в състава на федерацията, военни от Русия и от Украйна за пръв път влязоха в пряк сблъсък заради различно тълкуване на въпроса къде минава морската граница между двете държави, отбелязва \"Ведомости\".\n\r\nДвете страни и без това де факто са в необявен конфликт. И тази допълнителна \"малка победоносна война\" е опасна за тях - ако събитията се развият по най-лошия сценарий, тя за никого няма да е нито малка, нито триумфална, предупреждава вестникът, цитиран от Би Би Си.\n\r\nВъведеното от Порошенко 30-дневно военно положение в граничните райони е безпрецедентно решение, пише \"Ведомости\" и обяснява: такава мярка не бе предприета нито след присъединяването на Крим от Русия, нито дори в острите фази на сепаратисткия конфликт в Донбас. Украинският президент впрочем уточни, че и сега военното положение не означава буквално война и някакви нападателни действия.\n\r\n\"Днешният морски casus belli е само поредният епизод от конфликта, започнал през март 2014 г., и е чудно как той не се случи по-рано\", добавя всекидневникът.\n\r\nСпоред него превземането на кораби без човешки жертви засега не изглежда явен повод за истинска война, включително защото в очите на Порошенко тя може да е прекомерна цена за преизбирането му на президентския пост догодина.\n\r\nАко украинските моряци и кораби се върнат скоро в родината си, случаят може да приключи с това, но ще остане възможността за нови подобни сблъсъци. Сред най-очевидните правни последици за Русия експерти посочват скорошното въвеждане на нови санкции, но по думите на руския външен министър Сергей Лавров тази перспектива \"отдавна вече не го вълнува\".\n\r\n\"Това е лош навик, но не и единствен: откритата употреба на сила от легални руски военни срещу Украйна укрепва вярата на мнозина хора в Русия, че войната срещу съседната страна не е нещо страшно\", допълва \"Ведомости\".\n\r\n\"Комерсант\" разглежда икономическата съставка на морския конфликт, спрял почти за денонощие корабоплаването в Керченския проток. \"Независимо от политическата страна на въпроса за Москва това е по-опасно, отколкото за Киев - през протока се изнася към 40 на сто от родното зърно и само 2 процента от украинското\", посочва вестникът.\n\r\nНо според цитирани в него браншовици и експерти движението в протока за момента е застрашено повече от лошото време, отколкото от военните кораби. Текущият руско-украински конфликт също не буди засега сериозна тревога у бизнеса, уточнява \"Комерсант\".", "date": "2018.11.27", "title": "След морския сблъсък: Някои в Украйна се запасяват "}
{"url": "https://www.dnes.bg/index/2018/11/27/bylgarin-pochina-na-ekskurziia-infarkt-a-ne-otraviane-s-hrana.394777", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Български турист почина на борда на самолет, връщайки се у нас от екскурзия в Египет. Пътуването било организирано от туристическа фирма, а някои от пътниците са на мнение, че причината е хранително натравяне в хотела. \n\r\nДиректорът на Института за анализи и оценки в туризма доц. Румен Драганов настоя пред , че в случая не става дума за хранително натравяне, тъй като има само един засегнат турист, а не група от хора.\n\r\n\"В туризма знаем, че на 100 хил. пътници имаме 6 смъртни случая, особено в тази възраст над 55 години. Това се случва навсякъде по света. Не става въпрос за хранително натравяне, защото вече щяхме да имаме тази информация и съответните предупреждения\", настоя той.\n                \n                \r\nВ писмо до медиите, участвалата в екскурзията до Египет Александрина Александрова-Панайотова, пише, че с нея се е свързал сина на починалия мъж, който и съобщил, че констатацията на съдебните лекари, е смърт вследствие на масиран инфаркт. \n\r\n\"Опечаленият твърди, че диагнозата за хранително отравяне на египетския лекар е абсурдна и напълно погрешна\", допълва тя. \n\r\nПо-рано и от \"Гранична полиция\" заявиха, че мъжът е починал от естествена смърт и че прокуратурата разследва случая. \n\r\nA oт туристическата агенция коментираха, че не са получавали оплаквания във връзка с храната в хотела.\n\r\nПо думите на доц. Драганов е много трудно в съвременния дигитален свят да кажеш, че някой не е информиран. Пътуването е тежък физически труд, подчерта той, а влияние оказват температурните разлики, непознатата храна, новите зарази и микроби. \n\r\n\"Египет не е преставал да бъде световна туристическа дестинация. Това са пътуванията веднъж в живота. Много хора мечтаят да видят пирамидите. Виждал съм в Египет хора, които ги водят в инвалидна количка. Това е доста сигурна и добре организирана туристическа дестинация\", каза още доц. Драганов предBulgaria ON AIR.\n\r\nДраганов настоя, че човек трябва да подхожда много отговорно към пътуването и да се информира максимално подробно.\n\r\n\"Може да се качите на Витоша и да загинете там поради това, че сте се облекли леко и завали сняг\", даде пример доц. Румен Драганов.\r\n ", "date": "2018.11.27", "title": "Българин почина на екскурзия – инфаркт, а не отравяне с храна"}
{"url": "https://www.dnes.bg/notifikacii/2018/11/27/mars-s-nov-grajdanin-insight-sondata-kacna-daje-snimka-prati.394771", "text": "\n\r\nМарс има нов гражданин - InSight успешно кацна на Червената планета. На сондата й отне 7 месеца пътуване през Космоса и измина около 458 милиона километра за да стигне до новия си дом в следващите две години или една марсианска. Роботът успя да прати дори и снимка веднага след като се приземи.\r\n\"Днес успешно кацнахме на Марс за осми път в човешката история\", тържествено заяви директорът на НАСА Джим Брайдънстайн, който също така разказа и под какво напрежение са били ученните в контролния център в Пасадина, щата Калифорния: \"Първо, беше много тихо. С всяко съобщение, което получавахме се радвахме повече и повече\".\r\n                \n                Видео показва как в секундата в която InSight каца на Червената планета, цялата зала избухва във викове, танци и ръкопляскания.\r\n\r\nНовата машина ще бъде съсед на роувъра \"Кюриосити\", който бе изпратен на Марс преди 6 години, а мисията му е да даде повече информация за сеизмичната активност на планетата, формата и състава на нейното ядро и какво всъщност се крие под повърхността й.\r\n\"Тази ценна информация ще ни научи на важни неща, които да ни помогнат да пратим хора на Луната, а от там и до Червената планета. - обяснява Брайдънстайн. - Най-доброто от НАСА идва и то скоро\", категоричен е директорът.\r\nПреди научните инструменти да бъдат инсталирани, ще минат поне 10 седмици. Топлинната сонда ще заработи след още няколко седмици.", "date": "2018.11.27", "title": "Марс с нов гражданин – InSight. Сондата кацна, даже снимка прати"}
{"url": "https://www.dnes.bg/sofia/2018/11/27/chasti-ot-sofiia-ostavat-bez-voda-na-28-noemvri.394772", "text": "\"Софийска вода\" временно ще прекъсне водоснабдяването в някои части на столицата\n\r\nНа 28 ноември 2018 г. (сряда), във връзка с монтаж на спирателен кран и монтаж на водомер на ул. \"Подлозище“ кв. \"Горна баня“, се налага спиране на водоподаването от 09:30 до 21:30 часа на клиентите на \"Софийска вода\", живеещи в района на: жк. \"Овча купел“ 1, жк. \"Овча купел“ 2, кв. \"Суходол“ в района на ул. \"Момина сълза“, ул. “Траян Танев“, ул. \"Суходолски път“ и ул. \"Околовръстен път“, жк. \"Люлин“ 4 и 5  и кв. \"Филиповци“\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски на адрес: жк. \"Овча купел“ 2 – ул. \"Антони Колар“ и ул. \"Херман Майер“, \r\nжк. \"Овча купел“ 1 – ул. \"Братя Бартел“ и ул. \"Пролетен ден“, жк. \"Люлин“ 5 - ул. \"Капитан Иван Златев“ и бул. \"Райко Даскалов“, жк. \"Люлин“ 4 - ул. \"Никола Беловеждов“ и бул. \"Батошево“, кв. \"Филиповци“ - ул. \"3-ти Март“ и ул. \"Земеделска“\n                    \n                    \n                \r\nНа 28 ноември 2018 г. (сряда), във връзка с ремонт на уличен водопровод на бул. \"Д-р Г.М.Димитров“ жк. \"Дианабад“, се налага спиране на водоподаването от 09:30 до 18:00 часа на клиентите на \"Софийска вода\", живеещи в района на: ул. \"Владимир Трендафилов“ , ул. \"Кирил Цонев“, ул. \"Никола Габровски“, ул. \"Тинтява“, бул. \"Драган Цанков“, бул. \" Д-р Г. М. Димитров“, ул. \"Ловен парк\" бул. \"Симеоновско шосе\" №1, ул. \"Апостол Карамитев\" от  ул. \"Никола Габровски\" до ул. \"Буенос Айрос“.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Николай Хайтов“ ъгъла с ул. \"Васил Калчев“.\n\r\nНа 28 ноември 2018 г. (сряда), във връзка с реконструкция на уличен водопровод на ул. \"Еделвайс“ кв. \"Кумарица“ община \"Нови Искър“, се налага спиране на водоподаването от 09:00 до 21:00 часа на клиентите на \"Софийска вода\", живеещи в района на: ул. \"Иван Вазов“, ул. \"Летец“, ул. \"Хаджи Димитър“ , ул. \"Искърско дефиле“, ул. \"Банска“, ул. \"Зенит“ и ул. \"Стое Джуров“.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Хаджи Димитър“ ъгъла с ул. \"Банска“.\n\r\nНа 28 ноември 2018 г. (сряда), във връзка с подмяна на сградно водопроводно отклонение  на ул. \"Иван Щерев“ кв. \"Подуене“, се налага спиране на водоподаването от 09:30 до 18:30 часа на клиентите на \"Софийска вода\", живеещи в района на: ул. \"Детелин войвода“ от ул. \"Иван Щерев“ до ул. \"Братя Пешеви“, ул. \"Иван Щерев“ от ул. \"Детелин войвода“ до ул. \"Румен войвода“\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Иван Щерев“ ъгъла с ул. \"Детелин войвода“.\n\r\nНа 28 ноември 2018 г. (сряда), във връзка с изграждане на връзки на уличен водопровод  на бул. \"Васил Левски“ Център, се налага спиране на водоподаването от 09:00 до 19:00 часа на клиентите на \"Софийска вода\", живеещи в района на: ул. \"Ангиста“ от бул. \"Васил Левски“ до ул. \"Кешан“, ул. \"Кешан“ от ул. \"Ангиста“ до бул. \"Васил Левски“\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Ангиста“ №8.\n\r\nНа 28 ноември 2018 г. (сряда), във връзка с монтаж на пожарен кран пред бл. 21 жк. \"Свобода“, се налага спиране на водоподаването от 09:00 до 21:00 часа на клиентите на \"Софийска вода\", живеещи в района на: бл. 21, бл. 40\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: пред ресторант \"Чанове“.\n\r\nНа 28 ноември 2018 г. (сряда), във връзка с монтаж на водомерен възел на ул. \"Малобученски път“ местност \"Манилов дол“, се налага спиране на водоподаването от 09:00 до 13:00 часа на клиентите на \"Софийска вода\", живеещи в района на: местност \"Манилов дол“\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Малобученски път“ ъгъла с ул. \"Бор“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода\" АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.11.27", "title": "Части от София остават без вода на 28 ноември"}
{"url": "https://www.dnes.bg/stranata/2018/11/27/futbolisti-publika-i-sydiia-na-terena-zversko-mele-v-samoranovo.394773", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМасов бой между футболисти, публика и съдия по време на мач от регионалната група между \"Сокол\" (Самораново) и \"Марек 1919\" (Дупница). Един от играчите на \"Сокол\" излиза от терена и напада бившия съдия от А група Георги Караколев, който в момента е част от ръководството на \"Марек 1919\".\r\n\"При 2:1 за нас около 70-ата минута след груб фаул срещу моя съотборник Марио Златанов, извършен от защитник на Самораново, нормална реакция от нашия щаб да поискаме червен картон. Без провокация вратарят на Самораново нападна брат ми с юмруци. Нахлуха поне 30 човека от публиката на Самораново, започнаха да го налагат зверски, той се опита да избяга, но го настигнаха. Свалиха го на земята и го пребиха\", разказа Васил Караколев - брат на Георги Караколев.\r\n                    \n                    \n                Пред репортер на  той изрази съмнения, че от Самораново са били финансово стимулирани да спрат \"Марек 1919\". Гостите са очаквали груба игра, но не и да бъдат бити. \r\nЗадържани са двама от нападателите на Георги Караколев, а от \"Марек 1919\" ще подадат жалби и ще си търсят правата си по законов път.\r\n\"Той е с два много големи хематома в главата, сериозни наранявания по тялото. В момента е обездвижен и на системи. Един-два пъти е губил съзнание. От 3 години и половина не е активен съдия в професионалния футбол. Никога не е имал проблем с нито един от отборите. Даже клубовете го търсиха, защото му имаха доверие\", сподели бащата на пострадалия - Роман Караколев.\r\nТой се е намесил, вклинявайки се в озверялата група, която бие сина му. А при мелето е пострадало и момиче, което снима мачовете на \"Марек 1919\". Телефонът ѝ е отнет и счупен.\r\n\"Агресията идваше от другия отбор, от наша страна нямаше такова нещо\", каза футболистът на \"Марек 1919\" Марио Златанов.", "date": "2018.11.27", "title": "Футболисти, публика и съдия на терена... Зверско меле в Самораново"}
{"url": "https://www.dnes.bg/obshtestvo/2018/11/27/biurokraciia-administraciia-i-nepodgotveni-hora.394769", "text": "Има ли място академичната среда в държавното управление и готова ли е родната политическа реалност да допусне и приеме съвети от експерти в областта на науката и бизнеса? Какви цели се поставиха вчера от сдружение \"Единение\" и на каква тема поискаха народно допитване? \r\n \r\n\"Искаме да се направи допитване по какъв начин да се направи единението. Искаме инкриминиране на хората, които се занимават с корупция и грабителство. Искаме тези, които са изкарали мандата си, да нямат повече право да са в политиката. Ако една по-голяма част от обществото участва в тези дебати и не стои на страна от тях – ще има смисъл. Общественото порицание тежи много. Ние нямаме национални цели. Човек тръгнал на някъде не стига никъде. Трябва да се обсъдят кои са целите ни и гражданите да взимат участие в тях\", подчерта инициаторът на проекта \"Единение\" академик Стефан Воденичаров.  \n                    \n                    \n                \r\nСпоред него духовността е много важна, а сме бедни, защото не произвеждаме, тъй като добавената стойност я изнасяме извън държавата. \n\r\n\"Здравеопазването ни куца. Държавните болници станаха търговски дружества. Порочната система \"Ученикът носи парите\" или \"Студентът носи парите\" съсипа образованието. Сега преподавателите искат или не търпят ученици и студенти, които не са успешни. С новите технологии ученето на факти вече не е важно. Трябва непрекъснато да се дават задачи за решаваме в екип на младите хора. Именно те ги подготвят за реалния живот\", отбеляза Воденичаров в \"България сутрин\".  \n\r\nАкадемикът уточни, че проблемът на България е, че хората, които заемат ключови постове в политиката, не са подготвени за там и нямат потенциал. \n\r\n\"Големият проблем за активните хора, които искат да направят нещо в тази държава, е администрацията. Предлагаме в един документ да бъде събрана цялата нужна информация, която институциите изискват от нас. Трябва да бъде подкрепен българският бизнес. Демографската криза е на предела си, преди да стане необратима\", посочи гостът пред . \n\r\nАкадемик Воденичаров заяви, че единение на обществото и властта няма да има докато всеки гледа партийната принадлежност.\r\n ", "date": "2018.11.27", "title": "Бюрокрация, администрация... И неподготвени хора!"}
{"url": "https://www.dnes.bg/notifikacii/2018/11/27/sriv-skok-scenariite-za-bydeshteto-na-petrola.394775", "text": "Миналия петък петролът поевтиня с почти 8%, след като цяла седмица се представяше зле. Факторите за това са най-различни: нарастващият риск от свръхпроизводство, сривът в цената на американските акции, натискът върху страните производителки, и най-вече Саудитска Арабия, от американския президент Доналд Тръмп.\r\nКакви обаче са перспективите пред „черното злато“? Няколко сценария за бъдещото развитие на цените обобщава руската икономическа медия РБК.\r\nПродължаващо поевтиняване преди срещата на ОПЕК през декември\r\nСрещата на групата ОПЕК+ (картелът заедно с Русия, Мексико и Казахстан) ще има съществено значение за по-нататъшната посока на цените. Но докато продължава да не е ясно какво ще бъде общото решение, натискът върху цените ще продължи.\r\n                \n                Анализаторите на Goldman Sachs очакват висока волатилност на цените на петрола, докато не се появят свидетелства за подобряване на фундаменталните показатели (търсене и предлагане) на петролния пазар. Това означава, че цените може да се движат нагоре-надолу, докато не бъде получена яснота от ОПЕК+.\r\n\r\nНа 12 ноември саудитският министър на енергетиката Харид ал-Фалих заяви, че е възможно глобалните производители на петрол да свият общия добив с 1 млн. барела дневно, за да балансират пазара.\r\nСега обаче Саудитска Арабия добива петрол в рекорден обем – според източници на Ройтерс през ноември производството е в размер на 11,1-11,3 млн. барела дневно.\r\nСъщо така се появиха и съмнения, че властите в Рияд са готови да намалят добива, след като Тръмп публично оказа подкрепа на престолонаследника принц Салман във връзка с убийството на саудитския журналист Джамал Кашоги.\r\nВластите в Саудитска Арабия „тясно работят с нас и проявяват чувствителност към моите молби за поддържането на цената на петрола на разумно равнище“, тези думи на Тръмп станаха причина за спекулации, че САЩ, в замяна на своята снизходителност след убийството на Кашоги, може да поискат обещание от Саудитска Арабия да не съкращава петролния си добив през декември.\r\nРусия, от своя страна, все още не е изпратила ясен сигнал за необходимост от свиването на добива.\r\n\r\nАнализаторите очакват срещата на ОПЕК на 6 декември и правят паралели със заседанието на 27 ноември 2014 г. Тогава страните от картела бяха изправени пред следния избор – да ограничат добива, за да подкрепят цените или да позволят стойностите да се понижат, без да съкращават производството и без да дават пазарен дял на своите американски соларни конкуренти. През 2014 г. ОПЕК предприе стратегия за защита на пазарния си дял в ущърб на цените. \r\nНа следващия ден след разочароващото ноемврийско заседание на ОПЕК цените на петрола спаднаха с 10%, а след месец понижението достигна 25%. Спадът продължи до 2016 г., когато ОПЕК+ договори свиване на общия добив.\r\nВ момента ОПЕК е изправена пред същата дилема – да подкрепи цените или своя пазарен дял.\r\n„Ако сега не свият добива, ви гарантирам, че всичко ще се повтори като през 2014 г.“, предупреждава директорът на инвестиционната компания Tudor, Pickering, Holt & Co. Майк Брадли.\r\nСитуацията на пазара обаче сега е по-различна от тази през 2014 г., и то в полза на ОПЕК. Преживели ниските цени от 2014-2016 г. останалите производители на петрол в САЩ станаха по-гъвкави и вече могат да добиват петрол с печалба дори при цена от 30 долара за барел, посочва Bloomberg.\r\n", "date": "2018.11.27", "title": "Срив, скок... Сценариите за бъдещето на петрола "}
{"url": "https://www.dnes.bg/stranata/2018/11/27/myj-zagina-pri-katastrofa-krai-vraca.394780", "text": "Един човек загина при катастрофа на пътя Враца-Криводол, съобщиха от МВР-Враца. \r\nИнцидентът е станал 26 ноември около 11.30 часа на кръстовище между Обходен път на Враца и път за Криводол. Тогава лек автомобил \"Ауди А3\", управляван от 63-годишен мъж от областния град, отнел предимството на влекач \"Рено\" с прикачено към него полуремарке.\r\nВ резултат на удара е загинал водачът на лекия автомобил. Пробата за алкохол на другия водач е отрицателна. \r\nПо случая е образувано досъдебно производство.", "date": "2018.11.27", "title": "Мъж загина при катастрофа край Враца"}
{"url": "https://www.dnes.bg/notifikacii/2018/11/27/specakciia-sreshtu-dilyri-v-burgas-10-zadyrjani.394784", "text": "10 души са били задържани за разпространение на наркотици при спецакция в Бургас, съобщи МВР.\r\nАкцията на бургаската полиция и ГДБОП е почнала тази сутрин в 6 часа под надзора на Специализираната прокуратура.\r\nДо момента са претърсени много апартаменти в Бургас. Бургаски сайтове пишат, че е претърсен и фен клуба на \"Левски\".\r\nСред задържаните е и Тодор Атанасов, известен като Томи Черния, предаде БНР.\r\nНа входа и изхода на града се проверяват автомобили.\r\nАкцията продължава и сега. Очаквайте подробности!", "date": "2018.11.27", "title": "Спецакция срещу дилъри в Бургас – 10 задържани"}
{"url": "https://www.dnes.bg/muzika/2018/11/27/djaz-fiujyn-trioto-playis-izliza-s-pyrviia-si-album.394779", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        На мелодичната джаз сцена излиза ново трио  - Playis. В бандата вземат участие добре познатите ни музиканти Стоян Янкулов – Стунджи, Ивайло Звездомиров от ФСБ и Ясен Велчев от група \"Те\". Групата издаде първия си албум, който е джаз-фюжън колаборация между тримата.\n\r\n\"Смесваме стилове. Фюжън-джаз е най-мелодичният. Музиката е подходяща за слушане във всякакви ситуации. Човешкият фактор е това, което кара музиката да върви. Ако музикантите не се разбират – няма как да са успешни\", отбеляза Ивайло Звездомиров.  \n\r\nВ студиото на \"България сутрин\" Стунджи отбеляза, че се опитват да взимат най-доброто от това, което са свирили. \n                    \n                    \n                \r\n\"Музиката ни предава емоция. Не е лесно да си музикант, но знаем какво даваме и какво взимаме от публиката и сме сигурни, че си заслужава. Свирили сме заедно още в \"Агака\". Но като трио свирим за първи път\", обясни той. \n\r\nПред  Ясен Велчев подчерта, че аранжиментът в джаза трябва да се прави по време на свирането. \n\r\n\"В албума ни има не малко импровизации. Ние можем да направим каквото си поискаме на сцената. Можем да излезем на сцена без дори да сме се разбирали и да изсвирим нещо ново\", сподели той. \n\r\nУтре триото ще изнесе концерт с музиканти от много държави. Входът е свободен и всеки любител на джаза може да присъства.", "date": "2018.11.27", "title": "Джаз-фюжън триото \"Playis\" излиза с първия си албум"}
{"url": "https://www.dnes.bg/rusia/2018/11/27/rusiia-opitva-da-obiavi-azovsko-more-za-svoia-akvatoriia.394778", "text": "\"Русия напада украински кораби и международното право\", гласи заглавието на редакционен коментар на \"Ню Йорк таймс\" за събитията в района на Керченския проток. Русия може да вика колкото иска за провокация, за политическа диверсия на украинския президент или за нещо друго, но нищо от това не променя факта, че тя няма законно основание да стреля по три украински кораба и да ги конфискува, пише вестникът.\n\r\nУкрайна и почти всички страни по света все още смятат Кримския полуостров и крайбрежните му води за украинска територия, а и все още е в сила договор от 2004 г. между Русия и Украйна, който определя Азовско море и Керченския проток като споделени териториални води. Сега Москва твърди, че в неделя трите украински кораба са навлезли в руски води, но това се базира на незаконната претенция към Крим, анексиран през 2014 г., отбелязва вестникът.\n                    \n                    \n                \r\nОще с откриването на новия мост през май т.г. руските власти установиха здрав контрол върху протока, а оттам и върху цялото Азовско море. Военни кораби спират и инспектират каргото на търговските кораби, плаващи за украинските пристанища Мариупол и Бердянск, което води до продължителни забавяния и големи щети на превозвачите и пристанищата, припомня \"Ню Йорк таймс\".\n\n\n\n\n\r\nКаквито и да се причините за плаването на трите кораба към Керченския проток, Украйна има право на това. А руската реакция - да таранира, да обстрелва, да ранява, да пленява, да блокира преминаването - е опасна, арогантна и незаконна агресия, констатира изданието. Според него Русия, която здраво държи в хватката си Крим, поема риск с надеждата, че Западът няма да има куража да наложи още санкции или да отпусне военна помощ на Украйна. \n\r\nНо тази пряка атака срещу украинските кораби не трябва да остане ненанаказана - САЩ и съюзниците им може да засилят икономическите санкции, да забранят на свои кораби да влизат в руски пристанища в Черно и Азовско море или да увеличат военната помощ за Киев. Всички тези действия носят риск, но и да не се прави нищо също е рисковано, заключава \"Ню Йорк таймс\".\n\r\nКонфронтацията в Керченския проток е ярко напомняне за \"недовършената работа\" между Русия и Украйна, сочи в анализ лондонският \"Гардиън\". През последните месеци напрежението между двете страни расте - размяна на санкции, наближаващи избори, религиозно съперничество, непроверими нарушения на човешки права и необясними \"терористични\" бомбени нападения. Но основният проблем остава непроменен - кризата заради анексията на Крим, войната в Донбас и хроничното неумение на международната общност да намери решение.\n\r\nСпоред вестника натискът върху Русия и Украйна да прекратят конфликта идва от две главни посоки - от САЩ и от Германия. Президентът Доналд Тръмп спорно твърди, че американските и европейските санкции срещу руски физически и юридически лица от 2014 г. трябва да бъдат облекчени и това съдържа признаване на анексията на Крим. Но на практика неговото правителство, Великобритания и НАТО продължават да подпомагат Киев. Например през юли т.г. Пентагонът обяви, че отпуска 200 милиона долара военна помощ на Украйна, с което тази американска помощ достигна един милиард долара от 2014 г. насам, отбеляза \"Гардиън\".\n\r\nВестникът цитира консултантската компания за оценка на политически риск \"Юрейжа груп\", че сблъсъкът в Керченския проток вероятно ще доведе до нови санкции срещу Русия.\n\r\nПолският \"Газета виборча\" помества статия на бившия министър на отбраната на Полша Януш Онишкевич, според когото към Кремъл трябва да бъде пратен ясен сигнал, че при нужда Киев ще получи от Запада същата подкрепа, която е оказал на Израел през войната Йом Кипур от 1973 г. Авторът отбелязва, че след безкръвното, но незаконно заграбване на Крим и след период на интензивни боеве в Донбас с участието на руски войски ситуацията донякъде се е стабилизирала със спорадични нарушения на примирието в Източна Украйна, регистрирани от наблюдателите от ОССЕ. Може би изглеждаше, че заради тази относителна стабилност кризата не заслужава голямо внимание, но след засилването на конфликта в Азовско море личи, че Русия няма намерение да възприема положението като устойчиво. Сега тя се опитва да извърши поредното заграбване и да обяви Азовско море за своя акватория, пише в анализа на \"Газета виборча\".\r\n(БТА)\r\n ", "date": "2018.11.27", "title": "Русия опитва да обяви Азовско море за своя акватория!"}
{"url": "https://www.dnes.bg/notifikacii/2018/11/27/ruteryt-za-wi-fi-tihiiat-ubiec-ima-li-radiaciia.394776", "text": "Днес много хора в цивилизования свят трудно могат да си представят нормален живот без интернет. Интернет, Wi-Fi и появата на новите технологии заемат водеща позиция в ежедневието ни. Но Wi-Fi не е толкова безопасен, колкото изглежда. \n\r\nКогато става въпрос за Wi-Fi, вероятно почти всеки има в къщата си Wi-Fi рутер, поради неговото удобство. Страховете около Wi-Fi сигналите започват в момента, в който кажете \"радиация\". Някои смятат, че излъчването от Wi-Fi рутера, е в радиочестотната лента, докато други експерти казват, че Wi-Fi излъчването има негативен ефект върху различни неща като мозъка и нервната система.\n\r\nСветовната здравна организация нарича безжичното излъчване евентуален канцероген. Wi-Fi може да наруши развитието на плода и нормалното клетъчно развитие при деца и младежи. Костният мозък на главата на детето абсорбира 10 пъти повече радиация от възрастен, докато тези на кърмачетата и малките деца абсорбират дори още повече, поради което се появяват вродени патологии.\n                \n                \r\nУчени са забелязали дори връзка между излъчването от Wi-Fi рутера и скоростта на заспиване. Ако спим в близост до телефон, който е приема сигналът, излъчван от Wi-Fi рутера, вероятността да заспим по-трудно и сънят да е по-неспокоен се увеличава. В такава ситуация се регистрира промяна в мозъчните вълни.\n\r\nУчените също така са озадачени от факта, че хората стават като \"забавени\", ако прекарват дълго време в среда с Wi-Fi. Използвайки ядрено-магнитен резонанс (MRI), те провели проучване, показващо намаляване на мозъчната функция в някои области на мозъка, ако са засегнати от радиочестотите, предаващи интернет. \n\r\nСред другите вреди от излъчването на сигнал от рутера са: намаляване на мозъчната активност при жените заради повишаване на енергийните разходи; влошаване качеството на спермата, заради топлинната радиация; подбужда ракови клетки. Все още тепърва трябва това да бъде обстойно изследвано, но при животни многократно е доказано, че експозицията на радио вълни увеличава шансовете за развитие на злокачествени тумори. \n\r\nСветовната здравна организация е установи също така, че Wi-Fi може да подпомогне възникването на сериозни здравословни проблеми като Алцхаймер, дефицит на вниманието и хиперактивност, аутизъм и левкемия. Wi-Fi излъчването влияе и върху концентрацията.", "date": "2018.11.27", "title": "Рутерът за Wi-Fi – тихият убиец. Има ли радиация?"}
{"url": "https://www.dnes.bg/notifikacii/2018/11/27/vse-poveche-glasove-za-svivane-vlastta-na-zukyrbyrg.394774", "text": "Главният изпълнителен директор на Facebook Марк Зукърбърг е подложен на по-голям натиск, след като акциите на социалната мрежа се обезцениха с почти 40% от края на юли насам. Все повече и повече инвеститори настояват Зукърбърг да се откаже от позицията си на председател на Борда на директорите.\r\nАкциите на социалната мрежа поевтиняха с почти 40%, откакто достигнаха рекордните си нива на 25 юли, дори след скромния отскок в понеделник. Компанията е изправена пред редица атаки, свързани с многобройните начини, по които платформата е била манипулирана, за да разпространява фалшива информация, и за недостатъчния и противоречив отговор на ръководството, за който New York Times подробно разказа в дълго разследване по-рано този месец.\r\n                \n                Част от почти 200 млрд. долара, които бяха изтрити от пазарната капитализация, откакто бе достигнат пикът, може да бъде приписана на по-широките разпродажби на технологични акции, които от август насам страдат заради опасенията за забавянето на световния икономически растеж и заплахите на президента Тръмп за мащабна търговска война. Сривът на Facebook обаче започна доста преди това, а акциите се представят по-зле от технологичния индекс Nasdaq и големите технологични конкуренти през тази година.\r\nПроблемът за Facebook е в намирането на изход.\r\nБизнес моделът на Facebook, който разчита на това все по-голям брой потребители да споделят повече информация и рекламодателите да продължават да плащат, за да достигнат до тях, започва да изглежда несигурен, тъй като доверието в мрежата се влоши. И все пак на върха на компанията главният изпълнителен директор Марк Зукърбърг (на 34 години) има толкова много собственост и контрол, че бордът и акционерите разполагат с много ограничена възможност да упражняват някакво влияние.\r\n“Facebook загуби доверието на своите избиратели и за да си го върне, ще трябва да направи нещо значително\", казва Даниел Нюман, главен анализатор в Futurum Research, който се фокусира върху цифровите технологии. “Досега техният PR бе изпразнен от съдържание и недостатъчен, а с растеж, който вече се задържа, те трябва да започнат да променят настроението веднага\".\r\nЕдна идея, която се дискутира, е Зукърбърг да се откаже от поста си председател на Борда, като по този начин отдели позицията на главния изпълнителен директор от председателската роля.\r\nТова би било драматична стъпка. Бордовете на управляваните от основателите технологични компании често се ръководят от главния изпълнителен директор. В този списък влизат Джеф Безос от Amazon, Марк Беньоф от Salesforce и Рийд Хейстингс от Netflix, който също е директор във Facebook.\r\nНо някои инвеститори казват, че е минало времето, в което Зукърбърг носеше свежест. През октомври няколко пенсионни фонда и финансовите департаменти на американските щати Роуд Айлънд, Илинойс и Пенсилвания се присъединиха към предложението на акционерите на Trillium Asset Management, призовавайки Facebook да раздели позициите.\r\nПредложението, което ще бъде гласувано на следващата среща на акционерите на Facebook през 2019 г., посочва неправилното използване на Facebook от страна на руските власти в навечерието на американските избори, скандала с Cambridge Analytica, включващ споделяне на данни, депресия и други психични проблеми, произтичащи от използването на услугата, както и възможността рекламодателите да изключат определени малцинствени групи от това да виждат рекламите им.\r\nДжонас Крон, старши вицепрезидент на Trillium, който притежава около 53 000 акции на Facebook, заяви пред CNBC през миналата седмица, че тези неща “показват много ясно, че е необходим независим председател на борда\".\r\n", "date": "2018.11.27", "title": "Все повече гласове за свиване властта на Зукърбърг "}
{"url": "https://www.dnes.bg/muzika/2018/11/27/stefan-stefanov-i-orisiia-istorii-ot-bylgarskiia-folklor.394788", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Стефан Стефанов ще представи утре сборника си от разкази, които възкресяват истории от българския фолклор. Те са 7 на брой и разказват за самодиви, хайдути, достойнство и чест. Един от разказите в \"Орисия\" дори е екранизиран в късометражен филм. \n\r\nАвторът им, който дори е сравняван с Николай Хайтов, разкри в студиото на \"България сутрин\", че много артисти вече се насочват към миналото, за да търсят своето вдъхновение, защото по думите му там има обиграни ситуации, образи и истории, които могат да се тълкуват и интерпретират.\n\r\n\"Това е богатството на нашата култура. Аз бях изключително повлиян от българската нова фолклорна вълна\", подчерта той. \n                    \n                    \n                \r\n\"Това е една от разликите, които исках да вкарам в тази книга. Тя наистина се движи по едни класически модели, но в същото време е важно да има и нови елементи в тях. Мисля, че е много хубаво самият разказ да може да продължи живота си в главата на читателя, след като вече е бил прочетен. Да могат те да го продължат в своите съзнания. Този ефект със сигурност е търсен\", обясни още Стефан Стефанов в ефира на .\n\r\nМладият автор разказа още, че създаването на една книга изисква много голямо натрупване на опит, срещи, контакти и познание, което след това да се интерпретира в това, което се създава като литература.\n\r\n\"Спокойно мога да кажа, че това са моите познания, моите спомени от това, което са ми казали бабите ми, от това, което съм прочел, също така и моят личен опит\", добави още авторът на \"Орисия\".\n\r\n ", "date": "2018.11.27", "title": "Стефан Стефанов и \"Орисия\" – истории от българския фолклор"}
{"url": "https://www.dnes.bg/sofia/2018/11/27/remontyt-na-grafa-vyrvi-koga-shte-prikliuchi.394815", "text": "Ремонтът на ул. \"Граф Игнатиев\" стана символ на некачествените ремонти в София под управлението на ГЕРБ, смята общинският съветник от опозиционната \"Политическа група 5\" в СОС Симеон Славчев.\r\nСпоред него недоволството на столичани от ситуацията е напълно справедливо.\n\n\n\r\n\"Този ремонт трябваше да бъде ключов и знаков, но с положителен знак\", коментира той пред БНР и посочи, че в крайна сметка се е получило точно обратното.  \r\nЗатова от \"Политическа група 5\" внасят специална наредба, която регулира качеството на ремонтите.\r\n\"Всяка фирма, която не извършва качествено ремонт или не спазва сроковете, да получава минус точки, явявайки се за обществена поръчка. По този начин тези фирми, които извършват некачествени ремонти, да отпадат\", обясни Славчев. \r\n                    \n                    \n                Според него е редно и да се следи цялата история на фирмите и свързаността им. По думите му в момента текстовете се обсъждат с всички заинтересовани страни. Той се надява до края на годината наредбата да бъде внесена. \r\nИдеята е да бъде създадена специална работна група, в която да има хора, които разбират и от технически показатели, каза още общинският съветник. \r\n\"При ремонта на \"Граф Игнатиев\" е променен проектът. Кой си позволи незаконно да промени проекта? Това се оказва масова практика в СтоличнаТА община\", коментира Славчев. \r\nЗам.-председателят на Общинския съвет в София от ГЕРБ Николай Стойнев съобщи, че от утре започва пробния период с придвижването на трамваите по ремонтираната улица. Той призна, че има забавяне в комуникацията, а районният кмет изобщо отсъства. \r\nКъдето е възможно, оградите се премахват поетапно, каза Стойнев. \r\nЖивущите в района и хората, които имат бизнес там, поставиха редица въпроси, по които ежедневно се работи, добави той.\r\n\"Внушенията, които се правят, че се харчат публични средства по няколко пъти за едно и също нещо – категорично не отговарят на истината\", отбеляза Николай Стойнев. \r\nТой бе категоричен, че ако се налага, по няколко пъти ще се преработват някои места, докато не се направи така, че да отговаря на стандартите. По думите му пропуските се отстраняват за сметка на фирмата.\r\nСтойнев не отговори на въпроса кога ще приключи целия ремонт.", "date": "2018.11.27", "title": "Ремонтът на \"Графа\" върви... Кога ще приключи?"}
{"url": "https://www.dnes.bg/obshtestvo/2018/11/27/ombudsmaia-biasna-pak-niamalo-pari-za-horata-s-uvrejdaniia.394821", "text": "Омбудсманът Мая Манолова, която беше основен двигател при изработването на Закона за личната помощ, се ядоса от това, което в крайна сметка приеха депутатите на второ четене. Според нея гласуваните текстове са пълна гавра с хората с увреждания.\n\r\nТя посочи, че е длъжна да предупреди, че хората ще останат без личен асистент от 1 септември и това е в резултат на работата на екипа на финансовото министерство с любезното съдействие на социалния министър.\r\nТова е първият закон, в който се лимитират средства и отсега се знае, че тъй като ще продължат да действат програмите на социалното министерство, до 1 септември парите ще свършат, каза Манолова, цитирана от БТА.\r\n                    \n                    \n                Тя допълни, че отказва да носи отговорност срещу това посегателство върху хората с увреждания. Майките на деца с увреждания посочиха, че ще търсят отговорност от премиера и ще продължат с протестите.\r\nМанолова съобщи, че отива да пише конституционна жалба още сега, защото това е посегателство над правата им.\r\n\"Според предложенията на социалния министър реално личната помощ ще се финансира от парите на хората с увреждания, на тези с най-тежки увреждания. Финансовият не дава и стотинка допълнително, а социалният смята да обезпечи пари за закона като отнеме от парите на хората, които се дават за социално подпомагане и чужда помощ\", каза Манолова.\r\nСпоред гласуваните днес на второ четене текстове, когато ползвател на лична помощ е дете с увреждане, което получава най-високата месечна помощ от 930 лева по Закона за семейните помощи за деца, 380 лева от помощта ще се превеждат на кмета на общината.\r\nОт думите на министър Бисер Петков за това как ще се осигури личната помощ по новия закон стана ясно, че има 71, 5 млн. лева от централния бюджет, другите пари ще са от приспаднатите от семейните помощи, както и от добавката за чужда помощ за хората, които отказват да я получават за сметка на ползването на лична помощ.\r\nПо думите на Манолова проблем е това, че тези 71,5 ще се ползват за програмите за асистенти и не е ясно колко от тях изобщо ще останат. Министърът също не се ангажира с прогноза и каза, че ще стане ясно на 1 септември.\r\nЗа 2019 година бяха отпуснати допълнително 150 милиона лева за хората с увреждания, но повечето пари отиват за обезпечаване на Закона за хората с увреждания и по-високата финансова подкрепа по него.\r\nС приетите на второ четене промени е предвидено размерът на средствата за лична помощ ежегодно да се определят със Закона за държавния бюджет за съответната година по бюджета на МТСП. Срещу това лимитиране на парите възрази остро омбудсманът Мая Манолова. Тя заяви, че този текст е и мотив да напише конституционна жалба, защото няма друга помощ по друг закон, която да е лимитирана от финансовото министерство и да не се дава според нуждите на хората.\r\nОт закона отпадна и обучението за потребителите на лична помощ как да управляват услугата. Това също срещна острата реакция на омбудсмана.\r\nЛичните асистенти ще получават през 2019 година минимална работна заплата, според гласуваните днес текстове. За 2020 година се предвижда коефициентът на часовата ставка да расте и да стане 1,2 минималната работна заплата.\r\nДо 2020 година ползватели на личната помощ ще са хора с трайни увреждания с 90 и над 90 на сто трайно намалена работоспособност с право на чужда помощ, деца с 50 и над 50 на сто трайно намалена работоспособност, с право на чужда помощ, както и деца с 90 и над 90 на сто степен на увреждане без право на чужда помощ. Максималните часове подкрепа месечно са 168 часа, за четвърта степен на тотална зависимост.", "date": "2018.11.27", "title": "ОмбудсМая бясна, пак нямало пари за хората с увреждания"}
{"url": "https://www.dnes.bg/usa/2018/11/27/zabeliazali-li-ste-prilikata-sravniavali-trymp-s-elvis.394792", "text": "Президентът на САЩ Доналд Тръмп се похвали пред свои привърженици в град Тюпълоу, че на младини го сравнявали с Краля на рокендрола Елвис Пресли, предаде Асошиейтед прес.\r\nИменно в този град в щата Мисисипи е роден Пресли през 1935 година.\r\n\"Аз не би трябвало да го казвам, защото могат да ме нарекат високомерен, но не съм такъв. Ако се абстрахирате от светлите ми коси, когато бях тийнейджър, често ме сравняваха с Елвис\", довери държавният глава.\r\n\"Забелязали ли сте приликата? Не ви се вярва, нали? Но аз винаги считах това сравнение за голяма похвала!\", отбеляза президентът.\r\nНа 16 ноември Тръмп връчи президентския Медал на свободата, висшата награда на САЩ за граждански заслуги. С нея бяха удостоени седем видни личности, три от тях посмъртно, сред които беше и Елвис Пресли.\r\n/БТА/", "date": "2018.11.27", "title": "Забелязали ли сте приликата? Сравнявали Тръмп с Елвис"}
{"url": "https://www.dnes.bg/politika/2018/11/27/mvnr-izbiagvaite-pytuvaniiata-do-ukraina.394817", "text": "Външно министерство излезе с препоръка към българите да ограничат пътуванията си до Украйна заради обявеното военно положение. \n\r\nПо информация на българското посолство в Киев, от 09:00 часа на 28 ноември 2018 г. до 09:00 часа на 28 декември 2018 г. в Украйна е въведено военно положение. \n\r\nТо обхваща областите Виницка, Луганска, Николаевска, Сумска, Одеска, Харковска, Черниговска, Херсонска, Донецка и Запорожска, уточняват от МвнР.\r\n \r\nВъзможно е ограничаване правата и свободите на гражданите, а именно правото на свободно придвижване, неприкосновеността на кореспонденцията, включително телефонна и електронна, изразяване на убеждения.\r\nПрепоръчва се на българските граждани да ограничат пътуванията си до Украйна и особено в областите, за които е обявено военно положение. \n                    \n                    \n                \r\nПравомощията на военното командване в условията на военно положение включват: \r\n- организиране на блок-постове и контрол на автомобилния транспорт по всички пътища на територията; \r\n- засилен контрол по всички гранични контролно-пропускателни пунктове; \r\n- евакуация на населението и предприятията от опасни райони; \r\n- въвеждане на комендантски час; \r\n- въвеждане на контрол върху средства за масова информация; \r\n- възможно е изземване за временно ползване имущество на физически и юридически лица за нуждата на армията; \r\n- използване на помещения и оборудвания на заводи, офиси и др. за целите на отбраната. \n\r\nМинистерството на външните работи съветва българите, които са в Украйна  да се регистрират на сайта на МВнР или в българските дипломатически представителства като посочат периода и мястото на пребиваване и оставят актуален телефон за връзка. \n\r\nОсвен това да избягват райони, в които се провеждат демонстрации и протестни действия, както и участие в такива, да следят за актуална информация в медиите, да следват инструкциите на местните власти, в това число полиция и военни патрули, като проявяват спокойствие и търпение. \n\r\nПри необходимост сънародниците ни могат да се свържат с българското посолство в Киев на следните телефони: +380 44 246 72 37 и +380 44 246 76 72, както и с българското Генерално консулство в Одеса на телефон +380 68 293 00 48.", "date": "2018.11.27", "title": "МВнР: Избягвайте пътуванията до Украйна!"}
{"url": "https://www.dnes.bg/sofia/2018/11/27/maika-i-6-godishno-sys-svinski-grip.394826", "text": "В София е доказан първият за този сезон грипен вирус - N1H1, известен като пандемичен/ калифорнийски грип или, както някои го наричат - \"свински\" грип.\r\nГрипният вирус е доказан в референтната лаборатория на Националния център по заразни и паразитни болести, съобщи директорът на центъра, цитиран от \"Фокус\".\r\nТой е бил доказан в клинични материали на майка и 6-годишното и дете в София.\n\n\n\r\nСвинският вирус е широкоразпространен инфекциозен причинител. Трансмисията се осигурява между заболели прасета. До човек вирусът достига при контакт с болно прасе или прием на месо от заразени прасета. \r\n                    \n                    \n                Вирусите навлизат в човешкия организъм през стомашно-чревния тракт или по пътя на дихателната система. Начините за заразяване са два - консумация на заразено с вирусни частици свинско месо или при предаване от човек на човек по въздушно-капков път. \r\nВъзстановяването от свинския грип може да бъде в рамките на седмица при бременните жени, но статистическите данни сочат скок в броя на пострадалите майки с придобити усложнения от вирусната инфекция със свински грип.\r\nЗа лечение на инфекцията със свински грипен вирус се използват два утвърдени лекарствени препарата - оселтамивир и занамивир, които се срещат на широкия аптечен пазар. \r\nТе представляват класически антивирусен препарат, който потиска производството на вируси и тяхното размножаване в организма-гостоприемник. Статистиките сочат, че пациентите претърпяват пълно и трайно възстановяване след лечение с препаратите без да е необходима терапия-опашка или консултация и терапия от други специалисти.\r\nСъществуват също така ваксини срещу свинския грипен вирус, които подпомагат профилактиката в началото на сезонната заболяваемост.", "date": "2018.11.27", "title": "Майка и 6-годишно... със \"свински\" грип"}
{"url": "https://www.dnes.bg/notifikacii/2018/11/27/mladite-tyrsiat-100-finansirane-za-jilishte-da-e-na-zeleno.394800", "text": "Все по-често търсене на 100% финансиране при покупка на жилище и нарастване на броя сделки с жилища в строеж. Това показват наблюденията на Arco Real Estate за пазара на недвижими имоти през третото тримесечие на 2018 г.\n\r\nПо данни на брокерите все повече хора осъзнават преимуществата на покупката на ново строителство, сред които са очакваната по-ниска цена, гъвкавата схема на плащане и други.\r\nПри покупката на ново строителство на по-ранен етап купувачите имат и шанса да избират етажа, изложението, тоест да закупят жилище с разпределение, каквото искат. \n\r\nПовечето млади семейства в София например нямат достатъчно спестени пари за покупка на жилище от една страна, а от друга – нямат имущество, което могат да заложат като обезпечение за ипотечен кредит. Затова за тях покупката \"на зелено\" е много добра възможност да се сдобият със собствен дом.\n                \n                \r\nВ Пловдив пък резултатите сочат, че търсенията за покупка на апартаменти в строеж формират около 1/3 от общите търсения в агенцията. Бюджетът им в най-честия случай е до 50 000 евро, като банковото финансиране е основният източник на средства.\n\r\nБанките предлагат еднакви условия по жилищните кредити по отношение на лихвените равнища - както за покупка на изградено жилище, така и за покупка чрез кредитиране \"на зелено\".\n\r\nЗа финансовите институции не е пречка да финансират имот, който няма Aкт 16, уточняват от агенцията. Важно е потребителите да имат добра кредитна история, строителната компания също да е с добро име и да е надеждна и не на последно място - сградата да е получила Акт 14.\n\r\nКогато се финансира покупката на имот с Акт 14, усвояването на кредита става на части. В повечето случаи схемата е индивидуална, договорена с банката и строителя. Финансиране може да се получи до 80-85% от стойността на имота в завършен вид.", "date": "2018.11.27", "title": "Младите търсят: 100% финансиране за жилище, да е \"на зелено\""}
{"url": "https://www.dnes.bg/obshtestvo/2018/11/27/studyt-nastypva-snegyt-i-toi-dostatychen-shte-e-za-prespi.394813", "text": "Студът ще се настани трайно в страната от тази нощ, сочи  на НИМХ-БАН.\n\r\nПрез нощта валежите ще обхванат страната, ще се усилят и на места ще са значителни. До сутринта почти навсякъде в Северна България дъждът ще премине в сняг, с изключение на североизточните райони, където все още ще превалява дъжд при отрицателни температури и ще се образуват поледици и обледеняване на проводници.\n\r\nВ сряда в Северна България и високите полета ще вали сняг и ще се образува снежна покривка. В по-голямата част от Южна България дъждът ще се примесва и ще преминава в сняг.\r\nЩе духа умерен, в Източна България - силен до бурен север-североизточен вятър, и в Добруджа, Лудогорието и по планинските проходи ще има снежни виелици и ще се образуват преспи и навявания.\n                    \n                    \n                \r\nЗастудяването ще продължи и в по-голямата част от страната температурите ще са с обратен денонощен ход. Сутринта температури ще са минус 2-0 градуса - в Северна България, до 4-8 градуса - в Южна България, но през деня ще падат.\r\nПрез нощта срещу четвъртък снеговалежите ще продължат, значителни ще са в Южна България и там ще се образува снежна покривка, с изключение на крайните югозападни райони. В Северна България снеговалежите ще отслабнат.\n\r\nПо Черноморието ще духа силен и бурен северен вятър. Ще има валежи, като по северното крайбрежие дъждът ще премине в сняг. Температурите ще се понижават. Температурата на морската вода е 10-13 градуса. Вълнението на морето ще бъде 4-5 бала.\n\r\nНад планините ще е облачно, ще вали сняг. По старопланинските проходи ще има снежни виелици и ще се образуват навявания. Ще духа силен вятър от изток-североизток. Ще застудява и на 1200 метра максималната температура ще е около минус 2 градуса, на 2000 метра - около минус 5 градуса.\n\r\nВ четвъртък и петък снеговалежите ще отслабнат, през първия ден ще са главно в Предбалкана и в югоизточната половина от страната, през втория - в Източна България. В югоизточните райони и в Родопите валежите ще са умерени и там ще продължи да се натрупва снежна покривка. \n\r\nПо-късно през деня в петък от югозапад облачността ще се разкъса. В четвъртък все още вятърът ще е умерен и силен - с него застудяването ще продължи, в петък - ще отслабва.\n\r\nМинималните температури в петък в цялата страна ще са отрицателни, предимно между минус 7 и минус 2 градуса, най-ниски в Северна България - до минус 10 градуса. Максимални - между минус 6 и минус 1 градуса, в крайните югозападни райони и на места в Горнотракийската низина - 3-4 градуса над нулата.", "date": "2018.11.27", "title": "Студът настъпва. Снегът – и той, достатъчен ще е за преспи!"}
{"url": "https://www.dnes.bg/temida/2018/11/27/aleksei-trifonov-noviiat-predsedatel-na-sgs.394832", "text": "Съдия Алексей Трифонов е новият председател на Софийския градски съд (СГС), който няма титулярен шеф повече от година след оставката на Калоян Топалов.\r\nС 9 на 4 гласа съдебните кадровици предпочетоха Трифонов пред опонента му Евгени Георгиев.\r\nТрифонов е наказателен съдия и се впусна в надпреварата за СГС от по-горната инстанция Софийския апелативен съд. Георгиев разглежда граждански дела и бе номинация на съдиите от СГС.\r\n\n\r\nАлексей Трифонов е завършил Юридическия факултет на СУ \"Св. Климент Охридски\". Има над 20 години съдийски стаж. \r\nНай-напред е работил 1 година като следовател, а от 1999 г. е съдия – първо в Софийския районен съд, след това постепенно в Софийския градски и Софийския апелативен съд, където е от 2009 г.\r\n                    \n                    \n                Бил член на ЦИК и зам.-министър на правосъдието в кабинета \"Герджиков\". Разглеждал е знакови наказателни дела.\r\nТрифонов получи гласовете на 9-има членове на ВСС, сред които на председателя на Върховния административен съд Георги Чолаков и представляващия ВСС Боян Магдалинчев, съобщава", "date": "2018.11.27", "title": "Алексей Трифонов – новият председател на СГС"}
{"url": "https://www.dnes.bg/science/2018/11/27/zemiata-raste-s-byrzi-tempove-koga-shte-stanem-8-mlrd.394814", "text": "Към днешна дата населението на Земята надхвърля 7.66 млрд. души. То расте с около 230 000 души всеки ден.\r\nНа планетата ни ежедневно се раждат по около 400 000 деца, а смъртността на дневна база възлиза на около 170 000 души.\r\nКогато изчисляваме какви ще са тенденциите в прираста на населението, следва да вземем предвид фактори като недохранване и липса на достъп до питейна вода. В момента в света има над 830 млн. души, които гладуват. Около 30 000 души умират всеки ден от глад. В същото време на 1.6 млрд. са тези с наднормено тегло, като само САЩ изразходва над 500 млн. долара всеки ден в борбата с болести, свързани с наднорменото тегло.\r\nВ същото време над 850 млн. души нямат достъп до чиста питейна вода като техния брой расте.\r\n                    \n                    \n                Въпреки всичко, населението на Земята расте главоломно. В последните месеци дори отново започна да се говори за регулация на световното населени с цел планетата ни да бъде спасена от презаселване.\n\r\nПървият милиард достигнахме през 1800 година. Вторият постигнахме само за 130 години - през 1930. Третият милиард отне 30 години - до 1960, а четвъртият само 15 г. - 1974 година. От 4 до 5 млрд. население достигнахме за 13 години - през 1987, а шестия милиард ударихме за 12 години - през 1999 година. През 2011 година населението на Земята достигна 7 млрд. души - отново прираст с 1 млрд. за 12 години. \n\r\nОчаква се тенденцията с 1 млрд. на всеки 12 години да се запази и през 2023 година, когато вече ще сме 8 млрд. души. След това ще настъпи обрат в тенценциите за прираст на населението. Всеки следващ милиард ще отнема все повече и повече време. През 2037 година се очаква да достигнем 9 млрд. - от 8 на 9 млрд. за 14 години, а през 2055 - 10 млрд - от 9 на 10 млрд. за 18 години.\n\r\nКъм 2018 година притастът на населението е с около 1.09% на годишна база като тази тенденция се очаква да намалява. Към 2100 година се очаква то да е 0.09%.", "date": "2018.11.27", "title": "Земята расте с бързи темпове! Кога ще станем 8 млрд.?"}
{"url": "https://www.dnes.bg/zvezdi/2018/11/27/katrin-heigyl-na-40-edna-cifra-ne-opredelia-kak-se-chuvstvam.394834", "text": "\"Е, официално съм на 40 години. Знам, че си мислите, че това не ме прави щастлива, но ще призная, че съм изключително развълнувана от този факт!\". Това написа Катрин Хейгъл в Instagram по повод своя рожден ден.  \r\nИзвестната холивудска звезда качи няколко снимки от празненството. Тя сподели какво е чувството да остарее с една година и как е украсила дома си за празника. \r\n \r\n\"Осъзнах, че майка ми е била права: Да остаряваш е по-хубаво, отколкото хората го представят. Сега се чувствам свободна: на 40 вече пораснах достатъчно, за да оставя зад себе си несигурността си, съмненията, комплексите, от които страдах в двайсетте и трийсетте си години. Сега вече знам кои са най-силните ми страни, научих се да си прощавам и да не се съдя толкова строго. Знам, че има идея за някакво клеймо в това да си на 40. Но мисля, че всичко е до рамките, които си поставяме в главата\", написа Хейгъл. \r\n \r\nКатрин получи множество поздравления за рождения си ден. Много почитатели на актрисата изтъкнаха под снимките, че тя изглежда страхотно. Някои мъже не пропуснаха да отбележат, че русокоската все още е секси.  \r\n \r\n\"Не позволих една цифра да определя това как се чувствам и как изглеждам. Тази цифра трябва да показва само крачките, които съм извървяла, опитът, който съм получила. Ще направя всичко по силите си, за да израствам все повече, за да мога да кажа същото на 50, 60 и 70-годишна възраст\", обясни още Хейгъл. \r\n \r\n", "date": "2018.11.27", "title": "Катрин Хейгъл на 40: Една цифра не определя как се чувствам"}
{"url": "https://www.dnes.bg/politika/2018/11/27/polovin-miliard-poveche-za-zdrave-a-shte-doplashtame-li.394824", "text": "Бюджетът на НЗОК за следващата година е факт. Депутатите го приеха на извънредно заседание във вторник.  Здравната вноска остава 8%.\n\n\r\nЗа здраве през следващата година са заложени близо половин милиард лева повече. Повече пари са заложени както за болнична, така и за извънболнична помощ.\r\nПриходите в бюджета ще бъдат в размер на почти 4,3 млрд. лева. Ръстът в приходите е с 418,4 млн. лв. спрямо 2018 година. Здравноосигурителните приходи ще бъдат над 4,2 млрд. лева, в които влизат трансфери за здравно осигуряване и здравноосигурителни вноски.\r\nРазходите в бюджета на Касата са в размер на над 4,3 млрд. лева. За персонал са в размер на над 41 млн. лева, за административни дейности – над 12 млн. лева, за здравноосигурителни плащания – малко над 4,1 млрд. лева.\r\n                    \n                    \n                Депутатът от БСП Георги Михайлов настоя за създаване на специален фонд за лечение на здравнонеосигурените лица.\r\n\"Попитайте всеки директор на болница какво се случва в Отделението по интензивни грижи и в кабинетите, които приемат спешно болни пациенти, които на практика се обръщат в кабинети за болни, които са неосигурени\", каза той. \r\nОт своя страна шефката на здравната комисия Даниела Дариткова от ГЕРБ обясни, че за лечението на хората, които не са осигурени здравно, се плаща от държавата, но не през бюджета на НЗОК.\r\n\"Категорично държавата плаща за спешна помощ, само че това ще го видите в големия бюджет, където са плащанията на МЗ\", обясни тя.", "date": "2018.11.27", "title": "Половин милиард повече за здраве, а ще доплащаме ли?"}
{"url": "https://www.dnes.bg/muzika/2018/11/27/skandal-mejdu-aksel-i-slash-sykrati-koncert-na-guns-n-roses.394836", "text": "Популярната американска рок група \"Guns N' Roses\" съкрати свой концерт в Абу Даби заради избухнала свада зад кулисите между фронтмена Аксел Роуз и китариста Слаш, пише в. \"Сън\".\r\nОфициалната причина, която бандата посочи за съкращаването на концерта, било заболяването на певеца Аксел. Цял ден той повръщал. Затова не могъл да изпълни всички запланувани хитове.\r\nНо според източници на \"Сън\" двамата водещи музиканти в групата се скарали жестоко заради пари и за хонорара от 3 милиона британски лири. Изданието припомня, че цялата история на бандата е белязана с шумни скандали между Аксел и Слаш, припомня БТА.\r\nВ Абу Даби \"\"Guns N' Roses\" свириха два часа и изпълниха 16 песни, след което прекратиха концерта.", "date": "2018.11.27", "title": "Скандал между Аксел и Слаш съкрати концерт на \"Guns N' Roses\" "}
