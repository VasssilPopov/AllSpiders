{"url": "https://www.dnes.bg/zvezdi/2018/07/08/zvezdite-koito-se-vrekoha-vyv-viarnost-na-4-iuli.381517", "text": "Категорично най-известната звездна двойка, която сключва брак на 4-ти юли са Виктория и Дейвид Бекъм.\r\n \r\nБританската футболна звезда и певицата от \"Спайс Гърлс\" избират да се оженят на тази дата в замъка Luttrellstown в Ирландия.\r\n \r\nБулката носи корсет за 17 хиляди долара, а 4-месечният им, първороден син Бруклин е шафер.\r\n \r\nСъотборници на Дейвид от \"Манчестър Юнайтед\" и колежките на Виктория от групата са сред гостите на сватбата.\r\n \r\nМила Кунис и Аштън Кътчър също се женят на националния празник на САЩ, но през 2015 г.\r\n \r\nДвамата актьори се познават 20 години преди да сключат брак. Днес те са горди родители на 4-годишно момиченце, което се казва Уайът и на 2-годишния Димитри.\r\n \r\n", "date": "2018.07.08", "title": "Звездите, които се врекоха във вярност на 4 юли"}
{"url": "https://www.dnes.bg/notifikacii/2018/07/08/hyrvatiia-ne-spa-ciala-nosht-sled-triumfa-nad-rusiia.381625", "text": "\n\r\nОтборът на Хърватия стана последният полуфиналист на Световното първенство по футбол. Снощи \"шахматистите\" надделяха над домакините от Русия след  2:2 в продълженията и изпълнение на дузпи. \nРедовното време завърши при 1:1, а в продълженията двата отбора си вкараха по още един гол. При дузпите обаче хърватите показаха по-здрави нерви и след 4:3 ще играят на полуфиналите.\n\r\nУспехът на Лука Модрич, Иван Ракитич и компания върна спомените на хърватите за златната за страната 1998 година, когато отборът стана трети в света на първенството във Франция. Тогава хърватите отстъпиха на полуфинала от бъдещият световен шампион Франция с 1:2, а в последствие спечелиха мача за третото място. \r\nСега обаче цяла Хърватия мечтае за още по-голям успех. След снощната драматична победа над Русия хиляди хървати излязоха по улиците на столицата Загреб, за да отпразнуват класирането сред най-добрите 4 в света. Кадри от празненствата в Хърватия вижте в следващата ни галерия.", "date": "2018.07.08", "title": "Хърватия не спа цяла нощ след триумфа над Русия"}
{"url": "https://www.dnes.bg/stranata/2018/07/08/svlachishte-zatvori-chast-ot-pytia-plovdiv-smolian.381636", "text": "Временно е затворен участък от пътя Пловдив - Смолян, на територията на община Асеновград, съобщиха от МВР.\r\nДвижението между Нареченски бани и с.Бачково, в района на Юговското ханче, е спряно заради свлачище.\r\nЕкипи на \"Пътна полиция\" са разположени от двете страни на затворения участък, за да се гарантира безопасността до разчистване на пътя. \r\nОколо 18 часа движението бе възстановено, отчитат от АПИ.", "date": "2018.07.08", "title": "Свлачище затвори част от пътя Пловдив - Смолян"}
{"url": "https://www.dnes.bg/obshtestvo/2018/07/08/i-sled-brexit-angliia-zapazva-studentskite-krediti-za-uchashti-ot-es.381631", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОстават в сила студентските кредити за студенти от Европейския съюз в Англия и след Brexit. И през учебната 2019-2020 година студентите ще могат да използват студентски заеми и ще ползват досегашния размер на годишни такси за обучение.\n\r\nАнглия е една от топ дестинациите за образование на българските кандидат-студенти. Един от плюсовете там е, че студентите могат да изтеглят заем за покриване на пълния размер на таксата за обучение.\n\r\nСлед започване на процедурата по Brexit обаче голяма част от кандидат-студентите имаха опасенията, че ще се ограничат възможностите им за обучение на Острова. Тези дни от образователното министерство в Англия увериха - европейските студенти, които започват образованието си в университети в Англия за учебната 2019-2020 година, ще имат право да ползват финансиране за студентски заеми.\r\n                    \r\n                    \r\nСпоред класация за най-добрите университети в света за 2018 година Кеймбридж, Оксфорд и Лондонският университетски колеж са в топ три най-добрите британски висши училища.\n\r\n", "date": "2018.07.08", "title": "И след Brexit: Англия запазва студентските кредити за учащи от ЕС"}
{"url": "https://www.dnes.bg/notifikacii/2018/07/08/spasiha-4-momcheta-ot-peshterata-operaciiata-prodyljava-utre.381635", "text": "Четири от блокираните в наводнената пещера в Северен Тайланд момчета вече са изведени, съобщи високопоставен предтставител на медицинския екип на спасителната операция, цитиран от Ройтерс. \n\nПо-рано днес властите започнаха опасната мисия по извеждането на 12-те момчета и треньора им от пещерата, където те бяха блокирани преди повече от две седмици.\n\r\nОперацията ще продължи утре, предаде ДПА, като се позова на спасителните екипи.\n\r\nРъководителят на спасителната операция обяви на пресконференция, че ще са необходими около 10 часа за подготовка на следващия етап от мисията.\n\r\nДнес първо са били изведени момчетата в най-добро здравословно състояние. Те вече са настанени в болница. \rНа пресконференция Наронгсак Осатанакорн, губернаторът на провинция Чианг Рай, който е и ръководител на спасителната операция, уточни, че три от децата са били откарани в болница с хеликоптер, а едно - с линейка.\r\nОстаналите осем момчета и треньорът им по футбол остават на мястото, където намерили убежище при наводняването на пещерата, на 4 километра от изхода.\r\nПо-рано днес представител на спасителните екипи бе съобщил, че са били изведени шест момчета, но по-късно информацията бе коригирана.\r\nОперацията протича по-добре от очакваното, отчете нейният ръководител.\n\r\nВластите първоначално изразиха предположения, че момчетата може да останат в частично наводнената пещера няколко месеца, освен ако не се научат да се гмуркат.", "date": "2018.07.08", "title": "Спасиха 4 момчета от пещерата, операцията продължава утре"}
{"url": "https://www.dnes.bg/notifikacii/2018/07/08/zaplashva-li-sreshtata-trymp-putin-sigurnostta-na-evropa.381626", "text": "Организаторите на срещата на върха на НАТО на 11 и 12 юли в Брюксел изразяват сериозни опасения, че руско-американските разговори след нея в Хелзинки може да се отразят неблагоприятно на европейската сигурност, пише британският \"Сънди телеграф\". \n\n\nСпоред изданието, високопоставени източници, участващи в подготовката на срещата на върха на пакта, са обезпокоени, че президентът на САЩ Доналд Тръмп ще започне преговори с руския си колега Владимир Путин \"за прекрояване на ландшафта на сигурността в Европа\". Това би могло да стане, ако лидерите на страните от НАТО \"откажат да удовлетворят исканията на Тръмп\" да бъдат увеличени разходите за отбрана в съответствие с изискванията на пакта.\r\nВоенни и дипломатически източници изказват \"опасения от възможно предложение\", с което Тръмп може да излезе пред Путин на срещата на върха в Хелзинки на 16 юли. \n\r\nВъз основа на тази информация вестникът посочва, че \"Доланд Тръмп може да заплаши да изтегли военнослужещите на САЩ от Украйна и да се откаже от американското участие в съвместни учения на НАТО, ако Великобритания и другите европейски страни не съумеят да поемат задълженията си за увеличаване на разходите за отбрана\".\n\r\nИзданието отбелязва, че засега Обединеното кралство е една от едва петте страни в НАТО, чиято бюджетна политика отговоря на изискването на пакта 2 процента от брутния вътрешен продукт (БВП) да се отделят за нуждите на отбраната. \n\r\nВ същото време Испания, както и Белгия дават за тази сфера едва 0,9 процента, а Германия - 1,2 процента от БВП, отчита БТА.\n\r\nВестникът посочва, че САЩ имат военно присъствие - от военнослужещи до авиация - в Украйна, Полша, Германия, Литва, Латвия и Естония.\r\n ", "date": "2018.07.08", "title": "Заплашва ли срещата Тръмп-Путин сигурността на Европа?"}
{"url": "https://www.dnes.bg/world/2018/07/08/nad-80-sa-zaginalite-pri-navodneniiata-v-iaponiia.381632", "text": "Общо 81 са вече загиналите в Япония, след като проливни дъждове причиниха големи наводнения и свлачища в страната, съобщава БТА. \n\nНад 50 човека остават в неизвестност, съобщи националната информационна агенция Киодо.\r\nСпасителните операции в засегнатите от природното бедствие райони продължават. Общо 54 000 полицаи, пожарникари, представители на силите за самоотбрана и бреговата охрана издирват изчезналите хора.\r\nЗаради природното бедствие над 30 000 души остават в центрове за временно настаняване.\r\nСмята се, че много хора остават хванати в капан по домовете си от наводнения.\r\nОчаква се броят на жертвите да нарасне, тъй като властите по места все още не са съобщили за много свлачища.\r\nПороите в Япония започнаха в четвъртък, като прогнозите са да продължат до днес.", "date": "2018.07.08", "title": "Над 80 са загиналите при наводненията в Япония"}
{"url": "https://www.dnes.bg/akoshtete-vqrvaite/2018/07/08/da-si-namerish-moneta-znak-ili-kysmet.381506", "text": "Кога бе последният път, в който си намерихте монета? Когато ни се случи това, винаги се усмихваме, понякога заделяме паричката като късметлийска и вярваме, че тя ще привлече положителни събития в живота ни. Но намирането на монети значи много повече. Знаете че всеки има своя ангел пазител или дух на любим човек, който го закриля.\r\nТе искат да ни помогнат и често напътствията, които ни дават се съдържат в такива малки случки като намирането на монети, мъниста.\r\nЗащо монети? Защото те блещукат и винаги привличат нашето внимание. Ангелите подреждат монети по пътя ви като напомняне, че сте ценни, че нещо хубаво ви предстои в живота, че сте обичани, оценени.\r\n\r\r\n                    \r\n                    Цифрата 1 носи вибрацията на ново начало, нови идеи, постижения, успех и напредък. Виждането на номер 1 (или намирането на пари) често е послание от духа да мислим положително. Създавате с мислите и вярванията си, така че останете позитивни.\r\nНомер 1 е призив да освободите страха и да се съсредоточите върху желанието на сърцето си и какво бихте искали да видите и постигнете в живота си.\r\n", "date": "2018.07.08", "title": "Да си намериш монета! Знак или късмет?"}
{"url": "https://www.dnes.bg/obshtestvo/2018/07/08/prez-polovin-evropa-s-kolelo-tova-e-pyteshestvenichkata-zizi.381622", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТова момиче е родено пътешественик. Изминати 2000 км с колело, посетени повече от 10 страни в Европа, а в портфолиото ѝ на откривател влизат и половината от щатите в САЩ.\r\nТя се казва Здравка, за приятелите – Зизи. В последните 3 месеца младото момиче е кръстосало половин Европа с колело, разказва .\r\nСлед Белград се редят красиви изгреви и залези. Трудните моменти обаче не липсват. На третия ден от пътуването на Зизи ѝ се налага да изкачи 19 хълма, един след друг.\r\nКолкото и невероятно да звучи, за 3 месеца Зизи е карала само веднъж в дъжда, а колелото ѝ не я е предало нито веднъж. Позитивната енергия на всички различни хора, които тя е срещнала по пътя, ѝ е помогнала да не се отказва.\r\n ", "date": "2018.07.08", "title": "През половин Европа с колело - това е пътешественичката Зизи"}
{"url": "https://www.dnes.bg/notifikacii/2018/07/08/vlak-derailira-v-turciia-ima-jertvi-i-raneni.381640", "text": "Пет вагона от пътнически влак са излезли от релсите в Северозападна Турция, в район близо до гръцката граница, съобщиха турски медии, цитирани от Ройтерс.\n\r\nПри инцидента има ранени и загинали, но броят им не се уточнява, съобщава БТА.\n\r\nПо информация на вестник \"Sabah\" влакът е пътувал от Одрин за Истанбул.\r\nПо информация на АФП десет души са загинали, а 73 други са пострадали. На този етап от турските власти няма официална информация за точния брой загинали.\r\nВлакът, в който са пътували 360 души, е пътувал от Капъкуле на българската граница към Истанбул, когато шест от вагоните им дерайлират. Над 100 линейки са изпратени на мястото на инцидента - Текирдаг (Родосто), разположен на северния бряг на Мраморно море, на около 135 километра западно от Истанбул.\rМного хора са ранени, има и жертви, заяви по телевизия НТВ губернаторът на областта Текирдаг Мехмет Джейлан, цитиран от турски медии. По думите му лошото време е станало причина за катастрофата - проливни дъждове са образували кално свлачище под релсите.\r\nОт кабинета на турския премиер също съобщиха, че има ранени и загинали. Снимки от мястото показаха свлечена земна маса под жп линията. Хеликоптери на спешните служби са пристигнали на мястото, за да евакуират пострадалите.", "date": "2018.07.08", "title": "Влак дерайлира в Турция, има жертви и ранени"}
{"url": "https://www.dnes.bg/football/2018/07/08/braziliia-otnese-podigravki-v-socialnite-mreji-sled-kato-e-aut-ot-mondiala.381617", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБразилия стана поредният звезден отбор, който отпада от Световното първенство в Русия. \r\nЗаедно с това обаче стана и обект на подигравки от страна на медиите, предаде .\r\nНа редица снимки, публикувани в социалните мрежи, футболни фенове осмяха Неймар, заедно с останалите звезди, които напуснаха първенството, като Кристиано Роналдо и Лионел Меси.\r\n ", "date": "2018.07.08", "title": "Бразилия отнесе подигравки в социалните мрежи, след като е аут от Мондиала"}
{"url": "https://www.dnes.bg/usa/2018/07/08/tyrgovska-voina-s-koi-oryjiia-kitai-shte-udari-chicho-sam.381606", "text": "Китайският внос е почти четири пъти по-малък от износа на страната за САЩ. Следователно Пекин трябва да намери други оръжия освен обикновените мита, за да удари чувствително икономиката на Чичо Сам, в момент когато двете най-големи икономика в света се изправят една срещу друга в търговска война, пише Франс прес.\n\r\n\n\r\niPhone X, колата Buick Excelle, кафенетата Starbucks и продукциите на Hollywood са сред най-добре продаваните продукти в Китай, а това означава и също толкова потенциални начини за оказване на натиск.\n\r\n\"Пекин разполага с ограничен арсенал, когато става дума за митнически репресивни мерки, но може да наложи различни други мерки на американските компании, които присъстват в Китай, като затегне санитарния контрол, проверките за сигурността, спазване на данъчните правила, като бави вноса или пък организира бойкот\", подчертава Луис Куиджис, анализатор от Oxford Economics.\r\n                    \r\n                    \r\nОт май свинското месо и американските автомобили вече са под прицела на китайските митници, които обявиха, че ще засилят инспекциите.\n\r\n\n\r\nМного американските компании зависят от Китай. Сред тях е General Motors, който продава повече коли в Китай, отколкото в Северна Америка. Пекин би могъл да усложни продажбите, като атакува имиджа им.\n\r\n\"Това може да бъде просто пропагандна кампания, такъв метод на действие показа в миналото, че е ефикасен\", подчертава Марк Уилямс от Capital Economics. Кампаниите срещу Япония през 2012 година или срещу Южна Корея миналата година \"доведоха до срив с 50% на продажбите на автомобилните марки на тези две страни само за един месец\", припомня анализаторът.\n\r\nПренебрегвана нарочно от китайските потребители и попаднала под прицела на регулаторния орган, предприел редица мерки срещу нея, южнокорейската търговска верига Lotte бе принудена да затвори три четвърти от магазините си в Китай, след като предостави на Сеул терен за разполагане на американски противорекетен щит, предизвиквайки силното неодобрение на Пекин.\n\r\nПекин би могъл да се опита да ограничи броя на туристите и студентите, които пребивават в САЩ.\n\r\nС 350 000 китайски студенти миналата година, което прави една трета от всички чуждестранни студенти, \"общият обем на разходите на китайците в образованието и туризма в САЩ се равнява на китайски внос на соя или на американски самолети\", резюмира Марк Уилямс.\n\r\n\n\r\nКитай, вторият пазар в света за авиационната промишленост, е от решаващо значение за Boeing. Американският концерн продава в азиатския гигант една четвърт от самолетите си, заемайки равни позиции с европейския Airbus.\n\r\nСамо че повечето китайски авиокомпании са под контрола на държавата и техните поръчки силно зависят от Пекин. Китайският таблоид \"Глобъл таймс\" не сгреши, когато през януари заяви: \"Китай би могъл да коригира обема на закупуваните самолети от Boeing и Airbus\". И то въпреки че сегашните китайски поръчки предвижда доставки в срок най-малко пет години.\n\r\n\n\r\nВ силни позиции заради колосалните си валутни резерви, Китай държи най-много американски дългови книжа (за близо 1,200 трилиона долара). Агенция Bloomberg съобщи през януари, че китайски ръководни кадри са препоръчали да се забави темпът на придобиване или изобщо да се спре изкупуването на американски държавни облигации.\n\r\nТова упражнение обаче би могло да се окаже деликатно за Пекин, защото всяко дестабилизиране на пазарите би могло да доведе до намаляване на стойността на държавните облигации и на доларите, които притежава... , а алтернативните активи, към които да се пренасочи, са малко.\n\r\n\n\r\nКитайската централна банка не стоеше ли зад неотдавнашното понижение на курса на юана, чиято цел бе да се окаже подкрепа на фирмите износителки? Този сценарий се отхвърля от редица анализатори, които обясняват това обезценявана на юана с обикновен натиск на пазарите, който е естествен при подобно напрежение в търговските отношения.\r\nСпоред тях централната банка на Китай обаче би могла да се намеси, за да спре понижението на курса на юана, ако то ускори темпа си. \n\r\nПродължително поевтиняване на юана би могло да предизвика значително изтичане на капитали извън страната, а властите искат да избегнат подобно нещо на всяка цена: \"Рисковете за финансовата стабилност, като цяло, в случай на девалвация не си заслужават това усилие\", коментира Джулиан Еванс-Притчард от Capital Economics.\n\r\n\n\r\nСътрудничеството между Китай и САЩ по севернокорейския въпрос би могло да се усложни: в стремежа си да постигне ядрено разоръжаване на Северна Корея, Доналд Тръмп се нуждае от подкрепата на Китай, който оказва основната икономическа подкрепа на Пхенян. Само че една търговска война би могла да накара Пекин да не проявява толкова силно желание за сътрудничество. \r\n \r\n/БТА/\r\n ", "date": "2018.07.08", "title": "Търговска война: С кои оръжия Китай ще удари Чичо Сам?"}
{"url": "https://www.dnes.bg/sport/2018/07/08/ispaniia-ostana-bez-trenior-iero-napusna-posta-si.381623", "text": "Фернандо Йеро вече официално не е селекционер на Испания. Новината обаче е, че той напуска поста си и на спортен директор във федерацията.\n\r\nКакто е известно бившият легендарен футболист на Реал Мадрид бе назначен временно на поста след раздялата с Юлен Лопетеги ден преди началото на световното първенство.\n\r\nИспанците излязоха от групата си след победа и две равенства, но на 1/8-финалите отпаднаха след дузпи от Русия и се прибраха разочаровани в родината.\n\r\n\"След много километри изминати заедно, Кралската испанска футболна федерация и Фернандо Йеро слагат край на връзката помежду си. Последният треньор на националния отбор отказа да се завърне на предишната си позиция като спортен директор, за да потърси нови хоризонти и професионални предизвикателства\", се казва в официалното съобщение.\r\n                    \r\n                    \r\n\"Ние искаме да му благодарим за неговата отдаденост през всичките тези години и показана отговорност и желаем всичко най-хубаво на един страхотен професионалист и човек. Благодарим ти за всичко Фернандо!\", пише още в съобщението.\n\r\nОчаква се скоро да стане ясен новият национален селекционер на Ла Фурия, като се обсъждат няколко варианта сред които Луис Енрике, Мичел, Кике Санчес Флорес и Рафа Бенитес.\n\r\n\r\n ", "date": "2018.07.08", "title": "Испания остана без треньор, Йеро напусна поста си"}
{"url": "https://www.dnes.bg/notifikacii/2018/07/08/dobra-vest-izvadiha-4-ot-blokiranite-deca-ot-peshterata-v-tailand.381627", "text": "\n\r\nСпасители изведоха първите две момчета от групата, блокирана в пещера в Тайланд, съобщава Reuters.\n\r\nЗа щастие децата са извадени невредими, въпреки сложността на операцията. \n\n\n\nПървото момче се е появило на изхода на пещерата в 17:40 ч. местно време (13.40 ч. българско време), а второто го е последвало броени минути по-късно.\n\r\nСпасените деца веднага са поети от медицински екипи, които да преценят тяхното състояние.\r\nМалко по-късно бяха извадени успешно още 2 деца, съобщи високопоставен предтставител на медицинския екип на спасителната операция, цитиран от Ройтерс.\r\nКакто Dnes.bg съобщи, рано тази сутрин започна същинската част от операцията по извеждането на 12-те деца и техния треньор по футбол от пещерата в Тайланд, където са блокирани от 23 юни.\n\r\nПещерата, която се простира на близо 10 километра, има няколко входа и изхода. Групата се оказала блокирана вътре, след като част от пещерата била наводнена заради проливни дъждове.\n\r\nЗа да извадят 13-те души от пещерата, са пратени 13 чуждестранни водолази, пет тайландски водолази и пет морски пехотинци.\n\r\nСпасителните екипи от 3-4 дни са репетирали изваждането на момчетата. Децата ще бъдат извеждани поетапно, като всяко едно ще е придружавано от двама водолази.\n\r\nЕдинственият начин за извеждането им е през тъмни и тесни пасажи, пълни с кал и вода и със силни течения и при въздух, в който кислородът не достига.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n", "date": "2018.07.08", "title": "Добра вест! Извадиха 4 от блокираните деца от пещерата в Тайланд"}
{"url": "https://www.dnes.bg/stranata/2018/07/08/trima-postradaha-sled-katastrofa-krai-mezdra.381624", "text": "Трима пострадали, сред които и дете, са настанени в Спешното отделение на врачанската болница след катастрофа по обед около Мездра, съобщиха от лечебното заведение. \nВсичките пострадали са румънски граждани. \r\nПреди обяд на главния път Е-79, в района на моста преди разклона за Мездра, стана пътен инцидент, съобщи по-рано МВР. Тежкотоварен автомобил с турска регистрация е ударил три леки автомобила с румънска регистрация. Пострадалите румънски граждани са пътували в първата ударена кола.\r\nДвижението в района на катастрофата все още е спряно, тъй като товарният автомобил не е изтеглен от местопроизшествието. \r\nОбходният маршрут за леки автомобили е през селата Ребърково, Лютиброд, Паволче до Враца. Товарните автомобили преминават през Ябланица, Роман и Мездра, до Враца.", "date": "2018.07.08", "title": "Трима пострадаха след катастрофа край Мездра"}
{"url": "https://www.dnes.bg/football/2018/07/08/koi-otbor-kolko-shte-vzeme-ot-fifa-za-mondial-2018.381621", "text": "Общият награден фонд на световното първенство по футбол е 400 милиона долара. \r\nПобедителят в  първенството ще получи 38 милиона, а финалистът - 28 милиона долара.\r\nОтборите заели трето и четвърто място взимат съответно 24 и 22 милиона долара, от 5-о до 8-о място - по 16 милиона долара, от 9-о до 16-о място - по 12 милиона долара, а от 17-о до 32-о място - по 8 милиона долара, пише БТА.\r\nМеждународната федерация по футбол (ФИФА) ще изплати на Руския футболен съюз премия в размер на 16 милиона долара за представянето на националния отбор на Мондиал 2018.\r\nРусия достигна до четвъртфиналите, където загуби с 3:4 след дузпи от Хърватия. Редовното време и продълженията завършиха 2:2.\r\n ", "date": "2018.07.08", "title": "Кой отбор колко ще вземе от ФИФА за Мондиал 2018?"}
{"url": "https://www.dnes.bg/stranata/2018/07/08/dvijenieto-v-raiona-na-ihtiman-e-vyzstanoveno.381618", "text": "Движението по автомагистрала \"Тракия\" - посока София, в района на Ихтиман е възстановено, съобщиха от МВР.\r\nПо-рано днес беше въведено ограничение на движението заради преливане на микроязовир.\n\n\r\nВременно е затворен главният път Е-79 в района на Мездра заради пътен инцидент. Към 10.55 ч., в района на моста преди Мездра, посока Видин, е станал пътен инцидент, при който има пострадали. По първоначални данни тир с турска регистрация, по неизяснени засега причини, е ударил три леки автомобила. Автомобилите са с румънска регистрация. На мястото са екипи на \"Пътна полиция\", пожарната, \"Спешна помощ\".\r\nОрганизиран е обход за леките автомобили през селата Ребърково, Лютиброд, Паволче до Враца. Товарните автомобили преминават през Ябланица, Роман, Мездра, Враца.\r\n ", "date": "2018.07.08", "title": "Движението в района на Ихтиман е възстановено"}
{"url": "https://www.dnes.bg/stranata/2018/07/08/protest-v-blagoevgrad-v-zashtita-na-drevniia-grad-skaptopara.381616", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПореден протест в Благоевград в защита на предполагаемото древно селище Скаптопара. Хората се събраха пред общината в града, за да изразят подкрепата си за изграждането на магистрала \"Струма“. Категорични са обаче, че няма да позволят археологическите разкопки край село Покровник да бъдат унищожени, предаде .\n\r\nМестните хора са притеснени, че археологическите находки ще бъдат унищожени заради трасето на магистрала \"Струма“, което трябва да премине оттам.\n\r\nХората излизат на протест два дни след изтичане на срока, даден от премиера Бойко Борисов на експерти от Министерството на културата да се произнесат за същността на разкопките. Това обаче не се случи.\r\n                    \r\n                    \r\nЗа първи път власт и местни хора от Благоевград застанаха един срещу друг по казуса през пролетта. Тогава бяха разкрити и първите археологически факти за древния град. Местните настояват те да бъдат консервирани на място.\n\r\nАрхеологическите разкопки на античното селище край Благоевград трябва да приключат до 20 юли.\n\r\n\r\n ", "date": "2018.07.08", "title": "Протест в Благоевград в защита на древния град Скаптопара"}
{"url": "https://www.dnes.bg/obshtestvo/2018/07/08/po-izbor-dokazatelstven-analizator-ili-kryvna-proba-za-alkohol.381604", "text": "От 1 юли вместо кръвна проба за употреба на алкохол шофьорите могат да избират тест с доказателствен анализатор. \n\r\nТози уред показва концентрацията на алкохол в кръвта чрез измерването му в издишания въздух и отчита съдържанието на алкохол в горните дихателни пътища, пише на сайта на Съюза на българските автомобилисти.\n\r\nИзползването на доказателствен анализатор бе въведено с новата наредба за алкохолните и наркотици, която влезе в сила още в началото на годината. Специално употребата на доказателствения анализатор обаче бе отложена за лятото, за да могат да се закупят необходимия брой уреди, да се сертифицират и да се обучат пътните полицаи за работа с тях.\n\r\nСпоред наредбата новите уреди ще се използват в четири случая:\r\n                    \r\n                    \r\n– когато водачът откаже извършване на проверка с техническо средство (уред за измерване на алкохол);\n\r\n– когато не приема показанията на техническото средство;\n\r\n– когато извършената проба с техническо средство е некачествена или невалидна;\n\r\n– когато физическото състояние на лицето не позволява извършване на проверка с техническо средство.\n\r\nДосега шофьорите след проверка за алкохол на пътя можеха да избират само медицинско изследване в болница за потвърждаване или оспорване на резултатите. Това право те ще имат и занапред – и в четирите посочени по-горе случая може да поискат като второ изследване кръвен тест, а не проверка с доказателствен анализатор. Сега просто ще имат още една възможност за избор. Ако обаче изберете кръвна проба, после нямате право да искате изследване с доказателствен анализатор. И обратното – ако изберете уреда, после не може да искате кръвна проба.\n\r\nСамите уреди ще се намират в районните управления и според МВР те са също толкова прецизни и точни, колкото и кръвните изследвания. Концентрацията на алкохол ще се извършва с две поредни измервания от доказателствения анализатор и като краен резултат в протокола ще се вписва средноаритметичната им стойност.\n\r\nВ новата наредба има още няколко важни момента, които се отнасят до вашите права и задължения при проверката.\n\r\nПри съставянето на акт за употреба на алкохол над 0,5 промила, установена с алкомер, пътният полицай попълва и талон за изследване (това важи и при изследването за наркотици), а автомобилистът лично вписва в талона дали приема показанията на техническото средство (респективно теста). Ако лицето ги приема, не се връчва екземпляр от талона за изследване.\n\r\nВ случай, че не приема показанията на дрегера, шофьорът избира дали да се подложи на доказателствен анализатор, или на медицинско лабораторно изследване. При отказ да избере един от двата начина се приемат отчетените показания от дрегера.\n\r\nАко поиска повторно изследване, независимо дали с доказателствен анализатор или с медицинско изследване, пътният полицай отразява това в талона за изследване и го връчва на водача срещу подпис. Водачът има срок до 45 минути да се яви в РПУ-то или в болницата, когато нарушението е извършено в населеното място. В останалите случай срокът е до 120 минути.\n\r\nКрайният срок все пак се определя от полицая в зависимост от отдалечеността на мястото за извършване проверката.\n\r\nПри отказ на лицето да попълни, подпише или да получи талона за изследване се изисква подпис на един свидетел.\n\r\nПри отказ на лицето да получи талона за изследване, при неявяване в определения срок на посоченото място или при отказ за изследване употребата на алкохол и/или наркотични вещества или техни аналози се зачитат показанията на техническото средство или теста.\n\r\nКогато с техническо средство е установена концентрация на алкохол над 1,2 на хиляда, полицейски орган отвежда лицето до мястото за извършване на установяване с доказателствен анализатор или на медицинско изследване, пише .\r\nС доказателствен анализатор могат да работят само служители на МВР, преминали специализирано обучение. Там, където има такъв уред, задължително се води дневник, в който се вписва датата и часът на явяване, номерът и датата на издаване на талона за изследване и часът на извършване на установяването с доказателствен анализатор.\n\r\n ", "date": "2018.07.08", "title": "По избор: Доказателствен анализатор или кръвна проба за алкохол "}
{"url": "https://www.dnes.bg/sofia/2018/07/08/vijte-kyde-spirat-vodata-v-sofiia-na-9-iuli.381620", "text": "На 09 юли 2018 г. (понеделник), във връзка с подмяна на уличен водопровод на ул. \"Разград\" жк. \"Красно село\" , се налага спиране на водоподаването от 10:00 до 22:00 часа на клиентите на \"Софийска вода”, живеещи в района на:\r\nул. \"Разград\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Разград\" бл. 35А.\n\r\nНа 09 юли 2018 г. (понеделник), във връзка с прекъсване на сградно водопроводно отклонение на ул. \"Вяра\" кв. \"Модерно предградие\" , се налага спиране на водоподаването от 09:00 до 14:00 часа на клиентите на \"Софийска вода”, живеещи в района на:\r\nул. \"Проф. Янаки Моллов\", ул. \"Железен мост\", ул. \"Кирил Дрангов\" и ул. \"Динамо\".\r\n                    \r\n                    \r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул.\"23-ти декември\" ъгъла с ул. \"Вяра\".\n\r\nНа 09 юли 2018 г. (понеделник), във връзка с реконструкция на уличен водопровод на ул. \"Перуника\" с. Бусманци , се налага спиране на водоподаването от 09:30 до 19:30 часа на клиентите на \"Софийска вода”, живеещи в района на:\r\nпо ул. \"Перуника\" от ул. \"Асен Игнатов\" до ул. \"Ген. Гурко\"\r\nпо ул. \"Асен Игнатов\" от ул. \"Пчелина\" до ул. \"Асен Игнатов\" №31.\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Перуника\" ъгъла с ул. \"Асен Игнатов\".\n\r\nНа 09 юли 2018 г. (понеделник), във връзка с подмяна на сградно водопроводно отклонение на ул. \"Вит\" с. Иваняне , се налага спиране на водоподаването от 10:00 до 16:00 часа на клиентите на \"Софийска вода”, живеещи в района на:\r\nул. \"Вит\", ул. \"Силистра\",\r\nпо ул. \"Кокиче\" от ул. \"Еделвайс\" до края на улицата .\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул.\"Вит\" ъгъла с ул. \"Кокиче\".\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n\"Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\n ", "date": "2018.07.08", "title": "Вижте къде спират водата в София на 9 юли"}
{"url": "https://www.dnes.bg/notifikacii/2018/07/08/chetiri-vida-kakvo-zadvijvane-na-avtomobila-da-izberem.381609", "text": "Споровете за това какво задвижване е най-подходящо за автомобилите със сигурност ще бъдат вечни. Някои хора обаче все още не знаят защо малкият и евтин модел има предно предаване, а не задно. Както и че AWD и 4WD не е едно и също.\r\nЗаради тях публикуваме кратко упътване, което на мнозина може да се стори скучно. Идеята му е да отговори на основните въпроси, още повече че съвременните технологии – хибриди, електромобили и специални материали навлизат все по-бързо и променят превозните средства.\n\r\nТова е най-разпространеният тип задвижване, предлаган на пазара. При него връзката между двигател и скоростна кутия е разположена отпред (обикновено напречно), като цялата енергия се предава на предните колела.\r\n\n\r\nНай-вече това е икономическо решение, тъй като няма нужда да се предава мощността на задната ос. Колата не се нуждае от карданов вал, който минава през центъра. Отсъстват „тунел” на кардана и на задния диференциал, които обикновено изяждат пространството за пътници и багаж.\n\r\nКомбинацията е добра особено през зимата, тъй като тежестта на двигателя е върху водещите колела и това дава по-добро сцепление при заснежен път. Загубата на мощността, както и разходът на гориво са по-малки, а освен това ремонтът е по-евтин.\n\r\n\n\r\n\r\n ", "date": "2018.07.08", "title": "Четири вида: Какво задвижване на автомобила да изберем?"}
{"url": "https://www.dnes.bg/akoshtete-vqrvaite/2018/07/08/za-vsiaka-zodiia-kakva-e-perfektnata-pyrva-sreshta.381485", "text": "Овен\r\n \r\nОбичат надпреварата, игрите, състезанията, тръпката, победата. Затова ще са впечатлени, ако срещата им е включва нещо подобно. Идеален вариант за стаите за игри (Escape rooms), скачане от парашут, каране на ски, плаване - все нещо, в което ще могат да приложат уменията и съобразителонстта си и половинката ще им помага.\r\n \r\nТелец\r\n \r\nЛюбовта на телците минава през стомаха. Ще ги впечатлите, ако ги заведете на вечеря в екзотичен или поне непознат за тях ресторант. Телците ще оценят, ако там има интересни специалитети. Вечерята е нещо традиционно за среща, ако искате да разнообразите, може да отидете на кулинарен фестивал, кулинарен курс, дегустации, пикник.\r\n \r\nБлизнаци\r\n \r\nБлизнаците винаги си остават деца, без значение от възрастта им. Всичко, което им навява някаква носталгия по детството ще ги омае. Искат приказен, вълшебен свят, нуждаят се от разнообразие, тръпка, адреналин. Ще спечелите, ако ги заведете в увеселителен парк, на карнавал, панаир, хидропарк, фестивал, дори цирк. Ще им хареса и летене с балон, бал с маски, викторина в някой бар.\r\n \r\nРак\r\n \r\nРомантици са, водни знаци, няма да сбъркате, ако отидете на морския бряг. Там те се чувстват на място, харесва им да гледат залезите, да наблюдават луната. Разходки по кея, хапване на сладолед, опитване на морски деликатеси - това е рай за тях. Ако все пак не можете да отидете на море в този момент, изведете ги в парк с езеро, купете им захарни памуци, дръжте ги за ръка, вечеряйте в рибен ресторант - пак ще останат доволни.\r\n \r\n", "date": "2018.07.08", "title": "За всяка зодия: Каква е перфектната първа среща?"}
{"url": "https://www.dnes.bg/notifikacii/2018/07/08/nad-18-000-dyrjavni-slujiteli-uvolneni-v-turciia.381610", "text": "Над 18 000 държавни служители бяха уволнени в Турция с декрет-закон, публикуван в \"Държавен вестник\" днес, предадоха Ройтерс и Франс прес. \n\r\nПоловината от освободените са от редиците на силите за реда, но има и много учители и университетски преподаватели, уточни АФП.\n\r\nОбщо 18 632 души, от които над 9000 служители от полицията и 6000 от армията, видяха имената си в декрета, представен от медиите като последния преди вероятната отмяна на извънредното положение в понеделник.\n\r\nБлизо 1000 служители на министерството на правосъдието и 650 на министерството на образованието също бяха уволнени.\n\r\nТози декрет-закон е представян като последния, обявяван по време на извънредното положение, въведено в Турция след неуспешния опит за преврат през юли 2016 година и оттогава удължавано непрекъснато, пише БТА.\r\nТурските медии твърдят, че извънредното положение ще бъде отменено в понеделник, след като президентът Реджеп Тайип Ердоган положи клетва. Той бе преизбран за държавен глава на 24 юни, а отмяната на извънредното положение бе едно от предизборните му обещания, припомня АФП.\n\r\n ", "date": "2018.07.08", "title": "Над 18 000 държавни служители уволнени в Турция"}
{"url": "https://www.dnes.bg/mish-mash/2018/07/08/vratovryzka-li-spira-pritoka-na-kryv-kym-mozyka.381619", "text": "В много фирми и учреждения вратовръзките са задължителни за мъжете, но германски учени твърдят, че те намаляват работоспособността им, защото спират притока на кръв към мозъка, съобщи в. \"Мейл он сънди\".\r\nРезултатите от изследването показват, че мъжете, които ходят на работа, облечени неофициално, са много по-продуктивни.\r\nИзследователите от университетската болница на Шлезвиг-Холщайн са работили само с 30 мъже. Те обаче са установили статистически значим спад във функционирането на мозъка на тези, останали с вратовръзка по време на изследването с ядрено-магнитен резонанс. Кръвоснабдяването на мозъка в този случай намаляло със 7,5 процента.\r\nПодобен спад не предизвиква видими симптоми, но е достатъчен, за да намали когнитивните функции.\r\nРезултатите потвърждават колко по-подходящ е небрежният стил на облекло, въведен в Силициевата долина. Негови привърженици са Марк Зукърбърг и покойният Стив Джобс, пише БТА.\r\n ", "date": "2018.07.08", "title": "Вратовръзка ли? Спира притока на кръв към мозъка!"}
{"url": "https://www.dnes.bg/za-da-se-razbirame/2018/07/08/7-taini-za-myjete-koito-jenite-triabva-da-znaiat.381500", "text": "Във взаимоотношенията между мъжете и жените има много неща, които са неизвестни и за двата пола. Тайната за разбирането на жените все още не е разкрита, но до каква степен ние жените успяваме да разберем господата? Споделяме няколко тайни за мъжете, които е добре да знаете.\r\nМъжете са изложени на по-голям риск от отказ\r\nПредставителките на нежния пол са изправени пред отхвърляне много по-рядко, за разлика от мъжете. Ако една жена иска да привлече вниманието на един мъж, само един разговор е достатъчен. Дори ако бъде отхвърлена, тя би могла да продължи напред.\r\nВ наши дни дамите са много по-смели, отворени да направят първата крачка. От друга страна, тази смелост при господата сякаш се загуби във времето и те предпочитат да не рискуват да заговорят жена, от страх да не бъдат отхвърлени.\r\r\n                    \r\n                    Мъжете харесват най-напред с очите\r\nМъжете реагират по-добре на визуални стимули, отколкото жените. Ако видят нещо, което харесват, няма да бъдат разсейвани от нищо друго. Ето защо няма как привлекателна дама да не прикове тяхното внимание, докато харесват външността, биха могли да игнорират доста минуси по отношение на личността ѝ.\r\n", "date": "2018.07.08", "title": "7 тайни за мъжете, които жените трябва да знаят "}
{"url": "https://www.dnes.bg/stranata/2018/07/08/sandanski-vse-po-predpochitana-destinaciia-za-turistite.381628", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОт години Сандански е предпочитана алтернативна дестинация за летен туризъм. Средно по 65 000 на месец са нощувките през летния период в курортния град.\n\r\nСилвия работи като рецепционист в един от предпочитаните хотели в центъра на Сандански. Тя разказва, че през годините интересът към Сандански като туристическа дестинация се увеличава. Растат обаче и изискванията на туристите.\n\r\nОказва се обаче, че топлото време през лятото е причината за частичен отлив на туристи.\n\r\nНе за всички обаче е така - именно топлият климат и южното слънце карат Албена и семейството ѝ да резервира хотел в Сандански. През този летен сезон се очаква туристите да са повече от преди. От бранша на хотелиерите обаче са категорични, че това няма да е причина цените да се вдигат.\r\n                    \r\n                    \r\n\r\n ", "date": "2018.07.08", "title": "Сандански - все по-предпочитана дестинация за туристите"}
{"url": "https://www.dnes.bg/stranata/2018/07/08/8-godishno-momichence-se-udavi-v-reka-luda-iana.381629", "text": "Тяло на дете е открито в река Луда Яна, преминаваща през Панагюрище, съобщава \"Фокус\", като се позовава на информация на говорителя на ОДМВР - Пазарджик Мирослав Стоянов.\r\nСигнал за случилото се е подаден около 12.30 ч. в Районно управление на МВР - Панагюрище. По първоначални данни по всяка вероятност се касае за удавяне. \r\nНа мястото незабавно са изпратени екипи на полицейското управление и на пожарната. Открито е тялото на 8-годишно момиче, живеещо заедно със семейството си в Панагюрище. \r\nВ момента се издирва негова 6-годишна сестра, с която заедно са излезли от къщата сутринта и не са се прибрали. \r\nУстановено е, че грижи за децата е полагала майка им, но тази сутрин тя е излязла и отишла на работа, като ги оставила в къщи. \r\nЗа издирване на 6-годишното момиченце са сформирани съвместни екипи от полицейското управление и РСПБЗН в Панагюрище“. Те обхождат коритото на реката по протежение на целия град. Работата по случая продължава.", "date": "2018.07.08", "title": "8-годишно момиченце се удави в река Луда Яна"}
{"url": "https://www.dnes.bg/usa/2018/07/08/pompeio-zove-kim-chen-un-da-sledva-primera-na-vietnam.381630", "text": "Държавният секретар на САЩ Майк Помпейо призова Северна Корея да следва примера на Виетнам, предаде Ройтерс. \nПо думите на първия дипломат на САЩ Пхенян може да копира пътя на Ханой към нормализиране на отношенията с Вашингтон и бъдещо благоденствие. За да стане обаче това, севернокорейският лидер Ким Чен Ун трябва да улови мига, подчерта Помпейо.\r\nВ изказване пред директори на компании във виетнамската столица Ханой, американският държавен секретар изрази надежда САЩ един ден да имат същото ниво на партньорство със Северна Корея, както с Виетнам, който е бивш дългогодишен техен враг.\r\nПомпейо направи това изявление след двудневни хладни преговори в Пхенян, целящи да бъде убеден Ким да се откаже от ядрените си оръжия. \r\nСеверна Корея обвини държавния секретар на САЩ, че е използвал дипломация в гангстерски стил.\r\n", "date": "2018.07.08", "title": "Помпейо зове Ким Чен Ун да следва примера на Виетнам"}
{"url": "https://www.dnes.bg/obshtestvo/2018/07/08/knsb-poiska-oshte-991-miliona-za-zaplati-v-biudjet-2019.381633", "text": "Искането на КНСБ е да бъдат осигурени допълнителни 991,4 милиона лева за заплати в държавния бюджет за 2019 г., обяви във Варна президентът на синдиката Пламен Димитров. \n\n\nПо думите му към средствата за капиталови разходи и издръжка трябва да бъдат отпуснати още 691,5 милиона лева.\n\r\nОсновните критики на КНСБ към управленската политика в момента са насочени към пазара на труда и социалната сфера, допълни Димитров, цитиран от БТА. Лидерът на КНСБ уточни, че е наложително да бъде реализирана нова политика по доходите и заплатите да нарастват с между 12 и 15 процента ежегодно през следващите 4 години.\n\r\nРъководството на организацията настоява през 2019 г. да започнат да действат фондовете за квалификация и преквалификация на работещите, което ще подобри състоянието на пазара на труда у нас. Със същата цел КНСБ ще иска да бъде разработена и национална програма за подобряване дигиталните умения на населението, каза Димитров.\r\n                    \r\n                    \r\nСлед вдигането на цените на тока и парното от 1 юли синдикатът е направил експресна предварителна оценка как те ще се отразят на издръжката на живота. Данните сочат, че се очаква тя да се повиши с 1,2 процента, като издръжката за нормалното съществуване на 4-членно семейство ще достигне 2 354 лева. \n\r\nОсвен това поскъпването на тока и парното ще доведе и до увеличаване на енергийната бедност в страната. \n\r\n ", "date": "2018.07.08", "title": "КНСБ поиска още 991 милиона за заплати в Бюджет 2019 "}
{"url": "https://www.dnes.bg/politika/2018/07/08/borisov-i-li-kycian-dovolni-ot-postignatite-v-sofiia-rezultati.381634", "text": "Министър-председателят Бойко Борисов и председателят на Държавния съвет на Китай Ли Къцян изразиха удовлетворение от постигнати резултати по време на срещите си в София. Двамата разговаряха преди отпътуването на Ли Къцян, който беше на официално четиридневно посещение в България, съобщават от правителствената информационна служба.\n\r\nПо време на визитата двамата правителствени ръководители проведоха разговори за задълбочаване на двустранното сътрудничество и за възможностите за допълнително активизиране на бизнес контактите. Бойко Борисов и Ли Къцян участваха и в седмата Среща на държавните и правителствени ръководители на страните от Централна и Източна Европа и Китай.\n\r\nПо време на разговора двамата премиери подчертаха важността на договореностите в София – ангажираността на китайската страна към проекта АЕЦ „Белене“, участието на Китай в реализирането на инфраструктурни проекти, съгласието за създаването на Глобален център за патрньорство на държавите от ЦИЕ и Китай и подписаните документи за насърчаване на икономическото и търговското сътрудничество. \r\n                    \r\n                    \r\n\"Успяхме да постигнем големи резултати не само в двустранните ни отношения. Срещата на върха на \"16+1\" също дава тласък за сътрудничество на едно по-високо ниво\", заяви Ли Къцян. \n\r\nБългарският премиер Борисов пък предложи министърът за Българското председателство на Съвета на ЕС 2018 Лиляна Павлова да поеме организацията по създаването и управлението на бъдещия Глобален център за партньорство на държавите от Централна и Източна Европа и Китай (Global Partnership Centre of CEECs and China).\n\r\nВ разговорите в София българският премиер Борисов и председателят на Държавния съвет на Китай Ли Къцян посочиха, че сътрудничеството в рамките на инициативата \"16+1\" има за цел да заздрави единството в Европа и да подпомогне развитието и реализирането на проекти в различни области между държавите от региона.", "date": "2018.07.08", "title": "Борисов и Ли Къцян доволни от постигнатите в София резултати"}
{"url": "https://www.dnes.bg/notifikacii/2018/07/08/arest-za-momiche-v-iran-to-tancuvalo-che-i-bez-zabradka.381613", "text": "Полицията в Иран е арестувала девойка, пуснала в Instragram видеоклипове как танцува, харесани от десетки хиляди потребители на социалната мрежа, предаде АП.\r\nПо националната телевизия на Иран бе излъчено изявление на 18-годишната Медех Ходжабри. В него тя признава, че е нарушила нравствените норми на страната, но твърди, че това е било неволно. Не е ясно дали видеозаписът с изявлението й е бил направен в ареста.\r\nХоджабри е постнала в мрежата около 300 клипа и на повечето от тях тя танцува, и то без задължителната ислямска забрадка. Нейният акаунт има към 43 хиляди последователи.\r\nИранските власти планират да закриват подобни акаунти в Instragram, а съдът обмисля изцяло да блокира достъпа до тази социална медиа. Иран вече е блокирал достъпа до Facebook, Тwitter и други подобни медии. Мнозина иранци заобикалят забраната чрез т.нар. прокси сървъри или виртуални частни мрежи (VPN), посочи агенция АП, цитирана от БТА.\r\n ", "date": "2018.07.08", "title": "Арест за момиче в Иран - то танцувало, че и без забрадка"}
{"url": "https://www.dnes.bg/index/2018/07/08/irena-miliankova-dari-polovinkata-si-nikolai-s-momiche.381611", "text": "Ирена Милянкова дари с втора рожба настоящата си половинка Николай Чолаков. Двамата са заедно от три години, а щастливата вест съобщи именно брокерът на недвижими имоти в социалните мрежи.\r\nДвамата ще се радват на момиче, което ще носи името Лилия.\r\n\"Роди се, Лилията разцъфна!!!\", написа Чолаков.\r\n32-годишната Ирена има четирима наследници от първия си мъж Росен Чолов – Чолата. \r\nМоделът и актриса от сериала \"Под прикритие\" успя да запази в тайна дълго време радостната вест, тъй като вече почти не се движи в моделските среди, а се е отдала на бизнеса с отдаването под наем на луксозни имоти.\r\nС Николай се запознаха покрай общата работа. Той също има две деца, така че бебето, което се роди е осмият им наследник.\r\n ", "date": "2018.07.08", "title": "Ирена Милянкова дари половинката си Николай с момиче"}
{"url": "https://www.dnes.bg/notifikacii/2018/07/08/dnes-e-golemiiat-den-zapochna-izvejdaneto-na-decata-ot-peshterata-v-tailand.381599", "text": "Операцията по извеждането на 12-те деца и техния треньор по футбол от пещерата в Тайланд, където са блокирани от 23 юни, започна.\n\r\n\"Днес е големият ден. Момчетата са готови да посрещнат всички предизвикателства\", каза губернаторът на провинция Чианг Раи Наронгсак Осатанакорн. Той отговаря за кризисния щаб.\n\r\nЗа да извадят 13-те души от пещерата, са пратени 13 чуждестранни водолази, пет тайландски водолази, пет морски пехотинци, допълва Ройтерс.\n\n\n\n\r\nСпасителните екипи от 3-4 дни са репетирали изваждането на момчетата. Операцията обаче може да отнеме 3-4 дни. Но може и още днес в 21 ч. местно време (10 ч. източноамериканско време, 17 ч. българско време) да бъде изваден някой, каза ръководителят на спасителните дейности.\r\nМомчетата ще бъдат извеждани поетапно, като всяко едно ще е придружавано от двама водолази. \n\r\nЕдинственият начин за извеждането им е през тъмни и тесни пасажи, пълни с кал и вода и със силни течения и при въздух, в който кислородът не достига. Момчетата и техният треньор обаче са обучени да се гмуркат, пише БТА.\n\r\nВчера губернаторът Наронгсак Осатанакорн каза, че сега условията за изваждането на групата са най-подходящи - нивото на водата в пещерата е спаднало през последните дни и времето е благоприятно.\r\n \r\n ", "date": "2018.07.08", "title": "Днес е големият ден! Започна извеждането на децата от пещерата в Тайланд"}
{"url": "https://www.dnes.bg/obshtestvo/2018/07/08/s-pesenta-na-slaveite-za-duha-na-pencho-slaveikov-i-jivata-dolina.381478", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Боян Димитров е експерт по мобилни комуникации. Освен това той е и потомък на Петко и Пенчо Славейкови - Пенчо Славейков е чичо на неговия дядо по бащина линия. \n\r\nБоян Димитров разказва, че още като малък ученик, в 5-6 клас, научил за родствената им връзка и никой в училището му не му вярвал. \n\r\nСлавейкови са от областта на Драма и след като Блъгария губи тези теритоири, те се преселват. Всъщност, семейството се е казвало Кананджиеви, но като чули едни птици – славеи, как пеят, толкова много им харесали, че решили да сменят фамилията си на Славейкови. И така останали в историята на България, разказва Боян Димитров. \n\r\nПред  той споделя още, че като ученик, през 1988-1989 г., играели с приятели на \"викане на духове\" и решили да викнат духа на Пенчо Славейков. Боян попитал духа как е, какво прави и получил отговор \"Пиша, пиша \"Повест за живата долина\". Боян бил много изненадан, понеже не бил чувал това произведение, но когато отворил енциклопедията, видял, че то наистина е на Славейков. \r\n                    \r\n                    \r\nИ за още необясними преживявания разкава Боян Димитров в предаването \"Фамилно\" - пак като ученик, когато влязъл за пръв път в родната къща на Васил Левски, изпитал усещането, че е живял там, познати му били мебелите, съдовете...\n\r\nОще любопитни истории можете да чуете тази неделя от 10:30 ч. в предаването \"Фамилно\" по Bulgaria ON AIR.", "date": "2018.07.08", "title": "С песента на славеите: За духа на Пенчо Славейков и живата долина"}
{"url": "https://www.dnes.bg/notifikacii/2018/07/08/takiva-poroi-v-iaponiia-ne-e-imalo-nikoga.381597", "text": "Шейсет и пет са вече жертвите на проливните дъждове в Япония, предаде ДПА. Издирват се 45 души.\r\nЗаради наводненията, причинени от пороите, няколко милиона души бяха принудени да напуснат домовете си. \r\nНа места в западните части на Япония валя три пъти повече от обичайното за юли количество дъжд.\n\n\r\nРеките преляха и много хора се оказаха в капана на къщите си, заобиколени от вода, и трябваше да се покачат на покрива.\r\nЯпонската метеорологична агенция каза, че в страната не е имало подобни дъждове, предаде Ройтерс, цитирана от БТА.\r\nПредупреждения за проливни дъждове продължават да са издадени за три префектури. В сила остава заповедта за евакуация на 2 милиона души. На други 2,3 милиона души се препоръчва да се евакуират също.\r\n ", "date": "2018.07.08", "title": "Такива порои в Япония не е имало никога!"}
{"url": "https://www.dnes.bg/snimka-na-denia/2018/07/08/jylt-i-oranjev-kod-za-pochti-cialata-strana.381602", "text": "Жълт и оранжев код за обилни валежи и гръмотевици е в сила за почти цялата страна, сочи справка на сайта на НИМХ към БАН.\n\r\nОранжев код е в сила за областите Враца, Плевен, Ловеч и Габрово. В тези райони ще има краткотрайни валежи и гръмотевични бури, възможни са и градушки. На места явленията временно ще са интензивни, валежите - значителни. Очакваните количества на валежите са около 30 л/кв.м, на отделни места в областите до 45-65 л/кв.м.\n\r\nВ 19 области е обявен жълт код – Монтана, София-град, София-област, Благоевград, Пазарджик, Пловдив, Смолян, Кърджали, Хасково, Стара Загора, Сливен, Велико Търново, Русе, Търговище, Шумен, Разград, Силистра, Добрич и Варна.\n\r\nАтмосферното налягане е малко по-ниско от средното за месеца и още малко ще се понижи. \r\nДнес над по-голямата част от страната облачността ще е значителна, предимно купеста и купесто-дъждовна. В много райони ще има краткотрайни валежи и гръмотевични бури. Възможни са и градушки. На повече места и по-интензивни ще са явленията в Северна България и Родопите. Ще се появи слаб до умерен северозападен вятър и с него ще прониква по-хладен въздух. \n\r\nМаксималните температури в повечето места ще са между 22° и 27°, в крайните югозападни и югоизточни райони, където ще има повече слънчеви часове – до около 30°. Това гласи прогнозата на НИМХ при БАН, цитирана от „Фокус“.\n\r\nНад Черноморието облачността ще е предимно значителна, купеста и купесто-дъждовна. На места ще превали и прегърми. Максималните температури на въздуха ще са 25-28°. Температурата на морската вода е 24-25°. Вълнението на морето ще е 2 бала.\n\r\nНад планините ще е облачно и много места ще паднат валежи, придружени от гръмотевици и временни усилвания на вятъра. На места, главно в Рило-Родопската и Централна Стара планина валежите ще са интензивни. Максимална температура на височина 1200 метра – около 17°, на 2000 метра – около 10°.\r\n ", "date": "2018.07.08", "title": "Жълт и оранжев код за почти цялата страна "}
{"url": "https://www.dnes.bg/sofia/2018/07/08/ot-dnes-remont-zatvaria-bul-hristofor-kolumb-v-sofiia.381601", "text": "От днес се затваря за движение бул. „Христофор Колумб“ в отсечката между източната тангента и ул. „Продан Таракчиев“ заради ремонт, който ще продължи около месец. \n\r\nТам ще бъде положена изцяло нова настилка, ще бъде изградено улично осветление и тротоари, каквито в момента липсват. По участъка ще се работи на 5 етапа. \n\r\nАвтобусите, които се движат по булеварда – 84, 184 и 384, няма да минават от там, а по Източната тангента, след което ще се прави десен завой по ул. „Мими Балканска“ и съответно към Терминал 1 и 2 на летище „София“.\n\r\nРемонтът на този участък ще струва около 1 млн. лв.\n\r\nСлед ремонта на бул. „Христофор Колумб“ такъв ще започне и на бул. „Източна тангента“, който също ще бъде цялостно ремонтиран с нова настилка, пътни платна, тротоари, в отсечката между кръговото с бул. „Христофор Колумб“ и кв. „Христо Ботев“. Очаква се затруднение в движението. \r\n                    \r\n                    \r\nОт Столична община препоръчаха на хората, които имат работа до летище „София“ или околните сгради, да минават по бул. „Брюксел“. И за двете отсечки ремонтите ще продължат по около месец. За „Източна тангента“ ремонтът ще започне в началото на август и плановете са затварянето да стане в първата седмица на август. Очаква се първата седмица на септември абсолютно всичко да бъде отворено, за да може да бъде посрещнат нарастващият трафик през есента.\n\r\n ", "date": "2018.07.08", "title": "От днес: Ремонт затваря бул. \"Христофор Колумб\" в София"}
{"url": "https://www.dnes.bg/usa/2018/07/08/3200-evakuirani-zaradi-pojar-v-kaliforniia.381600", "text": "Около 3200 души бяха евакуирани заради горски пожар в американския щат Калифорния, съобщава телевизия Ен Би Си.\r\nДосега пламъците са унищожили или повредили 20 здания. Борба с огъня водят 350 пожарникари. Стихията остави без ток около 2000 души, допълва Ройтерс, цитирана от БТА.\r\nПожарът избухна в петък вечерта близо до град Гълита, южно от Санта Барбара. Той се е разпространил на площ от 0,3 квадратни километра, предаде ТАСС.\r\n ", "date": "2018.07.08", "title": "3200 евакуирани заради пожар в Калифорния"}
{"url": "https://www.dnes.bg/index/2018/07/08/litovec-specheli-svetovnoto-po-prenasiane-na-syprugi.381598", "text": "В разгара на Мондиала във финландския град Сонкаярви се проведе 23-ият световен шампионат по носене на съпруги.\n\r\nПобедителят е Витаутас Киркилаускас от Литва, който най-бързо успя да пренесе съпругата си Неринга. Двойката има две деца.\n\r\nНадпреварата включваше тичане, преджапване на вир и преодоляване на други препятствия, като по трасето състезателят носи съпругата си или партньорката си. В надпреварата участваха 53 мъже от 13 страни, като САЩ, Великобритания, Швеция и др.\n\r\nСмята се, че шампионатът датира от 19-и век от легенда за местен главатар на банда, който изпитвал новите бандити, като ги карал да носят чували със зърно или прасета по трасе, осеяно с препятствия. Други вярват, че състезанието по носене на жени е вдъхновено от традицията на краденето на булки, пише БТА.\r\nНа шампионата освен награда за най-бърз носач на жена има и допълнителни награди - за най-добре облечен носач, за най-силен носач и за най-смешен опит за пренасяне на съпруга. Това дава шанс да победят и по-бавни участници.\r\n ", "date": "2018.07.08", "title": "Литовец спечели световното по…пренасяне на съпруги"}
{"url": "https://www.dnes.bg/usa/2018/07/08/chetirima-raneni-pri-katastrofa-na-helikopter-v-sasht.381605", "text": "Четирима човека бяха ранени снощи, след като медицински хеликоптер катастрофира върху автомагистрала в района на Чикаго, като един от ранените е в критично състояние, предаде Ройтерс.\r\nПо данни на Федералната служба по авиация пилотът подал сигнала за бедствие \"mayday\" към 21,15 ч. местно време и скоро след това машината \"Юрокоптър 135\" паднала в канавката на междущатската магистрала 57.\r\nАмерикански медии съобщиха, че пациентът е в критично състояние, а пилотът и другите две лица в машината са в стабилно състояние в чикагски болници, пише БТА. \r\nНяма ранени хора на земята.", "date": "2018.07.08", "title": "Четирима ранени при катастрофа на хеликоптер в САЩ"}
{"url": "https://www.dnes.bg/stranata/2018/07/08/ogranicheno-e-dvijenieto-po-uchastyk-ot-am-trakiia.381607", "text": "Временно е ограничено движението по АМ \"Тракия\" в посока София от пътен възел \"Мухово\" до пътен възел \"Ихтиман\".\r\nПричината е преливане на микроязовир при км 37, съобщиха от АПИ. \r\nДвижението е пренасочено по път I-8 София-Ихтиман.\r\n ", "date": "2018.07.08", "title": "Ограничено е движението по участък от АМ \"Тракия\""}
{"url": "https://www.dnes.bg/notifikacii/2018/07/08/dvama-otmyknali-200-bona-ot-vzriveniia-bankomat-v-plovdiv.381596", "text": "Двама мъже с черен \"Голф 4\" взривиха в събота сутринта банкомат в малък банков клон в пловдивския район \"Тракия\". Гърмежът, от който са напълно потрошени стъклата на паричния офис, е разбудил половината квартал. \n\r\nМладо семейство, чийто апартамент има изглед към клона на банката, е видяло как извършителите се измъкват с черен голф четворка, пише \"Монитор“. Взривеният банкомат се намира на пазарчето до бившия хлебозавод в район \"Тракия\".\n\r\n\"Видяхме двама души с черен голф четворка да разбиват банкомата и се обадихме на 112. По това време храним бебето си и затова сме будни. В 4,46 часа ние подадохме сигнала на 112. Отне ни 10-12 секунди да се свържем, но може и някой друг преди нас да се е обадил, а взривът стана в 4,40 часа\", каза младата майка Надежда.\n\n\rТя и мъжът й Антон наблюдавали черния голф как е паркиран със задната си част към банковия клон и че вътре в колата имало двама мъже. Не успели да забележат дали с автомобила е бил издърпан разбитият банкомат, защото стресът им дошъл в повече.\n\r\n\"Целият блок се разтресе и ние решихме, че някой взривява кола на нашия паркинг. Като на филм беше. Гърмът беше страхотен. Страхотен. Бяхме будни и като гръмна, мъжът ми скочи да види коя кола са взривили. В това време ми каза: \"Обират банкомата\". Сигурни сме, че обирджиите бяха с черен голф четворка\", каза още младата майка.\n\r\nОбирът е станал буквално като по филмите – за не повече от 2-3 минути. На втората минута от частната охранителна фирма са били на мястото, но от крадците не е имало и следа. От полицията са иззели записи от охранителни камери в района. Взривът е успял да разбие на парчета банкомата и обирджиите е трябвало само да му изпразнят касетите и да отпрашат.\n\r\n\"Дойдох до банкомата да проверя дали са ми дали пенсията, че една стотинка нямам, чедо, до понеделник. Нито хляб имам, нито картофки. Ама как банкоматът е разбит? Ами пенсията ми?\", се тревожеше 80-годишната баба Елена от Рудозем, която от години живее в пловдивския район \"Тракия\". \n\r\nДруг пенсионер също още в ранни зори в събота и на свой ред остана шокиран от новината. \"Банкоматът си стоеше вътре в коридорчето на банковия клон. В почивни дни клонът е затворен, но прокарваме дебитната карта през едно устройство на вратата и влизаме до банкомата. Сега сигурно ще ни блокират картите до понеделник\", се тюхкаше и друг пенсионер.\n\r\nСпоред непотвърдена информация обирджиите са успели да отмъкнат над 200 000 лева от разбития банкомат, пише trafficnews. Устройството било пълно с пари, тъй като на 7-мо число всеки месец възрастните хора от квартала теглили оттам пенсиите си.\"Има взети пари, но как да кажа колко са, преди банката да излезе с официална информация. Имало е сума, голяма е сумата най-вероятно, но не мога да се ангажирам с конкретна цифра\", заяви директорът на ОД на МВР в Пловдив ст. ком. Атанас Илков.\n\r\n ", "date": "2018.07.08", "title": "Двама отмъкнали 200 бона от взривения банкомат в Пловдив?"}
{"url": "https://www.dnes.bg/stranata/2018/07/08/park-mini-bylgariia-cialata-ni-istoriia-sybrana-na-edno-miasto.381603", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКралица Мария Единбургска, баба Вида и Царица Роза - с тях могат да се запознаят лично посетителите на парка \"Мини България\" във Велико Търново. Там деца-аниматори представят различните исторически епохи на страната и показват емблематични сгради.\n\r\nМария е ученичка в единадесети клас в гимназията по туризъм в старата столица. От няколко дни за посетителите на парка \"Мини България“ обаче тя е кралският шут, който ги развежда из различните епохи от историята на България и им показва емблематични сгради, разказва .\r\n                    \r\n                    \r\nВсичко това е интересно и особено по-малката възрастова група винаги е много очарована.\n\r\nВ началото на лятото в парка \"Мини България“ бяха монтирани повече от десет нови макета на български сгради, сред които Царският дворец в София и храмът \"Св. Св. Кирил и Методий“ в Бургас.\r\n ", "date": "2018.07.08", "title": "Парк \"Мини България\" - цялата ни история, събрана на едно място"}
{"url": "https://www.dnes.bg/world/2018/07/08/protesti-v-haiti-nai-malko-7-dushi-sa-ubiti.381608", "text": "Най-малко седем души са загинали в Хаити по време на протестите срещу рязкото увеличаване на цените на течните горива, съобщиха местни медии, цитирани от ДПА.\r\nДемонстранти палеха автомобилни гуми, плячкосваха магазини и опожаряваха автомобили в столицата Порт о пренс. Имаше съобщения за употреба на огнестрелни оръжия. \r\nНападнат бе и хотел. Полицията съобщи за убити, но не посочи бройка.\r\nПодобни хаотични протести имаше и в други населени места на бедната островна държава. Летищата са затворени.\r\nВчера следобед премиерът Джак Ги Лафонтан обяви временно отлагане на новите цени на горивата, с около 50 на сто по-високи от досегашните, но това не успокои хората, допълни Ройтерс.\r\n/БТА/\r\n ", "date": "2018.07.08", "title": "Протести в Хаити, най-малко 7 души са убити"}
{"url": "https://www.dnes.bg/stranata/2018/07/08/slabo-zemetresenie-stana-krai-plovdiv.381614", "text": "Земетресение с магнитуд 2.4 по скалата на Рихтер е регистрирано на 16 км североизточно от град Пловдив.\r\nТова съобщиха от сеизмологичния център към БАН.\r\nЗа момента няма данни за пострадали и материални щети.\r\n ", "date": "2018.07.08", "title": "Слабо земетресение стана край Пловдив"}
{"url": "https://www.dnes.bg/stranata/2018/07/08/iazovir-djakov-most-do-ihtiman-se-iztochva-prevantivno.381615", "text": "Язовирът \"Джаков мост\" край Ихтиман се източва превантивно, за да не се получи разрушаване на стената. Това съобщи за \"Фокус\" комисар Тошко Бързилов, началник на Националния оперативен център на ГД \"Пожарна безопасност и защита на населението\" (ПБЗН). \n\r\n\"С цел недопускане разрушаването на стената на язовира от снощи работи помпа, която извади вече около 25 хил. куб. м вода\", обясни той. \n\r\n\"Вследствие на обилните валежи от снощи в района на Ихтиманска средна гора се повиши рязко оттокът на водите, посока Ихтиман. Напълни се язовир \"Джаков мост\", който прелива през преливника\", посочи комисар Бързилов. \n\r\n\"На този етап за населението на Ихтиман няма опасност\", обяви той.\n\r\r\n                    \r\n                    \"Вследствие на повишаването на нивото на язовира, който се намира в района на 37 км над АМ \"Тракия\", заради опасност от подкопаване на основи на мост на магистралата движението е спряно превантивно. Колите в посока София са пренасочени през Ихтиман. Движението се регулира от \"Пътна полиция\", поясни той. \n\r\n\"За недопускане разрушаването на пътното съоръжение работи багер, който прокопава допълнителен канал за отвеждане на водите от микроязовира. Създадена е необходимата организация за обезопасяване на движението по АМ \"Тракия\", посочи Тошко Бързилов. \n\r\n\"Съвместно работят представители на АПИ и Пътно управление София област, кметът на Ихтиман, полицията и нашите структури. Създадена е необходимата организация за недопускане на критични ситуации в района\", каза още комисарят.\n\r\n ", "date": "2018.07.08", "title": " Язовир \"Джаков мост\" до Ихтиман се източва превантивно"}
{"url": "https://www.dnes.bg/football/2018/07/08/katar-mojem-da-organizirame-mondial-s-48-otbora.381612", "text": "Организаторите на Мондиал 2022 година заявиха, че са отворени за разговори относно участието на 48 отбора на световното първенство след четири години в Катар.\r\nЖеланието на президента на ФИФА Джани Инфантино е в Катар да участват 16 тима повече, но той изрази съмнения дали домакините ще могат да се справят с подобен формат.\r\nВисокопоставен представител на Катар заяви, че турнир с 48 отбора може да бъде организиран само на осем стадиона в и около Доха.\r\n\"Да, това е възможно. Ако форматът е направен правилно, това може да бъде доста вълнуващо световно първенство\", каза пред репортери в Москва Насер Ал Хатер, помощник-генерален секретар по въпросите на Мондиал 2022.\r\nВ началото на юни ФИФА отложи разговорите за евентуално разширяване на формата на световното първенство на 48 отбора и този етап следващото световно първенство остава с 32 отбора.\r\nМондиал 2022 в Катар ще се проведе от 21 ноември до 18 декември, припомня БТА.\r\n ", "date": "2018.07.08", "title": "Катар: Можем да организираме Мондиал с 48 отбора!"}
