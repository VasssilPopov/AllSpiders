{"url": "https://www.dnes.bg/world/2018/01/07/nai-malko-18-dushi-sa-ubiti-pri-vzriv-v-siriiskiia-gr-idlib.364355", "text": "Най-малко 18 човека загинаха, а десетки бяха ранени, включително цивилни, при взрив в сирийския град Идлиб, заяви Сирийският център за наблюдение на правата на човека, цитиран от Ройтерс.Според центъра експлозията е била насочена срещу щабквартирата на бунтовническа фракция в Идлиб.На мястото са пристигнали линейки и спасителни екипи и се полагат усилия за изваждане на телата и спасяване на ранените, затрупани под развалините на атакуваната сграда и съседните постройки.Провинция Идлиб е основен бастион на сирийската опозиция, разположен край границата на държавата с Турция. В момента тя е единствената в страната напълно под контрола на силите, борещи се срещу президента Башар Асад.", "date": "2018.01.07", "title": "Най-малко 18 души са убити при взрив в сирийския гр. Идлиб"}
{"url": "https://www.dnes.bg/notifikacii/2018/01/07/netaniahu-e-protiv-agenciiata-na-oon-za-palestinskite-bejanci.364349", "text": "Израелският министър-председател Бенямин Нетаняху призова днес за разформироване на агенцията на ООН за палестинските бежанци и подкрепи заплахата на американския президент Доналд Тръмп да спре помощта за палестинците, предадоха ДПА и Асошиейтед прес.Нетаняху каза, че агенцията на ООН за палестинските бежанци е \"организация, която увековечава проблема за палестинските бежанци; тя също така увековечава идеята за право на завръщане с цел да бъде унищожена държавата Израел\".Той разкритикува съществуването на бежанска агенция конкретно за палестинците. \"Това създава ситуация, при която има правнуци на бежанци, без самите те да са бежанци, но продължават да са подкрепяни от агенцията на ООН за палестинските бежанци\", заяви Нетаняху.Той призова за постепенно преразпределение на пари от агенцията на ООН за палестинските бежанци към Върховния комисариат на ООН за бежанците, при което да има \"ясни критерии за подкрепата на истинските, а не мнимите бежанци\".Нетаняху каза, че е напълно съгласен с критиките на Тръмп срещу агенцията на ООН за палестинските бежанци.\r\nПреди няколко дни американският президент отправи косвена заплаха, че ще спре финансирането за палестинците, като заяви, че те \"вече нямат желание да преговарят за мир\".САЩ са най-големият дарител на агенцията на ООН за палестинските бежанци. Спирането на американската подкрепа може да предизвика хуманитарна криза, особено в ивицата Газа, където повечето жители имат право на помощ от агенцията на ООН за палестинските бежанци, а Израел може да се окаже в положението да плаща сметката. (БТА)\r\n ", "date": "2018.01.07", "title": "Нетаняху е против агенцията на ООН за палестинските бежанци"}
{"url": "https://www.dnes.bg/index/2018/01/07/izobretiha-samopochistvashta-se-koteshka-toaletna.364347", "text": "Отглеждането на котка е изключително приятно, като се изключат топките косми и почистването след изхождането на питомеца. Проблемът с космите трудно може да бъде разрешен, но ново приспособление улеснява \"физиологичния казус\" - самопочистваща се котешка тоалетна, съобщава сайтът Ред ферит.Приспособлението Catolet използва лентов конвейер, който \"отвежда\" котешките \"подаръчета\" директно в канализацията. Въпреки че се нарича котешка тоалетна, джаджата не разчита на стандартните абсорбиращи настилки.В случая писаната просто се качва върху лентата и задоволява физиологичната си нужда. Вградени сензори отчитат наличието на \"подарък\" и задействат конвейера и специално раздробяващо приспособление. Така наситнените екскременти \"отпътуват\" право в канализацията.Начинът на работа на самопочистващата се котешка тоалетна означава, че тя трябва да се намира в банята и да бъде свързана както с източник на вода, така и с канализационна тръба. Устройството използва и приложение, което съобщава дали има теч, или още по-лошо - запушване.Желаещите да се сдобият със самопочистваща се котешка тоалетна могат да си я поръчат в интернет срещу сумата от 159 долара. (БТА)", "date": "2018.01.07", "title": "Изобретиха... самопочистваща се котешка тоалетна"}
{"url": "https://www.dnes.bg/obshtestvo/2018/01/07/sveshti-za-zdrave-borbata-na-edna-maika-za-bolnata-i-dyshteria.364253", "text": "Свещи с чудни шарени декорации. С такъв подарък стотици българи зарадваха своите близки по празниците и с жеста си помогнаха на една майка в борбата й за лечението на нейното момиченце. По този начин 11-годишната Наталия получи лъч от светлина и надежда за новата 2018 г.  Майката на момичето, което страда от микроцефалия, епилепсия и детска церебрална парализа, изработва свещи денeм и нощем, за да смогне с поръчките. Преди повече от 12 месеца тя разбира за инициативата \"Оле мале\", която има за цел да подпомогне родители на деца с увреждания, които не могат да работят, защото се грижат за наследниците си ежедневно. Нейни приятели я насърчават да опита да направи нещо в домашни условия. \"Аз нямам дарбата да рисувам, шиенето и плетенето не ми се отдават и така стигнах до декупажа. Започнах със свещи. Установих, че много ми харесва и ми действа успокоявящо и разтоварващо\", разказва Дарина пред . Жената, която се премества от Луковит в София, за да може детето й да получи по-качествено лечение, бързо се вдъхновява за нови свещи. Но първоначално не среща огромен интерес от страна на купувачите. Тя обаче не губи кураж, а продължава да твори и помества готовата продукция в социалната мрежа Фейсбук, където колелото постепенно се завърта. \"И поръчките не закъсняха, по Коледа и Нова година имах доста и така си помогнах поне малко с разходите\", допълва тя. Въпреки възрастта си Наталия не може да играе на детската площадка, не говори, не ходи, нито се обслужва сама. Нейните родители дават всичко от себе си, за да се чувства тя добре, но споделят, че с годините им е все по-трудно. \"За нея е жизнено важно да има ежедневна рехабилитация, работа с психолози и логопеди, а всичко това е свързано с много средства. От малък град сме и за да можем да посещаваме редовно добър рехабилитатор, който има дългогодишен опит с такива деца като Нати, се преместихме двете в София. Трудно е, а когато нямаш помощ и подкрепа, е още по-трудно\", разказва майката, която оставя мъжа си и по-голямото им дете в Луковит, за да се грижи за момиченцето си в големия град. Но той не дава и особено големи възможности. Дарина Цветанова подава документи във Фонда за лечение на деца в чужбина с надеждата, че ще й подадат ръка. Но получава отказ с обяснението, че лечението в Израел, от което се нуждае детето й е експериментално и не може да й отпуснат финансиране. От институцията са категорични, че то не е подходящо за Нати, но не дават и препоръка за друго освен медикаментозно. \"Това, което предлага медицината за тежките и нелечими болести на този етап, се води експериментално. Но когато няма друго, ти си готов на всичко\", казва майката на Нати. ", "date": "2018.01.07", "title": "Свещи за здраве! Борбата на една майка за болната й дъщеря"}
{"url": "https://www.dnes.bg/sport/2018/01/07/ivelin-popov-stana-futbolist-na-godinata.364351", "text": "Капитанът на националния отбор Ивелин Попов стана за трети пореден път футболист на годината, с което изпревари легенди като Кирил Ивков, Димитър Пенев и Красимир Балъков, които имат по два приза. Нападателят на Спартак Москва се изравни по награди с Христо Бонев (1969, 1972, 1973) и изостава само от рекордьора със седем Димитър Бербатов (2002, 2004, 2005, 2007, 2008, 2009, 2010) и Христо Стоичков (1989, 1990, 1991, 1992, 1994).Ивелин Попов направи силна година в Спартак Москва, с който спечели титлата в Русия. Юношата на Левски и бивш футболист на Литекс има общо 66 мача и 14 гола за националния отбор на България. За Спартак Москва той осем гола в 76 мача, за Кубан Краснодар има 23 попадения в 96 мача, а за турския Газиантепспор - девет в 72 двубоя. Попов има и 18 гола в 50 мача за Литекс, който е единственият български клуб, за който е играл в професионалната си кариера.В анкетата гласуваха 104-ма спортни журналисти от 48 медии, а Ивелин Попов получи 128 точки по системата три за първо място и една за трето. На второ място с изоставане от четири точки остана Мартин Камбуров, който игра през пролетта в Локомотив Пловдив, а през есента - в Берое. Третото място спечели Тодор Неделев от Ботев Пловдив.Треньор на годината очаквано стана Станимир Стоилов, който спечели четвъртата си поредна титла на Казахстан с Астана. Негови подгласници останаха Николай Киров от Ботев Пловдив и Стамен Белчев от ЦСКА-София.По постове най-добри са вратарят Божидар Митрев (Левски), защитникът Давид Яблонски (Левски), халфът Марселиньо (Лудогорец) и нападателят Фернандо Каранга (ЦСКА-София). Голмайсторът на \"червените\" беше обявен и за най-добър чужденец пред Марселиньо и Вандерсон (Лудогорец).\r\nНай-добър нападател:\r\n1. Фернандо Каранга (ЦСКА-София, 73 гласа)\r\n2. Мартин Камбуров (Берое и Локомотив Пловдив, 24)\r\n 3. Кирил Десподов (ЦСКА-София, 2)\r\n-. Джоди Лукоки (Лудогорец, 2)\r\n-. Клаудиу Кешерю (Лудогорец, 2)\r\nНай-добър халф:\r\n1. Марселиньо (Лудогорец, 37)\r\n 2. Тодор Неделев (Ботев Пловдив, 27)\r\n 3. Лъчезар Балтанов (Ботев Пловдив, 12)\r\nНай-добър защитник:\r\n1. Давид Яблонски (Левски, 60 гласа) \r\n2. Николай Бодуров (ЦСКА-София, 24)\r\n 3. Антон Недялков (ЦСКА-София, 13)Най-добър вратар:\r\n1. Божидар Митрев (Левски)\r\n2. Ренан (Лудогорец)\r\n3. Благой Макенджиев (Пирин)\r\nНай-добър чужденец: \r\n1. Фернандо Каранга (ЦСКА-София, 55 гласа)\r\n2. Марселиньо (Лудогорец, 17)\r\n 3. Вандерсон (Лудогорец, 13)\r\nНай-проспериращ млад играч: \r\n1. Кирил Десподов (ЦСКА-София, 40 гласа)\r\n2. Петко Христов (Фиорентина, 33)\r\n 3. Андреа Христов (Славия, 12)", "date": "2018.01.07", "title": "Ивелин Попов стана футболист на годината"}
{"url": "https://www.dnes.bg/notifikacii/2018/01/07/iran-zabrani-angliiskiia-ezik-v-nachalnite-uchilishta.364352", "text": "Иран забрани преподаването на английски в началните училища, след като иранският върховен водач аятолах Али Хаменей заяви, че ранното изучаване на този език създава условия за западно \"културно нашествие\", предаде Ройтерс.\"Преподаването на английски език в официалния курс на обучение на държавните и частните начални училища е против законите и правилниците\", заяви по иранската държавна телевизия ръководителят на държавния Висш съвет за образованието Мехди Навид-Адхам.Малко по-късно председателят на Държавния съвет за висше образование Мехди Навид-Адам обяви в телевизионно обръщение, че часовете по английски език в началните училища са „против законите“ на Иран, като добави, че английският вече не е част от учебната програма за най-малките. В гимназията изучаването му няма да бъде забранено.По думите на Навид-Адам оттук насетне в началните училища обучението на децата ще бъде фокусирано върху изучаването на фарси и иранската култура.Промените идват само броени дни след смазването на антиправителствените протести в страната, които според властите в Техеран са организирани с помощта на външни сили, включително САЩ и Великобритания.\r\n (БТА)\r\n ", "date": "2018.01.07", "title": "Иран забрани английския език в началните училища"}
{"url": "https://www.dnes.bg/zvezdi/2018/01/07/ianita-seksi-fitnes-i-izduhana-nikoleta-v-instagram.364227", "text": "Янита Янчева е позната на българската публика с двете си участия в \"Сървайвър\". При второто си участие в Камбоджа преживява истински кошмар, след като разбира при преглед, че има рак на шийката на матката. Болестта е в начална фаза и тя успява да се пребори с нея. С лекарско разрешение отива в Камбоджа, но отпада на ранен етап от шоуто.\r\nКъм момента тя е една от най-популярните българки в Instagram, като отдавна издуха по интерес Николета Лозанова, пише . Янита има над 1,1 милиона последователи, докато плеймейтка може да се похвали с 561 хиляди.\r\nЯнита Янчева също приковава погледите със секси снимки, но и с перфектна физика, което е причината тя да бъде първата участничка в рубриката \"Тяло на седмицата\" на Tialoto.bg.\r\nЯнита и нейният съпруг Тави Кастро (с над 2 милиона последователи) се занимават с фитнес, изготвяне на тренировъчни програми, заради голямата си популярност често рекламират и различни продукти.\r\n", "date": "2018.01.07", "title": "Янита – секси, фитнес и... издухана Николета в Instagram"}
{"url": "https://www.dnes.bg/world/2018/01/07/spasiha-blokirani-ot-snejna-buria-v-ispaniia.364353", "text": "Испанските власти заявиха, че днес следобед са били спасени последните хора, блокирани в своите автомобили на път близо до Мадрид заради обилен снеговалеж и силно застудяване, предаде Ройтерс.Хора, връщащи се от празничния сезон, прекараха часове в своите автомобили, след като 70-километров участък от шосе между Мадрид и Сеговия беше блокиран от сняг снощи. Според в. \"Паис\" между 3500 и 4000 шофьори са били принудени да прекарат нощта на пътя.В Туитър бяха публикувани снимки, показващи как спасители се опитват да освободят блокирани в снега хора. Части от шосето остават непроходими и се очакват още снеговалежи.Шофьори, блокирани на пътя, се оплакаха в социалните мрежи, че спасителните усилия са били бавни. Някои казаха, че са прекарали часове без храна или гориво за отопляване на автомобилите си.В спасяването се включиха армейски подразделения за реагиране при извънредни ситуации, посочва Асошиейтед прес.Над 150 войници, подпомагани от снегорини, работиха през нощта за освобождаване на блокирани на пътя коли. (БТА)", "date": "2018.01.07", "title": "Спасиха блокирани от снежна буря в Испания"}
{"url": "https://www.dnes.bg/notifikacii/2018/01/07/jilishtata-nai-dobrata-investiciia-za-poslednite-150-g.364354", "text": "Акциите носят печалба, но от време на време човек може да претърпи сериозни загуби заради тях. Държавните облигации са сигурни, но няма да ви направят богати. Жилищата? Оказва се, че те обединяват най-доброто от двата свята, пише Quartz. В богатите страни в много дългосрочен план инвестициите в жилища носят по-голяма възвръщаемост от акциите, а в същото време са слабо волатилни като облигациите.\r\nТова е заключението в нов доклад на икономисти от University of California-Davis, University of Bonn и германската Bundesbank. Анализаторите са извлекли множество данни за годишната възвръщаемост по съкровищни бонове, държавни облигации, акции и жилищни имоти от 1870 до 2015 г. за 16 страни, включително САЩ, Германия и Япония. Базата данни е първата по рода си.\r\nСпоред анализаторите в средностатистическа развита страна годишната възвръщаемост от жилищата през периода е била малко над 7%, коригирана спрямо инфлацията, а възвръщаемостта от акциите е била малко под 7%. В същото време рискът, свързан с жилищата, е много по-малък. По стандартните показатели за несигурност жилищата носят половината от риска от този на акциите, а са и по-малко рискови дори от облигации.Целият анализ четете в", "date": "2018.01.07", "title": "Жилищата - най-добрата инвестиция за последните 150 г."}
{"url": "https://www.dnes.bg/mish-mash/2018/01/07/kakvo-obicha-v-legloto-vsiaka-zodiia-ii-chast.364250", "text": "В ежедневието си показваме едно лице, което е много вероятно по никакъв начин да не съвпада с това, което показваме в секса. Истината е, че когато става дума за интимност в спалнята, повечето от нас имат много различна същност от тази, която другите виждат. Това е страна на нашата личност, която е запазена само за интимните партньори. И понякога може да изненада хората.Тези предпочитания и интереси неизменно са повлияни и от зодиакалния знак, под който сме родени. , следва да научим загадките и на останалите шест. Везните са изключително чувствени любовници. Те са съсредоточени върху удоволствието на половинката им и се наслаждават на интимността, която секса подхранва. Разтапящ поглед, любовен шепот и дълги целувки са едни от най-любимите им занимания в леглото. Понякога обичат да експериментират. Те са готови да опитат почти всичко, за да запалят искрата. Всъщност, ако сте Скорпион и все още не сте опитали някое по-нестандартно занимание в леглото, вероятно изпускате. Стрелците са естествено любопитни, като това включва и интереса им към порното. То е не просто чудесно за захранване на любопитството, но и за нови идеи, които да опитат в спалнята. АСтрелците са големи фенове на експериментите. Важното в случая е да могат да направят разлика между секса в тези филми и в реалния живот, тъй като това може да остави чувство на неудовлетворение у тях. За останалите зодии четете на  ", "date": "2018.01.07", "title": "Какво обича в леглото всяка зодия? (II част)"}
{"url": "https://www.dnes.bg/world/2018/01/07/vodite-na-rein-v-germaniia-se-pokachvat.364350", "text": "Нивото на река Рейн в Германия продължи да се повишава днес, а корабоплаването беше затруднено или напълно спряно в много части от главния транспортен маршрут, предадоха ДПА и Асошиейтед прес.В град Майнц нивото на Рейн достигна 6,3 метра - доста над средното за тази част на реката равнище от 3 метра, заявиха властите. Очаква се довечера водите да се покачат до 6,4 метра.Поройни валежи и снеготопене в Южна Германия причиниха наводнения и покачване на нивото на няколко реки, сред които Рейн, Мозел и Дунав.В близо 180-километрова отсечка от Рейн между градовете Дуисбург и Кобленц корабоплаването по същество спря. В град Кьолн корабоплаването беше напълно преустановено.Рейн преля на няколко места и се очаква водите да продължат да се покачват.", "date": "2018.01.07", "title": "Водите на Рейн в Германия се покачват"}
{"url": "https://www.dnes.bg/notifikacii/2018/01/07/razvryzka-rosen-angelov-se-e-samoubil.364343", "text": "Росен Ангелов се е самоубил. Тялото е било открито в друга вила около Луково. Районът бе заварден от полицаи и военни и се претърсваше в широк периметър.Изтрелът е бил в главата, в момента се чака съдебен лекар, който да пристигне на мястото. Предсмъртно писмо не е оставено. Смята се, че Ангелов се е самоубил след започнатото мащабно негово издирване, съобщи \"Фокус\".За момента не можем да кажем кога е настъпила смъртта”, заяви пред журналисти главният секретар на МВР Младен Маринов.По първоначална информация Ангелов се е застрелял с малокалибрено оръжие със заглушител в главата. Очаква се по-късно през деня от полицията да разкрият още информация по случая.Четвърти ден от заподозрения за шесторното убийство в Нови Искър Росен Ангелов нямаше следа. Според разследващите именно той хладнокръвно е разстрелял семейството в новогодишната нощ, а мотивът му най-вероятно е бил личен, тъй като е бил в интимни отношения преди години с една от жертвите – 44-годишната Кети.Мотивът му най-вероятно е личен, тъй като е бил в интимни отношения преди години с една от жертвите – 44-годишната Кети.\n\r\nОказа се, че мъжът е живял във вила в района, в която се е самонастанил. Когато е започнало издирването му, той е успял е да се измъкне за броени часове от разследващите. Военни и полиция 4 дни го издирваха, но без резултат. \r\nРосен Ангелов е имал три присъди, последната присъда влязла в сила през 2009 г. е за блудство в малолетна. Оттогава той е бил обявен за издирване и 8 г. не е бил открит.\r\nРазследващите са категорични, че той е извършителят на шестте убийства на база експертизите и събрани веществени доказателства.\r\n ", "date": "2018.01.07", "title": "Развръзка: Росен Ангелов се е самоубил"}
{"url": "https://www.dnes.bg/world/2018/01/07/makron-pochete-zaginalite-pri-atentatite-ot-ianuari-2015-ta.364342", "text": "Френският президент Еманюел Макрон отдаде почит на скромна церемония на жертвите на джихадистките нападения в Париж преди три години, насочени срещу редакцията на седмичника \"Шарли ебдо\" и кашерен магазин, предадоха Франс прес и Асошиейтед прес.Церемонията започна днес пред бившата редакция на сатиричното издание в Източен Париж. При това нападение на 7 януари 2015 г. братята Куаши убиха 11 души, сред които карикатуристите Кабю, Шарб, Волински и Тинюс и колумнисти на вестника, включително икономистът Бернар Марис. Общо 241 души станаха жертви на джихадистки нападения в Париж за последните три години, припомня АФП.След изчитане на имената на загиналите бяха положени венци и запазена минута мълчание. След националния химн на Франция президентът Еманюел Макрон разговаря дълго със семействата на жертвите.\r\nМакрон беше придружаван от няколко министри, кметицата на Париж Ан Идалго и бившия премиер Манюел Валс.Присъстваха и членове на екипа на \"Шарли ебдо\", включително главният редактор Лоран Сурисо.\r\nСъщата церемония се повтори няколко метра по-далеч, където беше паднал полицаят Ахмед Мерабет, убит от нападателите при бягството им.След това Макрон посети кашерния супермаркет, който бе нападнат на 9 януари от джихадиста Амеди Кулибали. Тогава бяха убити трима клиенти и един служител на магазина, всичките от еврейски произход. Президентът прекара няколко минути в хипермаркета, където присъстваха водещи представители на еврейската общност във Франция.Утре вътрешният министър Жерар Колон ще замести Макрон, който заминава за Китай, за да отдаде почит на полицайката Клариса Жан-Филип в Монруж, в южната част на Париж. Тя беше убита на улицата от Амеди Кулибали на 8 януари 2015 година. На 11 януари над четири милиона души излязоха на улиците на големите френски градове, за да подкрепят свободата на словото.Бившият президент Франсоа Оланд заяви във Фейсбук, че \"не бива да забравяме нищо от тези ужасни дни\". \"Франция може да се гордее с достойната си реакция с масовото шествие на 11 януари с лидери от цял свят в името на свободата и на правата на човека\", добави той. (БТА)", "date": "2018.01.07", "title": "Макрон почете загиналите при атентатите от януари 2015-та"}
{"url": "https://www.dnes.bg/zvezdi/2018/01/07/bedstvieto-djuliana-gani-veche-pyshka-i-v-solariuma.364233", "text": "В последните месеци на миналата година доста хора изпаднаха в тежък възторг от Джулиана Гани. Защото по време на VIP Brother отговори на няколко въпроса от тест за четвъртокласници. Била умна и добра. Имала три дипломи, а като седнела на пианото и на мъжете им омеквали коленете.\r\nБила и богата наследница, но предпочела собствено развитие и се запътила към пилоните и танците. Има много корони от безмислени конкурси като най-значимата е Мис Силикон.\r\nСлед участието в шоуто имала много ангажименти, но с какво реши да се хвали около Нова година? Със секс в солариум със своя съпруг Станимир Ташев. Тя качи кадъра във Facebook, след което го изтри. Но глупостта няма как да я изтриеш.\r\nДа се хвалиш с подобно нещо гарантира веднага място в рубриката \"Бедствие на седмицата\" на . И не подхожда на дипломите й, които явно имат стойността на едни \"предни гърди\".\r\nПловдивчанката всъщност често ни занимава с половия си живот, преди няколко седмици се бе хвалила как с мъжа й правили секс в киното. Явно много й се иска да си създава образ на някаква палавница, без да съзнава, че по този начин нивото й си остава някъде при теста за четвъртокласници.\r\nВ крайна сметка този евтин PR напълно й подхожда на всичките корони, които е спечелила досега. Да не бъдем максималисти и да търсим логика в поведението на Мис Силикон. Може би трябва да се гордеем, че най-напомпаната мома в шоубизнеса ни има три дипломи. Или пък да теглим една майна на цялата ни образователна система...", "date": "2018.01.07", "title": "Бедствието Джулиана Гани – вече пъшка и в солариума! "}
{"url": "https://www.dnes.bg/notifikacii/2018/01/07/myj-zagina-a-jena-e-ranena-pri-eksploziiata-v-stokholm.364344", "text": "Един мъж загина, а една жена е ранена при експлозия в близост до вход на метрото в Стокхолм, съобщи полицията, цитирана от Ройтерс.Засега остават неясни причините за взрива, избухнал около 11 ч. местно време (10 ч. по Гринуич) на площад близо до станция \"Ворби горд\", в южната част на шведската столица. Загиналият е мъж на възраст 60 години, жена на възраст около 45 е ранена. \n\"Според свидетели мъжът вдигнал от земята предмет, който избухнал\", се казва в комюнике на полицията. Мъжът бил тежко ранен и починал от раните си в болница.Местният вестник \"Афтонбладет\" пише, че предметът бил ръчна граната, но не се позовава на източник. Полицията отказа да потвърди тази информация.\"Очевидно е имало нещо, което е избухнало мощно. Ще трябва обаче да изчакаме техническата експертиза\", каза говорител на полицията и добави, че е започнато разследване за убийство. Според властите експлозията не е свързана с тероризъм.Метростанцията и близкия площад са затворени, за да могат сапьорите да ги проверят. (БТА)\r\n ", "date": "2018.01.07", "title": "Мъж загина, а жена е ранена при експлозията в Стокхолм"}
{"url": "https://www.dnes.bg/health/2018/01/07/kopriva-za-zdravi-stavi.364251", "text": "Парещият ефект на листата на копривата се компенсира в пъти от полезните им влияния за организма. В допълнение на тях още по-позитивно влияние има и коренът на копривата. Така и подземаната, и надземната част на растението може да се ползват като средство за допълващо лечение на редица задравословни проблеми.Листата на копривата са популярни с противовъзпалителното си и болкоуспокояващо действие при остеоартрит и свързаните с него болки в ставите. При лечение на артрит листа от коприва може да се ползват, успоредно с нестероидни противовъзпалителни средства или дори като тяхна алтернатива. Огромно тяхно предимство е липсата на каквито и да било странични ефекти.Проучванията показват, че компреси с листа от коприва в зоната на възпалени и болезнени стави или мускули помага за намаляване на болката. Същият ефект показва и отварата от коприва, приемана през устата=Има научни данни, доказващи противовъзпалителното действие на листата от коприва и при лечение на автоимунни заболявания като ревматоиден артрит.Подземните части на копривата доказано облекчават проявите на различни уринарни заболявания, включително проблемите с простатата при мъжете. Проучванията сочат, че отвара от корен на коприва помага за нормализиране размерите на простатата и елиминиране на съпътстващите симптоми като често и трудно уриниране, задържане на урина, болки и дискомфорт в малкия таз и др.   ", "date": "2018.01.07", "title": "Коприва за здрави стави"}
{"url": "https://www.dnes.bg/world/2018/01/07/nasa-ozonovata-dupka-se-sviva.364332", "text": "Озоновата дупка се сви и в атмосферата има много по-малко хлор, отколкото през 2005 г., съобщи в. \"Индипендънт, позовавайки се на изследване на НАСА.\r\nСпътникови снимки от миналата година показват, че озоновата дупка е започнала да се затваря и напълно ще изчезне до 2060 г.\r\nДосега не беше ясно дали намаляването на озоновата дупка е пряк резултат от Протокола от Монреал, подписан от всички държави в света през 1985 г. С него бяха забранени хлорофлуоровъглеродите, изчерпващи озона от земната атмосфера.\r\nДългосрочни спътникови наблюдения на НАСА сега показаха 20-процентно намаляване на нивата на хлора в земната атмосфера, в сравнение с 2005 г. Това е първото доказателство, че обединените действия в световен мащаб имат огромно въздействие върху планетата ни.\r\nУчените от космическия център \"Годард\" за първи път са използвали измервания на химическия състав в озоновата дупка, за да потвърдят не само че изчерпването на озона намалява, но и че това се дължи на спада на хлорофлуоровъглеродите.\r\nОзонът е безцветна комбинация от три кислородни атома. Високо в атмосферата - на 11 до 40 км над Земята, той предпазва повърхността от ултравиолетовите лъчи, които предизвикват рак и увреждат посевите.\r\nХлорофлуоровъглеродите се използваха в аерозолите, хладилниците, климатиците, опаковъчните материали. Те са толкова вредни, защото се издигат до стратосферата, където ултравиолетовата светлина от Слънцето ги разгражда и се освобождава хлор, а той унищожава озоновите молекули.\r\nНАСА наблюдава постоянно озоновата дупка със спътника \"Аура\" от 2005 г.(БТА)", "date": "2018.01.07", "title": "НАСА: Озоновата дупка се свива"}
{"url": "https://www.dnes.bg/notifikacii/2018/01/07/vzriv-krai-metrostanciia-v-stokholm-rani-dvama.364334", "text": "Двама души са пострадали при експлозия, избухнала в близост до метростанция в югозападната част на шведската столица Стокхолм, съобщава електронното издание The Local, цитирано от \"Фокус\".\r\nЕдиният от пострадалите е 60-годишен мъж. \r\n\"Имало е нещо на земята, което човекът е вдигнал, след което то е избухнало\", поясни пред местни медии Свен-Ерик Олсон, представител на стокхолмската полиция.\r\nЖена на 45 г. също е ранена при взрива. След инцидента метростанцията и разположен в близост площад са евакуирани и достъпът до тях е бил блокиран.\r\nКъм момента не са известни други подробности за произшествието, включително и възможните причини за него. ", "date": "2018.01.07", "title": "Взрив край метростанция в Стокхолм рани двама"}
{"url": "https://www.dnes.bg/muzika/2018/01/07/za-pyrvi-pyt-hipodil-kontrol-reviu-i-nova-generaciia.364333", "text": "Само след няколко месеца българските фенове ще станат свидетели на исторически концерт. На една сцена ще се качат Хиподил, Контрол, Ревю и Нова Генерация, а мястото е зала \"Арена Армеец\".\r\nНа 21 април, събота, легендарните групи ще излязат в оригиналните си състави, като и с попълнения през годините. Близо 40 музиканти ще се качат последователно на сцената, за да изпълнят може би за последен път на живо в тези състави, някои от любимите за цели поколения песни като \"Бате Гойко\", \"Най-щастливият ден\", \"Под шарената сянка\", \"Само двама\" и др.\r\nМотото на шоуто е \"Въпреки всичко!\" – въпреки забраните, въпреки омразата, въпреки егото, въпреки разделите, въпреки времето, въпреки състоянието.\r\nИнтересен факт е, че всяка от тези групи навършва 30 години от създаването си през 2018-та година.\r\nБилетите за концерта вече са в продажба в мрежата на Еventim. Цената им е 35 лв. за терен, а седящите места ще струват 40 лв. В деня на събитието и на място билетите ще са съответно по 45 и 50 лв.", "date": "2018.01.07", "title": "За първи път: Хиподил, Контрол, Ревю и Нова Генерация"}
{"url": "https://www.dnes.bg/stranata/2018/01/07/ritualyt-djamal-tatuncho-goni-zlite-sili.364335", "text": "\nРитуалът \"Джамал\" прогони злите сили и благославя за здраве и берекет в русенското село Кошов на Ивановден.\r\nМаскарадната игра е вписана през 2010 г. в националната представителна листа на нематериалното културно наследство \"Живи човешки съкровища-България\".\r\nКметът на селото Михаил Маринов, който е един от участниците в ритуала, припомни историята на Джамала - зимна обредна игра в периода след Мръсните дни, изпълнявана по Ивановден от ергени, водени от женен мъж. Заедно те разиграват чучело в животинска форма, наречено Татунчо. Играта на маскарадната дружина цели да създаде ред, \"да подреди света след хаоса\", настъпил с края на старата година и с изминалите Мръсни дни.\r\nРитуалът датира от 1875 година. По Ивановден Татунчо ходел по къщите да гони злите духове и да благославя за здраве и берекет. Постепенно маскарадният обред бива забравен, но през 1976 г. инициативни самодейци успяват да го възстановят.\r\nВ ритуала днес участваха двайсетина души, сред които и шестмесечно момченце. Окиченият с тъкани кърпи и козяци Татунчо, носен от двама души, бе воден от облечен в кожи мъж, наречен Хаджибаба. Водачът първо отведе чудатото същество в къщата на кмета. Там бе поискано разрешение да се обиколи селото. След това обредната игра бе представена в двор на къща в стар стил.\r\nПокрай Татунчо и Хаджибаба играеха мъже, чиито лица бяха скрити с маски. Те са направени от кратуни, украсени с кичури от кълчища, а за шарените им носове са използвани дръжките на кратуните. Мъжете обикаляха ритмично около Татунчо. Те пееха и размахваха дървени саби, и се удряха по гърбовете, на които имаха поставени възглавници от овчи кожи.\r\nМаринов обясни, че в последните години ритуалът не е изпълняван в селото. Той е бил представян основно на фолклорни събори, фестивали и празници, където е печелил много награди. Идеята е обредната игра да бъде изпълнявана вече всяка година на Ивановден в Кошов.", "date": "2018.01.07", "title": "Ритуалът \"Джамал\": Татунчо гони злите сили"}
{"url": "https://www.dnes.bg/politika/2018/01/07/bylgariia-iska-normalen-dialog-mejdu-ankara-i-briuksel.364337", "text": "Страната ни ще положи усилия за възстановяване на добрия тон и отношенията на партньорство между Турция и страните от ЕС, посочи министър-председателят Бойко Борисов на среща с президента на Турция Реджеп Тайип Ердоган. \r\nДвамата обсъдиха приоритетите на Българското председателство на Съвета на Европейския съюз. Премиерът Бойко Борисов подчерта, че България е заинтересована от нормализирането на диалога между Анкара и Брюксел и ще се опита да допринесе за постигане на разбирателство, което разрешава, а не създава проблеми.\n\n\n\r\nБорисов и Ердоган, които разговаряха след официалната церемония по откриването на реставрираната българска църква \"Св. Стефан\" в Истанбул, оцениха високо положителната динамика между двете страни, както и приносът на Турция за овладяване на мигрантския натиск по българската граница и към Европа. \r\nПодчертано беше, че активизирането на двустранните контакти на политическо и експертно равнище през последните месеци е стимулирало развитието на отношенията във важни за България и Турция области като земеделието, транспорта, енергетиката.\r\nПремиерът Бойко Борисов благодари на президента Ердоган за личната му ангажираност и за усилията на турската държава за възстановяването на храма. \r\nТой посочи, че днешното събитие е не просто доказателство за сътрудничество между страните ни и толерантността между религиите, но и пример, че разбирателството и мирът са пътят за постигане на напредък по всички въпроси.\r\nПреди срещата с Ердоган Борисов имаше такава и с турския си колега Бинали Йълдъръм.\r\nСтабилното и устойчиво развитие на двустранните отношения е приоритет на българската външна политика, заяви Борисов. Той подчерта, че освен непосредствен съсед на страната ни, Турция е съюзник в НАТО и важен партньор в области като миграция, борба с тероризма, енергетика, земеделие и животновъдство, търговия и др.\r\nПо думите на премиера Бинали Йълдъръм, България и Турция са показали в последните години, че проблемите не ги разделят, а ги свързват.\r\nБорисов и Йълдъръм определиха като прекрасен повода, събрал днес в Истанбул представители на българската и на турската държави, християни и мюсюлмани и коментираха, че ако в миналото за Босфора са се водели войни, сега Истанбул, както и София, са градове, символи на единството на култури и религии. ", "date": "2018.01.07", "title": "България иска нормален диалог между Анкара и Брюксел"}
{"url": "https://www.dnes.bg/world/2018/01/07/na-19-april-kuba-izbira-prezident-koito-da-zameni-kastro.364336", "text": "Кубинският Държавен съвет реши вчера, че общите избори на острова ще се произведат на 11 март, а на 19 април ще бъде избран нов президент, който да замени Раул Кастро, предаде Франс прес.На общите избори ще бъдат определени членовете на провинциалните органи за самоуправление, както и депутатите от Националното събрание на народната власт. По традиция изборите се провеждат през февруари на всеки пет години. Тази година те бяха отложени за март от Националното събрание заради щетите, причинени през септември при преминаването на урагана Ирма, който причини смъртта на 10 души.Първото заседание на парламента ще се състои на 19 април. Депутатите ще изберат от своите редици 31 членове на Държавния съвет. На свой ред те ще определят председателя на съвета, който ще замени брата на Фидел Кастро - Раул Кастро, служил вече два петгодишни мандата.Кубинската комунистическа партия не определя кандидатите, но следи избирателния процес, припомня АФП.\r\nЗа най-вероятен наследник на Раул Кастро се смята първия заместник-председател на Държавния съвет Мигел Диас-Канел, отбелязва ТАСС. Право да гласуват имат навършилите 16-годишна възраст. (БТА)", "date": "2018.01.07", "title": "На 19 април Куба избира президент, който да замени Кастро"}
{"url": "https://www.dnes.bg/stranata/2018/01/07/leko-zemetresenie-razliulia-petrichko.364339", "text": "Земетресение с магнитуд 3 по скалата на Рихтер е регистрирано в района на село Скрът, Община Петрич.Трусът е бил в 14.32 часа българско време, сочи справка на сайта на Националния институт по геофизика, геодезия и география (НИГГГ) към БАН.Мария Попова от НИГГГ към БАН обясни пред \"Фокус\", че земетресението край Скрът е афтършок от гръцките трусове. \"В Сандански, Петрич и Гоце Делчев не е усетено“, коментира Попова.\nСерия от земетресения бяха регистрирани през нощта на 2 януари в Гърция с епицентър Дойранското езеро. Първият трус беше в 00.13 часа, а следващите през няколко минути. Най-силният трус - с магнитуд 5 по Рихтер беше регистриран в 06.24 часа с епицентър на 30 км северно от Солун, край град Кукуш. Според сеизмолозите причината за земетресението е натрупването на напрежение между тектонските структури.Трусът бе усетен не само на гръцка територия, но и в Македония и България. Последвалите вторични трусове бяха повече от десетина и според експерти ще продължат до около две седмици, като не се очаква някой от тях да е с магнитуд по-голям от регистрираните вече 5 по Рихтер.На 5 януари бе регистриран нов трус с магнитуд 3,7 по Рихтер край Дойранското езеро.\r\n ", "date": "2018.01.07", "title": "Леко земетресение разлюля Петричко"}
{"url": "https://www.dnes.bg/crime/2018/01/07/pojar-izpepeli-3-tyrgovski-obekta-v-burgas.364340", "text": "Пожар изпепели заведение за бързо хранене, железария и магазин за домашни потреби в Бургас. От полицията потвърдиха информацията и обясниха, че се прави оглед, за да се установи причината за пламването на огъня и пораженията. Инцидентът е станал тази нощ.Трите търговски обекта се намират в постройки в междублоковото пространство в бургаския комплекс \"Славейков\". Най-големи са щетите по заведението за бързо хранене. Там вероятно се е взривила газова бутилка, използвана в кухнята.Пожарът се е разпространил бързо и върху останалите обекти заради леснозапалимите материали и химикали, които се продават в железарията и в сектора за домашни потреби. Имало е и гърмежи, вероятно предизвикани от бои, керосин и други вещества.Часове наред пожарникари подсигуряваха района, за да предотвратят тлеещи огнища да предизвикат нов пожар и разпространението му върху съседни сгради. В близост се намира хранителен магазин, автомивка и бл.40, който в момента се санира. Предстои изясняване на причините за случилото се.\r\n ", "date": "2018.01.07", "title": "Пожар изпепели 3 търговски обекта в Бургас"}
{"url": "https://www.dnes.bg/stranata/2018/01/07/na-ivanovden-otnovo-izkypaha-zetiovete-v-kosharica.364341", "text": "И тази година зетьовете на с. Кошарица бяха \"изкъпани” на днешния голям християнски празник Ивановден. Къпането на младоженци, сключили брак през изминалата година, е стар български обичай. Кошарица е единственото село в цялата област и едно от последните в България, което спазва този обичай от години, без да го е прекъсвал, съобщиха от община Несебър.Според традицията на този ден всички мъже, сключили брак през изминалата година, трябва да бъдат изкъпани в реката от по двама ергени. Смята се, че това ще донесе здраве на тях и на техните семейства.  \r\n \r\nВ отбелязване на обичая днес са се включили четирима куражлии. Първоначално участниците се събрали в ресторанта в центъра на селото. Там пили греяно вино, за да се затоплят преди да влязат в студените води на местния вир. Настроението повдигнали и музикантите, които свирили български народни песни.След като мъжете се сгрели достатъчно, под съпровода на фолклорни ритми и начело с кмета на селото Павел Павлов, те се хванали на право хоро, а след това тръгнали към мястото за къпане.Тази година заради приятните метеорологични условия участниците изпълнили право хоро във водата, след което е извършено къпането. \r\n ", "date": "2018.01.07", "title": "На Ивановден отново изкъпаха зетьовете в Кошарица"}
{"url": "https://www.dnes.bg/notifikacii/2018/01/07/sauditskite-vlasti-potvyrdiha-aresta-na-11-princa.364345", "text": "Саудитските власти потвърдиха ареста на 11 принца, които протестирали срещу мерките за икономии, намаляващи получаваните от тях облаги, потвърдиха властите, които се опитват да покажат, че реформите в изпитващото икономически трудности кралство засягат всички обществени прослойки, предаде Франс прес.\"Никой не е над закона\", заяви главният прокурор на Саудитска Арабия Сауд ал Моджеб. Той уточни, че принцовете очакват процеса си в затвора с висока сигурност Ал Хайер, намиращ се на юг от Рияд.Свързаният с правителството сайт Сабк обяви, че 11-те принца са били арестувани в четвъртък, след като се събрали пред дворец в Рияд в знак на протест срещу решението на правителството да спре да плаща сметките за вода и електричество на членовете на кралското семейство. Освен това те искали обезщетение за смъртната присъда на един от братовчедите си, признат за виновен в убийство и екзекутиран през 2016 г., добави прокурорът в комюнике, публикувано от министерството на информацията.\"Въпреки че бяха информирани, че исканията им не са законни, 11-те принца отказаха да напуснат и смущаваха обществения ред\", съобщи той. \"След ареста им бяха предявени обвинения, свързани с деянията им\", се казва още в комюникето.При операция за борба с корупцията през ноември, подтикнати от влиятелния престолонаследник принц Мохамед бин Салман саудитските власти вече арестуваха над 200 известни личности, включително принцове, министри и бивши министри, припомня АФП.През последните години Саудитска Арабия прие редица мерки за икономии, след като падането на цените на петрола засегна сериозно икономиката й. За последните четири години кралството натрупа дефицит от 258 милиарда долара. Бюджетът за тази година предвижда дефицит от още 52 милиарда долара. (БТА)", "date": "2018.01.07", "title": "Саудитските власти потвърдиха ареста на 11 принца"}
{"url": "https://www.dnes.bg/stranata/2018/01/07/vremeto-utre-slynchevo-i-tiho-temperaturi-do-15-gradusa.364338", "text": "През нощта на места в низините и около водните басейни отново ще се образува мъгла или ниска облачност. Над останалата част от страната ще преобладава ясно време. Минимални температури: между минус 2 и 3 градуса, по Черноморието - 4-8 градуса.Утре ще преобладава слънчево и почти тихо време. По-късно от запад ще се появи висока и средна облачност. Според прогнозата на НИМХ на места в низините и котловините мъглите и ниската облачност ще са трайни и там ще е по-хладно, с максимални температури 7-9 градуса, в останалата част от страната температурите ще достигат 10-15 градуса.Над Черноморието ще преобладава слънчево време. На места в сутрешните часове ще има мъгла или ниска облачност. По-късно през деня ще се появи висока облачност. Вятърът ще е слаб, от югоизток. Максималните температури ще са 10-11 градуса. Температурата на морската вода е 9-10 градуса. Вълнението на морето ще бъде 1-2 бала.Над планините ще е предимно слънчево, с разкъсана средна и висока облачност. По билата ще духа до умерен югозападен вятър. Максималната температура на височина 1200 метра ще е около 12 градуса, на 2000 метра - около 6 градуса.Във вторник и сряда дневните температури ще се понижат. Ще преобладава облачно време, само на отделни места ще превали слаб дъжд. Вятърът ще е от изток-югоизток, слаб, в източните райони - до умерен.", "date": "2018.01.07", "title": "Времето утре: Слънчево и тихо, температури до 15 градуса"}
{"url": "https://www.dnes.bg/notifikacii/2018/01/07/mladejite-vzrivili-bankomat-v-sofiia-ostavat-v-aresta.364346", "text": "Софийският градски съд наложи мярка задържане под стража за двамата 18-годишни младежи, които взривиха банкомат в София на 28 декември.\nУстройството, поставено на булевард  \"Панчо Владигеров\", беше взривено около 3:30 часа през нощта, но  извършителите не успели да откраднат парите, тъй като се включила  алармата.Според съда имало опасност лицата да извършват отново престъпление. Двамата задържани заявиха, че съжаляват за стореното.Единият от тях - Даниел  Лулев, каза, че изключително много съжалява за постъпката си и е съдействал на  полицията. Той помоли съдията да не му налага най-тежката мярка, защото  сега е 12 клас и ще има изпити.\r\n ", "date": "2018.01.07", "title": "Младежите, взривили банкомат в София, остават в ареста"}
{"url": "https://www.dnes.bg/notifikacii/2018/01/07/mvr-trupyt-na-angelov-e-otkrit-vyv-vila-v-raiona-na-lukovo.364348", "text": "Намереното тяло във вила до село Луково отговаря на описанието на Росен Ангелов, МВР чака експертизата да потвърди, че е той, заяви на брифинг главният секретар на МВР Младен Маринов.Тялото му намерено на 500 метра от вилата, която е обитавал преди убийствата. Полицията и военните се натъкнали на трупа, след като започнали  физически да претърсват къщите в района, обяви главният секретар.\"Планирахме широкомащабна операция в района, където имаше данни, че е живеело лицето Росен Ангелов. Блокирахме възможно по-голям район, за да може той да бъде притиснат и да не се придвижва свободно\", заяви Маринов.\n\n\n\n\n\r\n\"В рамките на тази блокада извършвахме претърсване дом по дом в района, както и в цялата вилна зона на Луково. В операцията участваха сили на Българската армия, на МВР, на военна полиция. Около 14 ч. днес при поредното претърсване в една от стаите на изоставена къща е намерено тялото на мъж, който по възраст и описание отговаря на издирваното лице. Държал е пистолет в ръката си. На пръв поглед се вижда, че е имал огнестрелна рана в слепоочието, към момента не можем да кажем кога е настъпила смъртта”, заяви Маринов.Дори и категорично да се докаже, че намереният труп е на Росен Ангелов, разследването продължава, каза още главният секретар.Относно това на кого е вилата, има ли следи, че там е живял и се е укривал през последните ден – два Росен Ангелков, гл. комисар Маринов заяви: \"Не мога да кажа повече факти, тъй като първата ни цел е да запазим местопроизшествието, за да бъде извършен качествен оглед“.По думите му вилата, в която е намерен трупът, е в района, в който органите на реда са предполагали, че се е укривал Ангелов.\"Силно казано вила – това е стара постройка, която е изоставена, с разбити прозорци, с разбити врати. Там все още не е направен оглед, тъй като територията беше разделена на квадрати, за да се провежда прочистването методично без да се пропускат къщи. Днес беше ред на този квадрат“, обясни гл. комисар Младен Маринов.На въпрос с оръжието, с което се е прострелял Ангелов ли е извършено шесторното убийство, главният секретар поясни: \"Трябва да говорим с факти. Не мога да предполагам. Като човек, който борави с оръжие, на пръв поглед мога да ви кажа, че най-вероятно става въпрос за пистолет \"Берета“, но оттам нататък какъв калибър е и всички други подробности - нека оставим експертизата да покаже“.По първоначалните данни на МВР Ангелов се е самоубил с малокалибрено огнестрелно оръжие със заглушител.Заради издирването на Ангелов в последните дни няколко района на Искърското дефиле бяха отцепени. В търсенето се включи и армията, бяха използвани хеликоптери и дронове. Маринов обяви, че специалните части и техниката в района постепенно ще бъдат изтеглени.На 2 януари властите откриха пет мъртви тела с прострелни рани в къща в гр. Нови Искър. Установи се, че това е семейството на 44-годишната Кети Кюхова и партньорът й Неделчо Юнаков. По-късно през седмицата бе открито и тялото на самата Кюхова, с която разследващите предполагат, че Ангелов е имал връзка.Според разследващите той е живеел в необитаема вила в Луково, която е напуснал малко преди полиция да нахлуе в нея по-рано тази седмица. Сред местните е бил известен като Горският човек.Властите оповестиха и негова психологическа експертиза, изготвена в затвора: \r\nХитър, лукав, прикрит, със завишено самочувствие, склонен към маниерничене и позьорство, интригант. Високо ниво на интелигентност. Опитва се да прави добро впечатление, но възприема и най-малката вероятност за неуспех като разстройваща. С наличие на дистантност в отношенията си с другите.Предполагаше се, че е възможно след шесторното убийство Ангелов вече да се намира в друга част на България, а дори и зад граница. Преди дни полицията щурмува апартамент в столичния квартал \"Дружба\", където мъжът е бил забелязан да влиза.Според последната информация на МВР Ангелов е работил като общ работник в автосервиз и в железария, но не е имал трайна месторабота.\r\nТой е имал три ефективни присъди още от 1984 г. за кражби. Втората през 1999 г. за изнасилване. През 2002 е пуснат предсрочно. През 2009 е осъден за блудство с 12-годишно дете. Тази присъда е задочна, защото така и не е заловен. ", "date": "2018.01.07", "title": "МВР: Трупът на Ангелов е открит във вила в района на Луково"}
{"url": "https://www.dnes.bg/health/2018/01/07/hepatit-c-koga-da-se-izsledvame.364257", "text": "Инфекция от хепатит С се диагностицира на база на определени антитела в кръвта. След заразяване с вируса е необходимо определено време, за да успее тялото да го разпознае и да синтезира достатъчно от тези антитела, така че те да се открият при изследването. Затова тест за хепатит С следва да се направи известно време след предполагаемото заразяване, т.е. след изтичане на т.нар. прозоречен период. Периодът, необходим на организма да синтезира достатъчно антитела срещу вируса на хепатит С е средно между 6 и 9 седмици.Ако изследването се направи по-рано, много вероятно е резултатът да е негативен и съответно некоректен. Така заразяването може да остане недиагностицирано, ако изследването не се повтори на по-късен етап. Най-коварното в случая е, че човек, заразен с хепатит С, може да бъде заразоносител и да инфектира друг човек още през прозоречния период, когато инфекцията с вируса на хепатита още не е диагностицирана.На фона на липса на ваксина срещу хепатит С единствената превантивна мярка срещу заразяване с него остава избягването на рискови сексуални контакти и кръвопреливания и ползване на чужди средства за интимна хигиена.    ", "date": "2018.01.07", "title": "Хепатит C - кога да се изследваме?"}
{"url": "https://www.dnes.bg/world/2018/01/07/putin-posreshtna-koleda-v-sankt-peterburg.364330", "text": "Руският президент Владимир Путин посрещна снощи настъпването на Коледа по стар стил, като посети служба в църква в Санкт Петербург, където е бил кръстен баща му, предадоха Франс прес и ТАСС.\r\n\"Този празник носи щастие и надежда на милиони вярващи и ги води към духовното, както и към истинските традиции, и обединява народа около вечните християнски ценности на нашата страна с многовековно културно наследство\", заяви Путин. \r\nОсвен това похвали \"истински безкористните действия на Руската православна църква и на други християнски църкви в опазването на гражданския мир и хармония в нашата страна\".\r\nСлед края на церемонията Путин подари на църквата, построена през 18 век, икона от 19-и век. Руската обществена телевизия публикува няколко снимки на президента в компанията на вярващи.\r\nПатриарх Кирил, глава на Руската православна църква, посрещна настъпването на Коледа в храма \"Христос Спасител\" в Москва, където присъстваше и премиерът Дмитрий Медведев.\r\nПатриарх Кирил изрази съжаление, че хората губят връзка с Бога и с другите хора, предаде Ройтерс. Днешната ценностна система не оставя място за любовта, лоялността или за готовност да се служи, което унищожава семействата, обществото и държавата, предупреди той.\r\n ", "date": "2018.01.07", "title": "Путин посрещна Коледа в Санкт Петербург"}
{"url": "https://www.dnes.bg/obshtestvo/2018/01/07/obnovenata-cyrkva-sveti-stefan-v-istanbul-v-kadyr.364331", "text": "\nС тържествената церемония в Истанбул днес бе открита обновената българска църква \"Свети Стефан\". Желязната църква бе реставрирана 7 години, като ремонтът й струва над 16 милиона турски лири. \r\nНа церемонията присъстваха българският премиер Бойко Борисов, турският президент Реджеп Ердоган, министърът на външните работи Екатерина Захариева, българският патриарх Неофит, вселенския патриарх Вартоломей, българския главен мюфтия Мустафа Хаджи, високопоставени представители на Истанбулската голяма община и др.\r\nВижте \"Свети Стефан\" през обектива на нашия фотограф Олег Попов.", "date": "2018.01.07", "title": "Обновената църква \"Свети Стефан\" в Истанбул в кадър"}
{"url": "https://www.dnes.bg/notifikacii/2018/01/07/telata-na-ubitite-v-novi-iskyr-shesti-den-v-morgata.364310", "text": "Шест дни след масовото убийство в Нови Искър телата на убитите все още са в моргата и роднините нямат възможност да ги погребат. Те нямат и никаква информация за аутопсиите. Близките дори са се свързали с адвокати, които да им помогнат, пише \"\". \r\n\"Не само че не мога да погреба детето си, но и нямам никаква информация. Ето, гледах брифинга на разследващите и там казаха, че са готови балистичните и съдебномедицинските експертизи, а мен никой не ме е информирал\", каза пред изданието Стефка, майка на убития Боби.\n\n\n\n\n\r\nПроцедурата по получаването на тялото при убийство става след прокурорско разпореждане, каквото в случая още няма. Дори впоследствие прокуратурата да поиска тройна, петорна или дори десеторна експертиза, тя се прави на база на заключенията от аутопсията. Затова е необяснимо защо толкова дълго време никой не е потърсил близките, за да си вземат телата. \r\nЗа шесторното убийство не е искана нова аутопсия, казаха от прокуратурата. Оттам добавиха, че вероятно скоро ще върнат телата.\r\nПродължава и мащабното издирване на 56-годишния рецидивист Росен Ангелов, заподозрян за шесторното убийство в Нови Искър. Вчера бяха претърсени нови адреси в София, но без резултат. Луково продължава да бъде блокирано, след като стана ясно, че Росен е бил последно във вилата си в селото.\r\nИскърското дефиле остава под полицейска блокада, като в издирването участват полицаи, военни и спецчасти.\r\nАнгелов е издирван от 8 години във връзка с влязла в сила присъда за блудство с малолетна.", "date": "2018.01.07", "title": "Телата на убитите в Нови Искър – шести ден в моргата"}
{"url": "https://www.dnes.bg/art/2018/01/07/bylgarska-pamet-d-r-vrabevski-po-stypkite-na-rodinata.364097", "text": "\r\n                        \r\n                        \r\n                        \r\n                    Д-р Милен Врабевски е потомък на българския общественик, революционер и съратник на Васил Левски – хаджи Станьо Врабевски. Той продължава делото на рода си като основател на фондация \"Българска памет\", която инвестира в национални приоритети, сред които са борбата с демографската криза, интеграцията на българските общности от историческата диаспора, изграждането на икономика на знанието и утвърждаване на националното чувство у младите хора в България.\r\n\"Хаджи Станьо е бил първи кмет на Тетевен след Освобождението и ако кажете в Тетевенско лоша дума за него, не ви чака нищо добро\", каза в предаването потомъкът на знаменития възрожденец.\r\nХаджи Станьо Врабевски е бил председател на Тетевенския частен революционен комитет и около участието му в Арабаконашкия обир все още има неясноти. След разкриването на аферата е арестуван и разследван от Софиийска извънредна следствена комисия. На въпроса: \"Ами ти, бре, хаджи, защо...? Какво ти трябваше? Нали всичко си имаш?\", той отговаря: \"Свобода на България ми трябва, ефенди...\"\r\nОсъден е на заточение в Диарбекир, откъдето успява да избяга и да се завърне по-късно в България с руска военна част по време на Руско–турската война.\r\nНаследникът на тетевенския Рокфелер гостува в предаването  тази неделя в 10:30 часа по .", "date": "2018.01.07", "title": "Българска памет: Д-р Врабевски по стъпките на родината"}
{"url": "https://www.dnes.bg/stranata/2018/01/07/sofrite-otnovo-zaredeni-red-e-na-ivan.364311", "text": "Българската православна църква почита днес паметта на Свети Йоан Кръстител - последният старозаветен пророк, който кръщава Исус Христос в река Йордан. Празникът е наричан от народа Ивановден.\r\nЙоан се ражда половин година преди Исус Христос. Неговите родители били на преклонна възраст, когато на баща му Закария се явил архангел Гавраил и му възвестил радостната вест, че жена му Елизавета е заченала техния първороден син.\r\nСвети Йоан Кръстител е назоваван още Предтеча, защото предрича идването на Христос на земята и подготвя пътя на месията с проповедите си. Според Евангелието той се прочул като проповедник в Юдея и Галилея. Свети Йоан е започнал да проповядва, когато навършил 30 години.Проповядвал е, че е изпратен от Бога да подготви пътя за идването на Христос и затова увещавал хората да се покаят за греховете си и да отворят душите си за Бога. Като символ на пречистване Йоан кръщавал покаялите се с вода.\r\nЕдва 34-годишен, Йоан Кръстител е заловен и обезглавен по нареждане на цар Ирод Антипа. Животът и духовната чистота, която постига Йоан Кръстител, както и мъченическата му смърт, са причина житията и библейските разкази да говорят за него по-скоро като за ангел, отколкото като за човек. Иконите го изобразяват с пустинно облекло от камилска вълна, с кожен ремък и с криле като ангел, символизиращи моралната му чистота и достойнството на предтеча. В лявата си ръка държи разгънат ръкопис, на който се чете: \"Покайте се, защото се приближава царството небесно\".\r\nВ България обредното къпане за здраве на Йордановден продължава и на Ивановден. В някои райони на страната то дори е по-характерно за този празник. Навсякъде обредът е за младоженците, като действието се извършва от кума или от девера. Затова окъпването би могло да се разглежда като елемент от следсватбените обичаи, с които се затваря широкият кръг на сватбената обредност. През този ден ергените къпят момите, къпят се и младите мъже, и имениците.\r\nВ Югозападна България къпят младоженките и малките момиченца на възраст до една година. Обредното къпане включва и размяната на подаръци, както и гостувания и празнична трапеза. Народната представа за Свети Йоан като покровител на кумството и побратимството определя гостуванията у кумовете. Кумците носят кравай, месо, вино. Прави се обща трапеза.\r\nОбредната трапеза включва варено жито, фасул, ошав, баница, кървавица, печена луканка, свински ребра със зеле.\r\nНа Ивановден изтича и срокът, през който обикалят новогодишните маскирани дружини. В някои райони на страната коледарите отвеждат тържествено \"царя\" на дружината на чешмата, където го окъпват. След това той устройва угощение, на което присъстват и маскирани като мечка, невеста, арапи. С празнично хоро завършва пълният цикъл на обичая коледуване.\r\nИмен ден празнуват днес Иван, Иванка, Йоан, Йоана, Иванина, Ванина, Ваня, Ваньо, Калоян, Йовко, Йовка, Ивайло, Ивайла, Иво, Ивона. \r\n ", "date": "2018.01.07", "title": "Софрите отново заредени, ред е на Иван!"}
{"url": "https://www.dnes.bg/politika/2018/01/07/stefan-danailov-bsp-vse-oshte-ne-e-gotova-da-upravliava.364312", "text": "\r\n                        \r\n                        \r\n                        \r\n                    БСП все още не е готова да управлява, трябва да бъдем подготвени и да предложим решения. Това заяви Стефан Данаилов в предаването \"Опорни хора\" по .\r\nСпоред него Нинова е нужна на БСП, но понякога залита в емоцията. \r\n\"Радев винаги е имал леви убеждения, но там съгласуване с БСП няма\", вярвайте ми, каза още Данаилов.\r\nПо думите му вотът на недоверие към правителството е важен, защото се поставят важните въпроси. И са преекспонирани думите, че така се злепоставя България по време на Европредседателството.\r\n\"В момента президентът води разумна и добра политика. Според мен не разчетохме правилно думите на Доган, казах го и на Нинова. Той говори иносказателно, а ние го разбрахме повърхностно. В днешния ден ме тревожи фактът, че хората не живеят добре. И БСП да дойде на власт, няма как да кажа, че нещата ще се променят бързо. Трудно е времето, в което живеем\", заяви още големият актьор.\r\nОт срещите му с големи политици най-много го е впечатлила тази с Путин. \"Респектира ме, той е уникален\", каза за него Данаилов.", "date": "2018.01.07", "title": "Стефан Данаилов: БСП все още не е готова да управлява!"}
{"url": "https://www.dnes.bg/stranata/2018/01/07/slynchev-ivanovden-gradusite-do-15.364313", "text": "На Ивановден ще бъде предимно слънчево, но на места в низините до обяд все още ще е мъгливо. Вятърът ще е съвсем слаб, от югозапад. Максималните температури ще са между 10 и 15 градуса, по-ниски - в районите с трайна мъгла. В София - около 11 градуса.\r\nНад Черноморието ще е предимно слънчево. Ще духа слаб южен вятър, който до вечерта ще се ориентира от запад. Максималните температури ще са между 10 и 13 градуса.\r\nНад планините също ще е предимно слънчево. Ще духа до умерен западен вятър. Максималната температура на височина 1200 м ще е около 10 градуса, на 2000 метра - около 5 градуса.", "date": "2018.01.07", "title": "Слънчев Ивановден, градусите - до 15"}
{"url": "https://www.dnes.bg/notifikacii/2018/01/07/hristiiani-i-miusiulmani-otkrivat-zaedno-sv-stefan-v-istanbul.364315", "text": "Истанбул днес ще бъде домакин на знаменателно събитие в историята на българо-турските отношения - министър-председателят Бойко Борисов и турският президент Реджеп Тайип Ердоган заедно ще открият възстановения уникален български храм \"Свети Стефан\" край брега на Златния рог в Истанбул, известен като Желязната църква.Християни и мюсюлмани рамо до рамо ще открият знаменитата църква,  която е символ на добросъседство и толерантност, посочват турски медии.Изключителни  мерки за сигурност са взети в Истанбул за церемонията по откриването.  Часове преди началото ще бъде спряно движението в двете посоки по  крайбрежния булевард в района на \"Свети Стефан\" до приключването й. Ще  бъде спряно движението на моторниците в залива Златния рог. Влизането на  гостите ще става с пропуски със специални номера. Очаква се да  присъстват стотици хора.\r\nСпециална делегация пристига заедно с Борисов от София, в която са включени външният министър Екатерина Захариева, Вежди Рашидов, представители на български институции, гости.\r\nСред духовните лица са Негово Светейшество Българският патриарх и Софийски митрополит Неофит, а също и главният мюфтия на мюсюлманите в България Мустафа Хаджи.\r\nПърви във възстановената църква ще влязат духовните отци - българският патриарх Неофит и Вселенският патриарх Вартомолей се предвижда да отслужат заедно молебена по освещаването на храма. В молебена ще участва и свещеникът на българските църкви в Истанбул Ангел Велков, а също и свещеникът на двете български църкви в Одрин Александър Чъкърък.\r\nСлед това ще се състои и официалното откриване, в което ще участват много гости от българска и турска страна. Предвижда се да бъдат връчени отличия на личности, които са дали принос за реставрирането.\r\nОт пресслужбата на турския президент съобщиха, че след церемонията, която е насрочена за 11 часа местно време, ще се състои среща между Борисов и Ердоган в резиденцията на турския държавен глава. Очаква се Борисов и Ердоган да направят изявления.\r\nВодещите турски медии излъчиха изказването на Борисов пред кореспондента на Анадолската агенция в София, в което българският премиер оценява приноса на Турция в борбата срещу тероризма. \"Не можем да се борим срещу тероризма и мигрантите без Турция\", цитират турските медии Борисов.\r\n120-годишният храм, който бе изцяло обновен след близо 7 годишна реставрация, е светиня за православните българи и най-ценен културно-исторически паметник на българската държава на турска територия, за чието опазване и възстановяване се грижи турската държава.\r\nДнешният ден е голям празник за общността на българите в Истанбул, която е малка, но ревностно се грижи за българските имоти на турска територия, а също и за опазването и предаването на поколенията на изконните български традиции. По думите на председателя на общността Васил Лиязе, очакванията им са да идват много туристи - сънародници специално за посещения в реставрирания храм \"Свети Стефан\".\r\nСлед ремонта, който продължи близо 7 години и бяха похарчени от истанбулската голяма община около 3.5 млн.евро \"Свети Стефан\" с право може да се нарече \"най-красивата българска църква\".(БТА)", "date": "2018.01.07", "title": "Християни и мюсюлмани откриват заедно \"Св. Стефан\" в Истанбул"}
{"url": "https://www.dnes.bg/world/2018/01/07/ledenata-epoha-v-sasht-narushi-trafika.364314", "text": "Изключително студената вълна с много по-ниски от нормалните за сезона температури продължи и вчера да парализира североизточната част на Америка, смущавайки главно въздушния трафик в САЩ, съобщиха Франс прес и ДПА.\r\nСтуденото време създаде проблеми за пътуващите през големите летища в САЩ, особено тези в Ню Йорк и Бостън. Около 33 процента от полетите на летище \"Кенеди\" и 26 процента от тези на летище \"Логан\" имаха закъснения. Близо 500 полета в цялата страна бяха отменени, а 3000 бяха със закъснение по данни на уебсайта flightaware.com.\r\nСпоред националната метеорологична служба тази нощ може да има рекордно ниски температури от южния щат Северна Каролина до региона Нова Англия на север. Температурите от Северна Пенсилвания до Мейн може да паднат под -36 градуса по Целзий.(БТА)", "date": "2018.01.07", "title": "Ледената епоха в САЩ наруши трафика"}
{"url": "https://www.dnes.bg/football/2018/01/07/krai-na-sagata-koutinio-pristana-na-barselona.364316", "text": "Звездата на Ливърпул Филипе Коутиньо вече е играч на Барселона, след като каталунците обявиха дългоочакваната новина на официалната си страница в интернет!\r\nДоговорът на техничаря е до лятото на 2023 година и в него ще има клауза за откупуване на стойност 400 милиона евро, се казва в информацията на испанския клуб. В следващите часове \"блаугранас\" ще информират медиите кога ще бъде представянето на играча.\r\nКоутиньо става вторият най-скъп футболист в историята на футбола и най-скъпият в историята на Барса. Според неофициална информация той ще струва общо 160 милиона евро, като 120 милиона евро ще бъдат платени на мърсисайдци веднага, а останалата сума ще бъде под формата на бонуси.\r\nПрез този сезон Барселона няма да може да използва южноамериканеца в мачовете си от Шампионската лига, тъй като той игра за Ливърпул в тазгодишното издание на турнира.", "date": "2018.01.07", "title": "Край на сагата: Коутиньо пристана на Барселона"}
{"url": "https://www.dnes.bg/notifikacii/2018/01/07/sled-4-godini-tyrsiat-otnovo-ostanki-ot-polet-mh370.364317", "text": "Правителството на Малайзия каза днес, че е дало разрешение на частна компания да продължи издирването на останките от полет MH370, повече от четири години след като самолетът, който трябваше да осъществи връзка между Куала Лумпур и Пекин, изчезна безследно, предаде ДПА.\r\nМинистърът на транспорта Лиоу Тионг Лай каза, че кабинетът е одобрил предложението на американската компания \"Оушън инфинити\" да издирва самолета.\r\nТя ще претърси зона от 25 000 квадратни километра край бреговете на Австралия, където според експерти може да се е разбил самолетът, и ще получи пари за работата си само ако го намери.\r\nМалайзия, Китай и Австралия извършиха най-дългото в историята на авиацията издирване - 1046 дни - но през януари 2017 г. прекратиха безплодните си опити да намерят летателния апарат.\r\nПредполагаеми отломки от самолета бяха изхвърлени на о-в Реюнион и на източния бряг на Африка, но досега само две от тях бе потвърдено, че са от Боинг 777, който изчезна на 8 март 2014 г. с 239 души на борда.(БТА)", "date": "2018.01.07", "title": "След 4 години: Търсят отново останки от полет MH370"}
{"url": "https://www.dnes.bg/akoshtete-vqrvaite/2018/01/07/zodiite-protivopolojnosti-koito-se-privlichat.364192", "text": "Интересни са връзките с хора, които много приличат на нас и такива, които са напълно различни. Подобни отношения могат да бъдат много полезни и от тях да се научим на важни житейски уроци.\r\nВ астрологията има знаци, които си приличат. Като например Водолей и Скорпион, Близнаци и Дева, Рак и Лъв и др.\r\n \r\nВ подобни съюзи може да се срещне борба за надмощие и всеки от партньорите да се почувства неразбран и неоценен, но пък има несравним чар в това да срещнеш някой, който прилича на теб и да се погледнеш отстрани може да се окаже много полезно.В други случаи хората са много различни, дори понякога се питат дали изобщо нещо ги свързва. Но като откриваме качества, които ни липсват може да се научим на тях, подражавайки на нашия така различен познат.\r\n \r\nЕто кои зодиакални двойки са много различни, но проявяват силен интерес един към друг:\r\n \r\n \r\nВъпреки че Рибите обичат да им се угажда и да се глезят, те много се грижат за околните и винаги са готови да се притекат на помощ колкото и да казват, че този път няма да го направят. Те се раздават щедро за другите и понякога ги е яд, защото не получават благодарност.\r\n \r\nЛъвовете също могат да помагат понякога, но само когато не са заети с нещо друго и са в подходящо настроение. Тъй като са много ангажирани със собствените си нужди, те понякога пренебрегват останалите колкото и да е важен моментът.", "date": "2018.01.07", "title": "Зодиите противоположности, които се привличат"}
{"url": "https://www.dnes.bg/politika/2018/01/07/borisov-ot-istanbul-s-turciia-sme-sysedi-ot-i-za-vekove.364318", "text": "\nДа ни е честит обновеният храм \"Свети Стефан\" и да се издига българският дух в нашите отношения за доброто на нашите страни, църкви и народи. Това каза Негово светейшество Българският патриарх и Софийски митрополит Неофит преди откриването на реставрирания храм \"Св. Стефан\" в Истанбул. \r\n\"Слънчево е и на душата ми, както и на душата на всички българи, които знаят каква стойност за нашата България има построяването на този храм\", каза Негово светейшество.\n\"За нас е голяма чест с нас да е патриархът, мюфтията, и всички парламентарни групи. Тази църква преди 7 години щеше да падне, сигурно сте я виждали\", заяви от своя страна Бойко Борисов.\r\nТой отново подчерта, че днешният ден е възможен заради добрите отношения с Турция. Това е първото официално посещение на Борисов извън страната, след като страната ни пое европредседателството. Но той не намира някаква символика, че то е в Турция.\r\n\"Много е лесно да се говори и да се противопоставя, много е трудно да се гради мир. Европредседателството е за 6 месеца, а с Турция сме съседи от векове и за векове. България е важна държава, велика държава, но не бива да й се възлагат огромни отговорности. Можем да посредничим, можем да настояваме, защото само мирът, подобряването на отношенията с Турция и Европа дава решения на много въпроси\", каза още премиерът.\r\nИ припомни за бунтовете на бежанците в лагера в Харманли. Той отбеляза, че сега има нулев натиск на бежанци към страната ни. \r\nТой отбеляза още, че откриването на реставрирания храм \"Св. Стефан\" в Истанбул ще остане в историята. Бойко Борисов не пропусна да благодари на реставраторката на църквата и коментира, че е направила всеки детайл с душа.\r\nВече започна и официалният молебен, който се води от патриарх Неофит.", "date": "2018.01.07", "title": "Борисов от Истанбул: С Турция сме съседи от и за векове"}
{"url": "https://www.dnes.bg/notifikacii/2018/01/07/gavra-v-sauditska-arabiia-medsestri-uvolneni-za-igra-s-bebe.364274", "text": "Група от саудитски медицински сестри, които са си направили видео, смеейки се на това как мачкат лице на новородено бебе, бяха уволнени.Новороденото е било прието в болницата заради появила се инфекция и родителите разбират за потресаващото поведение, след като видеото се появява онлайн и започва да се споделя в социалните медии.Една от сестрите хваща бебето за врата и главата и започва да мачка невинното му лице.Те са част от болницата в Таиф в Саудитска Арабия и веднага са били проследени от властите и уволнени, но се появяват все повече призиви за това да не се разминат само със забрана да практикуват професията си, каквато е наложена от здравните власти, а да бъдат съдени и вкарани в затвор.Местният лекар д-р Мамдух Еши описва действията като \"тъмно петно върху белите престилки на медицинските професионалисти\".Говорителят по здравните въпроси в Таиф - Абдулхаджи Ал-Раби, казва, че здравните власти са разследвали източника на видеото и са идентифицирали медицинските сестри и ги чакат сериозни последствия, когато бъде официално доказано, че са виновни за гаврата.", "date": "2018.01.07", "title": "Гавра в Саудитска Арабия! Медсестри уволнени за \"игра\" с бебе"}
{"url": "https://www.dnes.bg/notifikacii/2018/01/07/kim-chen-un-iska-pregovori-s-iujna-koreia-bez-posrednici.364319", "text": "Северна Корея изпрати на Южна Корея списък с участниците си в първите от над две години преговори между двете враждуващи държави, съобщи днес Сеул, предаде Франс прес.\r\nПреговорите ще се проведат във вторник в граничното селище Панминчжон и ще се отнасят за участието на Пхенян в Зимните олимпийски игри, които започват следващия месец в Южна Корея.\r\nСевернокорейската делегация ще бъде предвождана от И Сон-гвон, отговарящ за междукорейските отношения, съобщи южнокорейското министерство на националното обединение. Той ще бъде придружен от четирима представители, включително такива, които отговарят за спорта.\r\nПреговорите идват след две години на влошаване на обстановката на Корейския полуостров, през които Северна Корея извърши три нови ядрени опита и редица ракетни изпитания.\r\nВчера американският президент Доналд Тръмп изрази надежда, че преговорите ще донесат положителни резултати. Отговаряйки на въпроси на журналисти в президентската резиденция в Кемп Дейвид, щата Мериленд, Тръмп също изрази готовност да разговаря със севернокорейския лидер Ким Чен Ун, въпреки взаимната размяна на обиди между двамата. \r\n\"Абсолютно, бих го направил... Нямам никакъв проблем с това\", каза Тръмп, цитиран от ДПА и БТА.\r\nЛидерът на Северна Корея Ким Чен Ун призова от своя страна за създаване на условия за подобряване на отношенията между Сеул и Пхенян.\r\n\"Северна и Южна Корея не трябва да бъдат свързвани само от миналото, важно е да се подобрят отношенията между Сеул и Пхенян и постигне пробив по въпроса за обединението“, заяви Ким Чен Ун, цитиран от държавната агенция на Северна Корея.\r\nСевернокорейският лидер също така е подчертал в изявлението си, че за подобряването на отношенията между Северна и Южна Корея са нужни усилията и на двете страни. Според него, корейският проблем е вътрешен за двете държави и в неговото решаване не трябва да участват външни страни.", "date": "2018.01.07", "title": "Ким Чен Ун иска преговори с Южна Корея без посредници"}
{"url": "https://www.dnes.bg/health/2018/01/07/8-hrani-za-zdravi-kosa-i-nokti.364229", "text": "Начинът ни на хранене играе съществена роля за здравето и красотата на косата и ноктите. Когато спазваме диетични режими на хранене, трябва да помислим какви храни включва менюто ни.И най-малкият дефицит на витамини и минерали може да има негативен ефекти върху красотата ни. Споделяме 8 полезни храни, подходящи за диета, за красиви и здрави нокти и коса. Повече вижте в галерията ни.Малките плодове са не само вкусни, но и полезни за здравето ни. Антиоксидантите, които се съдържат в тях, помагат да се предпазят клетките на тялото ви от увреждането на свободните радикали. Това увреждане увеличава хормоните на стреса и възпалението, което засяга всички клетки в тялото, включително тези в косата и ноктите.Една сочна пържола ще ви осигури добри количества протеини, но и минерал, който е много необходим на ноктите и косата – желязото. Хората, които страдат от желязодефицитна анемия, често имат по-тънка коса. Според учени, занижените стойности на желязото се свързват и с коилонихия – заболяване на ноктите. Ето защо 2-3 пъти седмично хапвайте качествено червено месо.", "date": "2018.01.07", "title": "8 храни за здрави коса и нокти "}
{"url": "https://www.dnes.bg/notifikacii/2018/01/07/borisov-v-turciia-goliam-den-no-i-investiciia-v-bydeshteto.364321", "text": "С пожелания новата година да е мирна и да има просперитет за двата народа, се обърна министър-председателят Бойко Борисов към турския си колега Бинали Йълдъръм, с когото проведоха днес среща в Истанбул. \r\nЙълдъръм пристигна за официалното откриване на възстановената желязна църква „Св. Стефан“.\n\n\r\n\"Вие започвате годината с европредседателство и искам да Ви поздравя за това. По време на Вашето председателство започнаха да се появяват хубави послания от европейските ни приятели. С ЕС и преди не сме имали проблеми, но нека днес изпратим посланието: \"Да сме толерантни\", заяви министър-председателят на Турция Бинали Йълдъръм. \r\n ", "date": "2018.01.07", "title": "Борисов в Турция: Голям ден, но и инвестиция в бъдещето"}
{"url": "https://www.dnes.bg/notifikacii/2018/01/07/trymp-nastoiava-ne-sym-vlizal-v-syglashetelstvo-s-rusiia.364320", "text": "Американският президент Доналд Тръмп заяви за пореден път, че не е имало тайни договорки между неговия лагер и Русия по време на предизборната кампания в САЩ през 2016 г., предаде ДПА и БТА.\r\n\"Няма съглашателство. Няма престъпление\", каза Тръмп в президентската резиденция Кемп Дейвид и допълни, че разследването за руска намеса в изборите кара Съединените щати да изглеждат глупаво в очите на света.\r\nТой каза, че Белият дом е отворен към сътрудничество със специалния прокурор Робърт Мълър с цел ускоряване на разследването. \"Когато не си сторил нищо нередно, бъди открит\", защото това разследване, \"честно казано, е много, много лошо за нашата страна\".\r\nТръмп не отрече появилите се неотдавна информации в медиите, според които е опитал да попречи на главния прокурор Джеф Сешънс да си направи самоотвод от разследването на руската афера заради собствените му контакти с руснаци.", "date": "2018.01.07", "title": "Тръмп настоява: Не съм влизал в съглашетeлство с Русия"}
{"url": "https://www.dnes.bg/world/2018/01/07/neinski-praznik-za-tolerantnostta-mejdu-religiite.364322", "text": "Посланикът ни в Турция Надежда Нейнски също присъства на официалното откриване на църквата \"Свети Стефан\" в Истанбул. Тя отдели малко време за медиите преди да влезе в храма.\r\n\"България може да бъде посредник в отношенията между Турция и Европейския съюз\", заяви Нейнски пред Нова тв.\r\nТя бе категорична, че осъществяването на този проект ще даде възможност за реализацията и на други съвместни между двете страни.\r\n\"Това е доказателство не само добрите двустранни отношения, но и за толерантността между две религии\", коментира още посланикът.", "date": "2018.01.07", "title": "Нейнски: Празник за толерантността между религиите"}
{"url": "https://www.dnes.bg/notifikacii/2018/01/07/borisov-i-erdogan-sofiia-i-istanbul-sa-za-primer.364323", "text": "\nНие сме длъжни през 2018 г. да нормализираме и да направим отношенията между ЕС и Турция такива, каквито само преди няколко години бяха. И бизнес отношенията, и културните отношения, и най-вече сигурността и толерантността минават през подобряване на отношенията. Това каза днес в изявлението си на церемонията по откриването на обновената Желязна църква \"Св. Стефан\" в Истанбул премиерът Бойко Борисов.\n\n\n\r\nСофия и Истанбул са столици, в които етническата толерантност са пример за подражание. В София на един квадратен километър имаме християнски храм, джамия, католически храм и синагога и всички ние живеем в мир. Бих цитирал президента Ердоган, защото съм солидарен с казаното от него. Обикновено смесените общности или изселниците се ползват за натиск, конфликт. Ние имаме редкия шанс да направим така, че българските изселници, мюсюлманите в България да бъдат мост на приятелство, мост на сигурност, да гарантират сигурността, на етническата толерантност.\r\nНякога трудно сме си представяли президентът на Турция, премиерът на Турция, вселенският патриарх, българският патриарх, българският мюфтия да сме заедно и то не за да спорим и да се мразим, а зад гърба ни да има единственият в света в момента такъв паметник на културата, такава прекрасна църква на Златния рог, нашата религия да бъде уважавана и всички ние, когато сме в Истанбул, да запалим свещичка, коментира Бойко Борисов и  благодари на турската държава за направеното.\r\nСлед Борисов своите приветствия поднесе и турският президент Реджеп Тайип Ердоган.\r\n\"България в момента е председател на ЕС и днешният ден всъщност е послание за международната общност. Истанбул показва, че различните култури и религии живеят заедно. Желязната църква е храм за българската общност, но тя показва красотата на Истанбул\", заяви Ердоган.\r\nТой изрази надежда, че както в Турция се реставрират и съхраняват храмове, така и в България също могат да се реставрират с усилията и на двете държави.Лошите спомени от историята не било трябвало да хвърлят сянка върху надеждата и възможността да си съжителстваме мирно, затова ние мислим, че трябва да има обединение на религиите и единство в многообразието.\r\n\"Това е нашето разбиране, което прилагаме в своите действия. Стремим се да поддържаме всички религиозни храмове във всички краища на страната. 14 църкви и храмове бяха реставрирани основно, а Желязната църква беше финалът на тази дейност по мащабна реставрация. Ние вярваме, че всеки трябва да е свободен да изповядва своята религия и ние трябва да гарантираме тази негова свобода. Надявам се това наше сътрудничество да продължи и с историческите, и с религиозните паметници, които се намират в България. Ще бъде удоволствие за мен да участвам в церемонията по откриването на реставрираната джамия в София. \r\nЕрдоган припомни, че Турция е дала за възраждането на Желязната църква 15 млн. лири, а реставраторите са вложили много усилия. \r\nВие сте свободни да изповядвате вашата религия, а ние ще ви защитаваме. Това е бил завета на нашите деди\", каза още турският президент.\r\n ", "date": "2018.01.07", "title": "Борисов и Ердоган - София и Истанбул са за пример"}
{"url": "https://www.dnes.bg/stranata/2018/01/07/razsledvat-smyrtta-na-momcheto-koeto-padna-ot-skala.364324", "text": "Районната прокуратура в Асеновград е образувала досъдебно производство за смъртта на 13-годишното момче, паднало от скала до Асеновград, съобщиха от пресцентъра на прокуратурата. Извършен е оглед на мястото, разпитани са свидетели и ще бъдат назначени експертизи, уточниха от прокуратурата.\n\nОт УМБАЛ \"Свети Георги\" в Пловдив, където е прието детето след подаването на сигнала за инцидента вчера, посочиха, че то е било в много тежко състояние, с множество политравми, и въпреки усилията на лекарите, е починало около час след това.\r\nВасил се разхождал с трима приятели в местността \"Метоха\" на разклона за Асеновата крепост - място, използвано много от жителите на града за отдих през хубавите почивни дни. \r\nВаско е бил ученик в седми клас в ОУ \"Ангел Кънчев\" в Асеновград. Момчето паднало от височина 13-14 метра на пътното платно за Бачково, най-вероятно след подхлъзване. \r\n ", "date": "2018.01.07", "title": "Разследват смъртта на момчето, което падна от скала"}
{"url": "https://www.dnes.bg/akoshtete-vqrvaite/2018/01/07/v-myjkite-ochi-koi-sa-nai-iakite-jeni-spored-zodiiata.364230", "text": "Астрологията винаги е давала своето мнение за съдбата ни. Но има и интересни нюанси по отношение на любовта, пише . Кои жени според зодиакалния им знак са най-привлекателни за мъжете? Отговорът дава хороскопът на сп. Elle, а вие дали се разпознавате?\r\nТя е дяволски добра, невероятно привлекателна и ужасно умна. Смята се, че това е причината жената Скорпион да е най-лошата жена в света. И може да оплете всеки мъж в мрежата си, а на него да му се струва, че е истински роб. Мъже, разбира се, че е приятно да служите на такава скъпа дама, но докато не свикнете със сложния ѝ характер, можете да загубите авторитета пред приятелите си.\r\nАстролозите казват, че сключването на брак с Риба е като да имате котенце – няма голяма полза от това. Рибите не са от този свят, въпреки че са много привлекателни. Здравият разум почти липсва, но за сметка на това емоциите преливат. По някаква мистериозна причина представителите на по-силния пол попадат в истинска зависимост от жените Риби. И след като прекъснат връзка с тях дълго време вярват, че животът без тях е безполезен.\r\n\r\nЕдинствено най-смелите мъже са в състояние да вземат решение за такъв съюз. Съпругата Лъв обича лукс, патос, похвали. Апетитът ѝ е подобаващ и на материално ниво – най-добрите коли, бижута, скъпи ресторанти. Теоретично можете да се разведете с такъв хищник, но след раздяла с лъвицата всички други жени изглеждат като бледи копия.\r\n\r\nСъпругата на Сатаната, женският огън в зодиака. Тя превъзхожда и освен това – винаги е права. И още нещо – в семейство с жена Стрелец, каквото каже съпругата, така ще бъде.\r\n\r\nНай-опасната и най-коварната жена. Вижда всичко и винаги знае кой ще бъде съпругът ѝ. Дори не се опитвайте да скриете нещо от нея или да имате дори някакви зачатъци на тайни – Агент 007 ще ви се стори като прохождащ в разследването. Само тези, които са най-отчаяни, имат смелостта да се оженят за такава жена.\r\n\r\nФатална жена, мечтата на поета. Жената Овен е най-доброто нещо, което може да се случи на човек. Поне така си мисли тя. И ще направи невъзможното да моделира мъжа до нея по собствените си критерии. И всички оръжия за това са позволени. Защото това е добре за него!", "date": "2018.01.07", "title": "В мъжките очи: Кои са най-яките жени според зодията?"}
{"url": "https://www.dnes.bg/kino/2018/01/07/jylt-karton-za-holivud-amerikancite-vse-po-malko-na-kino.364325", "text": "Холивудските студия получиха жълт картон - броят на хората в Северна Америка, които ходят на кино, през 2017-та спада до най-ниското си ниво от 25 години, пише Bloomberg.\r\nПосещенията на кина в САЩ и Канада се свиват с 5,8% до 1,24 млрд. през 2017 г. - най-слабата посещаемост от 1992 г. насам, сочат данни на Box Office Mojo.\r\nЦените на билетите нарастват средно с 3,2% през миналата година, което също е повлияло за свиването на приходите под 11 млрд. долара, но това все пак е сравнено с рекорда от 2016 г.\r\nСлабите продукции и услугите като Netflix са държали аудиторията по-далеч от киносалоните. Зрителите също са се повлияли от цените на пуканките и газираните напитки.\r\n\"Междузвездни войни: Последните джедаи\" е лъч светлина през 2017 г. Филмът генерира 533,1 млн. долара до края на годината на вътрешния си пазар и стана лента номер едно. Но дори и една от най-обичаните холивудски истории не може да компенсира спада, който започна през лятото.\r\n\"Индустрията трябва да бъде притеснена, ако метриките падат отново през 2018 г.\", коментира Гита Рангенатън, анализатор на Bloomberg Intelligence. \"Особено при по-силните ленти за тази година по-малкият брой зрители ще бъде предупреждение, че индустрията може да се свива\", допълва анализаторът.\r\nОтвъд спада на посещаемостта се наблюдава тенденция веригите от кина и големите филмови студия да се консолидират. През последния месец Cineworld Group придоби Regal Entertainment, втората по големина американска верига кина, за 3,6 млрд. долара. Walt Disney пък сключи сделка за придобиването на развлекателните активи на 21st Century Fox, включително филмовото студио на компанията. Сделката е на стойност 52,4 млрд. долара.\r\n", "date": "2018.01.07", "title": "Жълт картон за Холивуд - американците все по-малко на кино"}
{"url": "https://www.dnes.bg/world/2018/01/07/merkel-trygva-kym-pregovorite-za-kabinet-s-optimizym.364327", "text": "Германската канцлерка Ангела Меркел заяви днес, че започва с оптимизъм предварителните преговори с Германската социалдемократическа партия (ГСДП) за съставяне на коалиционно правителство, предадоха Ройтерс и БТА.\r\n\"Започвам дискусиите с оптимизъм, макар че осъзнавам колко голяма работа ни чака\", заяви канцлерката на откриването на планираните петдневни преговори между социалдемократи и консерватори. \"Мисля, че можем да го постигнем\", добави тя, но подчерта, че целта е формирането на стабилно правителство.\r\nЛидерът на ГСДП Мартин Шулц заяви, че неговата партията няма да поставя категорични предварителни условия.\r\nКонсервативният блок на Меркел и ГСДП трябва да решат до петък дали имат достатъчно допирни точки за започване на официални преговори за нова широка коалиция, подобна на тази, която управляваше Германия през последните четири години.\r\nХорст Зеехофер, лидер на Християнсоциалния съюз (ХСС) - баварският съюзник на партията на Меркел Християндемократически съюз (ХДС) - заяви, че започва преговорите с добро настроение. Партиите трябва да постигнат споразумение, подчерта той.", "date": "2018.01.07", "title": "Меркел тръгва към преговорите за кабинет с оптимизъм"}
{"url": "https://www.dnes.bg/world/2018/01/07/zadyrjaha-bivshiia-iranski-prezident-ahmadinedjad.364328", "text": "Бившият ирански президент Махмуд Ахмадинеджад е задържан за подкрепа на антиправителствените протести в страната, съобщи днес в. \"Ал Кудс ал Араби\", цитиран от ТАСС.\r\nСпоред вестника, позоваващ се на източници в Техеран, Ахмадинеджад бил задържан с одобрението на върховния лидер на Ислямската република аятолах Али Хаменей по време на визита в град Шираз. Причина за арестуването му станали негови изявления на антиправителствените протести, които в Техеран смятат за призив към \"разпалване на безредици\".\r\nВ реч пред демонстранти в южния ирански град Бушер миналия четвъртък бившият президент заявил, че \"някои от чиновниците живеят далеч от проблемите на хората и не знаят нищо за реалната ситуация в обществото\", пише вестникът. Ахмадинеджад подчертал също, че \"хората са недоволни\" от правителството на президента Хасан Рохани, което обвинил в монополизиране на властта и ресурсите.", "date": "2018.01.07", "title": "Задържаха бившия ирански президент Ахмадинеджад"}
{"url": "https://www.dnes.bg/notifikacii/2018/01/07/bez-sleda-policai-voenni-kucheta-po-dirite-na-rosen-angelov.364326", "text": "Вече четвърти ден няма следа от заподозрения за шесторното убийство в Нови Искър Росен Ангелов.\r\nСпоред разследващите той се намира в района на с. Луково, като за последно е бил във вилата в селото, в която се е самонастанил. Успял е да се измъкне за броени часове от разследващите. Затова именно край селото са съсредоточени всички сили. Десетки полицаи и военни издирват Ангелов в гората.\n\n\n\n\r\nПериодично прелита и хеликоптер в околността.\r\nРосен Ангелов е изключително добре физически подготвен, планинар е, познава местността и не е проблем за него да оцелее дълго време в планината, е мнението на разследващите.\r\nВ района има 25 000 вили и е възможно той да се самонастани в някоя постройка.\r\nРосен Ангелов е с три присъди, последната присъда е влязла в сила през 2009 г. и е за блудство в малолетна. Оттогава той е бил  обявен за издирване и 8 г. не е бил открит.\r\nИма подадени 3-4 сигнала във всички тези години, които са проверявани от съответните структури на МВР, но те са били без резултат, каза пред bTV председателят на ПГ на ГЕРБ и бивш вътрешен министър Цветан Цветанов. \r\n\"Около 1100 са тези, които имат присъди, около 600 са тези, които са обявени за задържане под стража. Във всички тези случаи се разчита на информацията, която постъпва, на активната роля, която имат всички представители на местната власт в отдалечените населени места, и на районните инспектори\", каза Цветанов.\r\nЗа Росен Ангелов те са били безуспешни, защото информацията не е била потвърдена, допълни той.\r\nКъм  настоящия момент разследващите са категорични, че той е извършителят на шестте убийства на база експертизите и всички събрани веществени доказателства.", "date": "2018.01.07", "title": "Без следа: Полицаи, военни, кучета по дирите на Росен Ангелов"}
{"url": "https://www.dnes.bg/football/2018/01/07/kintero-fintira-levski-shte-igrae-v-sasht.364329", "text": "САЩ се оказа преграда пред Левски за още една от трансферните цели, които си бяха набелязали от \"Герена\". Съдбата на Антон Тинерхолм изглежда ще последва и Хуан Фернандо Кинтеро.\r\nКолумбиецът бе препоръчан на столичани от мениджъри и бързо хвана окото на всички в клуба. Техничарят, който през есента игра в Индепендиенте (Меделин), отново е на кръстопът. Сънародниците му не го искат заради високата заплата.\r\nПорто, който държи правата му, също не желае да го връща в състава си. \"Драконите\" дори обявиха, че ще забравят за 10 млн. евро, които платиха за него, за да сложат край на драмата с постоянните преотстъпвания. Португалците са готови да се разделят с Кинтеро, който бе обявен за наследник на Меси и Хамес Родригес, при доста по-скромни условия.\r\nОт Левски обаче не проявиха достатъчно настойчивост, за да навият агентите на играча. Така Кинтеро, който е шампион на Южна Америка почти сигурно ще приеме офертата от страна на Чикаго Файър.\r\nСъщото стори и Тинерхолм, който дойде в София, видя за какво става въпрос и в крайна сметка избра офертата на Ню Йорк Сити. До този момент на \"Герена\" има само един сигурен нов. Това е добре познатият на феновете Аймен Белаид.", "date": "2018.01.07", "title": "Кинтеро финтира Левски, ще играе в САЩ"}
