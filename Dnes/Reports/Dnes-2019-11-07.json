{"url": "https://www.dnes.bg/zvezdi/2019/11/07/kralskoto-bebe-vseki-moment-shte-kaje-pyrvata-si-duma.428871", "text": "Синът на принц Хари и Меган Маркъл тъкмо навърши 6 месеца, а вече се опитва да говори, според \"Us Weekly\".\r\n\"Арчи е силен и може да се види, че е много умен. Той може да сяда, без някой да му помага и вече почти пълзи. Той все още не може да говори, но вече се опитва\", споделили са източници на изданието.\r\n \r\nБебетата обикновено започват да се опитват да говорят и да произнасят думи между седмия и единадесетия месец.\r\n \r\nСтава ясно, че Арчи много се радва и вълнува, когато види баща си - принц Хари.\r\n \r\n\"Когато Хари влезе в стаята, Арчи започва толкова да се вълнува, разперва ръцете си, сякаш това е неговият начин да каже: \"Вземи ме!\". Личи си, че Арчи ще бъде много общителен. Той е най-щастлив, когато е сред хора. Много му е интересно около другите и вече започва да си взаимодейства с тях. Той обожава да го забавляват\", добавя източникът.\r\n \r\n", "date": "2019.11.07", "title": "Кралското бебе всеки момент ще каже първата си дума"}
{"url": "https://www.dnes.bg/mish-mash/2019/11/07/shokolatier-tendenciia-v-hranitelnata-industriia-e-da-se-spre-himiiata.428855", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Фестивалът \"Сетива без граници\", който ще се проведе в Интер Експо Център на 8 ноември, ще предостави възможност за дегустация на вино, шоколад и гурме храни. А на въпроса как се правят 5 хил. шоколадови бонбона - отговаря шоколатиерът Павел Павлов. \r\n \r\n\"Ако си достатъчно добър професионалист няма никакъв проблем. С добро оборудване и правилна подготовка могат да се направят между 2 и 4 хил. бонбона на ден\", коментира той пред Bulgaria ON AIR.\n\r\nПо време на фестивала ще се проведе курс за направа на бонбони. Павлов коментира, че се е концентрирал върху приготвянето на шоколадовите изкушения чрез български продукти. \n                    \n                    \n                \n                \n                \n                \r\n\"Трябва да се подкрепят българските продукти. Те имат сериозна история, но много хора я забравят. Имаме бонбони с индрише, с роза, с малина. Това са продукти, които няма как да ги оставим в миналото. Те са полезни и добри, няма как да ги загърбим\", обясни шоколатиерът.\r\nПо думите на Павлов новата тенденция в хранителната индустрия е работата без химикали. А нестандартните решения за производство на шоколад водели до голяма промяна.\n\r\nТой обясни още, че в тази индустрия се прави опит да се спре традиционната захар и да се замести със захар, която организмът не обработва, а просто преминава през нас.\r\n\"Това може да доведе до увеличение на потреблението на шоколад, без да се напълнява\", допълни той.", "date": "2019.11.07", "title": "Шоколатиер: Тенденция в хранителната индустрия е да се спре химията"}
{"url": "https://www.dnes.bg/stranata/2019/11/07/zaloviha-obirdjii-na-cyrkvi-v-ruse.428896", "text": "Двама мъже са арестувани за серия кражби от пет православни храма в Русенско. Това съобщиха от областната дирекция на МВР в Русе.\n\n\n\r\nОт полицията припомнят, че кражбите са извършени в периода между 24 октомври и 6 ноември тази година в храмовете в русенските села Пет кладенци, Острица, Каран Върбовка, Кацелово и Пепелина. Църквата в последното населено място е разбивана два пъти за този период.\n\r\nОт храмовете са откраднати парични дарения, чиято обща стойност все още не е установена. В една от църквите е имало около 100 лева на монети. Крадците са взели общо 30 икони от църковните олтари, като най-голямата е \"Богородица с младенеца\" - с размери 110 см на 74 см, църковни одежди и други предмети.\n                    \n                    \n                \n                \n                \n                \r\nПри разследването, в което са се включили служители на главна дирекция \"Национална полиция\" и на областните полицейски дирекции в Русе и в Търговище, са арестувани двама мъже на 45 и на 49 години - съответно от град Опака и от село Водица, област Търговище. Задържаните са известни на органите на реда.\n\r\nРазследването продължава, като полицаите са открили и иззели до момента 19 икони, свещници, инструменти за взломяване и други вещи.", "date": "2019.11.07", "title": "Заловиха обирджии на църкви в Русе "}
{"url": "https://www.dnes.bg/notifikacii/2019/11/07/kysnata-diagnoza-80-smyrtnost-pri-rak-na-beliia-drob.428886", "text": "Всяка година в страната ни се диагностицират 4250 нови случая на рак на белия дроб, като 3260 са сред мъже. Това каза проф. Асен Дудов, председател на Българското онкологично дружество, пред журналисти.\r\nПо думите му тази локализация е водеща причина за смърт от онкологично заболяване в България. Причини за повишаване на случаите на рак на белия дроб са тютюнопушене, излагане на азбест, пасивно пушене, генетична предиспозиция и др.\r\nПовечето случаи на болестта се диагностицират късно - в трети или четвърти стадий, което възпрепятства възможностите за лечение.\r\nКъсната диагноза е причината за високата смъртност, като 80 на сто от пациентите почиват в рамките на 1 година след диагностицирането, предаде БТА.\r\nЦелите, които биха могли да ускорят диагностиката и лечението, са повишаване на информираността на населението, намаляване на времето между консултациите и началото на лечението, както и усъвършенстване на програмите за скрининг сред рисковите групи.", "date": "2019.11.07", "title": "Късната диагноза = 80% смъртност при рак на белия дроб"}
{"url": "https://www.dnes.bg/obshtestvo/2019/11/07/spriaha-11-saita-za-razprostranenie-na-muzika.428900", "text": "ГДБОП спря 11 сайта разпространявали незаконно музикални произведения без съгласието на правоносителите, съобщиха от пресцентъра на МВР.\n\r\n\r\nСигналът е бил подаден от International Federation of the Phonographic Industry (IFPI), чрез Българската асоциация на музикалните продуценти (БАМП). Към сигнала са били приложени и списък на сайтове и обекти, чиито права са нарушени.\r\n\r\nВ хода на проверката е установено, че сайтовете били позиционирани на сървъри на международна компания в България, като част от тях били прикрити чрез използване на прокси сървъри (анонимизиращи услуги) на компания от САЩ.\r\n\r\nСлед проведените компютърно-разузнавателни дейности и издадени разпореждания, достъпът до интернет страниците е преустановен, престъпната дейност е прекратена и са предотвратени огромни щети за авторите и правоносителите.", "date": "2019.11.07", "title": "Спряха 11 сайта за разпространение на музика "}
{"url": "https://www.dnes.bg/stranata/2019/11/07/zaradi-lipsata-na-voda-pernik-na-rejim-ot-18-ti-ta-chak-do-april.428905", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\n\r\nЧешмите ще текат всеки ден само от 16,00 ч. до 22,00 ч. на живеещите в градовете Перник и Батановци и селата Големо Бучино, Люлин, Дивотино, Мещица, Витановци, Ярджиловци, Богданов дол, Черна гора и Лесковец. \n\r\nПри условие, че няма дъжд, този график е предвиден да остане в сила до април, посочи Витанов. \n\n\nПо думите му нивото на водоема към днешна дата е 5,655 млн. куб.м при максимален 25,2 млн. куб.м. Притокът е 29л/сек., разходът е 829 л/сек. \n                    \n                    \n                \n                \n                \n                \r\nВитанов отрече да е правено каквото и да било изпускане на \"Студена\" в рамките на едногодишен период. Според него, за да тръгне вода към чашата на язовира, е необходимо да вали ежедневно поне една седмица.\n\r\nОт засушаването почвата се сви и започна да къса водопроводите, обясни другите проблеми Витанов, цитиран от БТА. По думите му само за месеците август, септември и октомври има с 300 аварии повече отколкото същия период на миналата година.\n\r\n\"Снеготопенето не можа да напълни язовира. От пролетните дъждове нито една капка не е капнала\", посочи управителят.\n\r\nЗа възможно въвеждане на воден режим община Перник е била уведомена писмено още 7 октомври. Отговор обаче е бил получен едва вчера, каза Витанов.\n\r\nОт 1 ноември е прекъснато водоснабдяването на \"Стомана Индъстри\". Ограничението няма да важи за Радомир, който се снабдява от местни източници. Единствено притокът, възлизащ на 50л/сек., предназначен за Радомир, ще влиза в язовир \"Студена\".\n\r\nРежим на водата на населените места, снабдяващите се от язовир \"Студена\", е бил въведен последно през 1993г., припомни Витанов.\r\n", "date": "2019.11.07", "title": "Заради липсата на вода: Перник на режим от 18-ти, та чак до април"}
{"url": "https://www.dnes.bg/temida/2019/11/07/radev-vyrna-na-vss-izbora-za-naznachavane-na-ivan-geshev.428914", "text": "Президентът Румен Радев връща указа за назначаване на Иван Гешев за главен прокурор. Това стана ясно по време на изявление на държавния глава по повод избора на нов главен прокурор от Висшия съдебен съвет.\n\n\r\nПрипомняме, че пленумът на ВСС избра Иван Гешев за главен прокурор на 24 октомври 2019 г. По закон решението за избор на главен прокурор трябва да вземе Пленумът на Висшия съдебен съвет. То се счита за прието, когато се гласува с мнозинство не по-малко от седемнадесет гласа от членовете с явно гласуване. В избора участваха 24 магистрати. „За“ кандидатурата на Гешев гласуваха 20 магистрати, „против“ –4 и „въздържали се“ -0, с което тя бе приета.\r\n                    \n                    \n                \n                \n                \n                \r\nСледва цялото изявление на президента:\r\n\"Добър ден на всички представители на медиите, Благодаря Ви, че се отзовахте по този важен повод – избора на главен прокурор.\r\n \r\nКонституцията възлага на главния прокурор функции, които имат ключово значение за правосъдието, призвано да постига справедливост. Затова и изборът на главен прокурор засяга всеки български гражданин и изисква да бъдат разсеяни всякакви съмнения дали назначеният на тази длъжност ще защитава обществения интерес, правата на гражданите и върховенството на закона.\r\n \r\nКонституцията не ме задължава да мотивирам указа, с който назначавам или връщам на ВСС предложения от него кандидат. Независимо от това реших да се обърна към вас и най-вече към членовете на ВСС, които избират главния прокурор.\r\n \r\nИ преди съм заявявал, че очаквам истинско състезание между кандидати, а не формално изпълнение на процедурата по избор. Издигането на един единствен кандидат не само я лиши от състезателност, но и отнема от престижа и легитимността на бъдещия главен прокурор – така необходими за неговата нелека и отговорна мисия. Още повече - белег на демократичната държава е наличието на алтернативи при заемането на висши държавни длъжности.\r\n \r\nПодходът за издигането на единствен кандидат бе подкрепен на практика и от изпълнителната власт, която в лицето на министъра на правосъдието отказа да посочи втори кандидат и така доведе до пълната липса на алтернатива.\r\n \r\nОбществото ни е особено чувствително към съдебната власт като отговорна за справедливостта и затова бъдещият главен прокурор трябва да се ползва с високо обществено доверие. Негов израз са становища от изчерпателно изброени в Закона за съдебната власт субекти - неправителствени организации, професионални организации на магистрати, висши училища и научни организации - т.е. от гражданското общество. Само такива становища подлежат на публикуване на сайта на ВСС. Въпреки това ясно законово положение, бяха публикувани множество становища от държавни институции, включително от изпълнителната власт, като МВР, ДАНС, ГДБОП. Така в разрез със закона превес над мнението на обществените организации взе масираната служебна институционална подкрепа.\r\n \r\nИзборът на главен прокурор е акт с висока обществена значимост и начинът на неговото провеждане трябва да създава доверие в обществото, а не да поражда съмнения. С тези съображения упражнявам правото си по Конституцията и връщам на ВСС предложението за назначаване на г-н Иван Гешев за главен прокурор на Република България.\", приключва изявлението си Румен Радев.\r\nДържавният глава е този, който назначава и освобождава главния прокурор. Конституцията на Република България повелява, че президентът не може да откаже назначаването или освобождаването на главен прокурор при повторно направено предложение.\r\nРазпоредбите на основния закон в държавата отреждат на главния прокурор мандат от 7 години без право на повторно избиране.\r\nСъгласно Конституцията главният прокурор е този, който осъществява надзор за законност и методическо ръководство върху дейността на всички прокурори. Изборът на Иван Гешев предизвика вълна от протести, като основните искания след вече утвърдената му от ВСС кандидатура, са президентът Румен Радев да не подписва указа за назначението му.", "date": "2019.11.07", "title": "Радев върна на ВСС избора за назначаване на Иван Гешев"}
{"url": "https://www.dnes.bg/obrazovanie/2019/11/07/onkobolniiat-lekar-ne-bil-dopusnat-do-usten-zaradi-niska-ocenka.428890", "text": "Причината д-р Радислав Наков да не бъде допуснат до втория етап на изпит към Катедрата по гастроентерология е ниска оценка от първия етап, обясни професор Иван Митов, декан на Медицинския факултет към Медицинския университет в София.\r\nПеди два дни младият гастроентеролог Радислав Наков разказа в социалните мрежи историята си, че не е бил одобрен в конкурс, защото в момента не е лекар, а пациент и се лекува от клетъчен лимфом. Той допълни, че смята да си търси правата пред институциите.\nВчера от института съобщиха, че започват проверка по случая.\n\r\nПо думите на проф. д-р Митов журито от конкурсния изпит за асистент към Катедрата по гастроентерология на Медицинския университет в София е допуснало до изпит д-р Радислав Наков, но резултатът му е бил под изискването от 4.50 оценка, за да се яви на устен изпит.\n                    \n                    \n                \n                \n                \n                \r\n\"Двама от кандидатите са били оценени около 4. По тази причина журито не ги е допуснало до устен изпит. Сред тези двама е и д-р Наков\", каза професорът пред БНР.\n\r\nСлед като д-р Наков е допуснат първоначално до изпит, комисията е преценила, че той може да се яви и не може да се твърди, че заболяването му е причина за оценката му, категоричен е професорът: \n\r\n\"Не мога да си представя такова нещо. Ние тук провеждаме стотици конкурси. Здравословното състояние на хората не може да бъде причина. След като е допуснат до изпит, той трябва да бъде оценен според това, което е показал на изпита. Има много хора с онкологични заболявания, които си изпълняват задълженията, разбира се, когато състоянието им позволява това\", каза още  проф. д-р Митов.\n\r\nДеканът обясни, че доктор Наков не е внесъл жалба относно казуса. \"Работите на колегите са запазени и те могат да бъдат прегледани отново, ако някой държи. При тези конкурси здравословното състояние не се обсъжда и то не може да бъде причина за отстраняване от конкурса\", категоричен е той.\n\r\nОт пациентска организация обаче са категорични, че на доктор Наков не е дадена възможност да се развива професионално.", "date": "2019.11.07", "title": "Онкоболният лекар не бил допуснат до устен заради ниска оценка"}
{"url": "https://www.dnes.bg/zvezdi/2019/11/07/tia-na-46-a-toi-na-55-koia-e-liubimata-na-kianu-riivs.428907", "text": "Коя е жената до Киану Рийвс? Всички си задават този въпрос след като актьорът направи истински фурор, появявайки се с гадже в Ню Йорк. Той не бе виждан от доста години и мнозина сметнаха, че Александра Гранд, с която го заснеха под ръка, явно е много специална.\r\nВъпреки че е с почти бяла коса, която много ѝ отива, приятелката на Рийвс не е по-голяма от него, както някои негови фенки отбелязаха в социалните мрежи. Тя е на 46, а той на 55.\r\nСлед като холивудската звезда спря да крие жената до себе си, в световните медии веднага се появиха спекулации откога двамата са заедно.\r\n                    \n                    \n                \n                \n                \n                „Александра е един от малкото хора, които успя да накара Киану да сподели емоциите и миналото си. Той се беше затворил в едно много тъмно място толкова дълго, но нейната подкрепа и позитивна енергия го спасиха и му помогнаха да продължи напред“, коментира пред „Life & Style Weekly“ източник, близък до двойката.\r\nпомогнала на Киану да превъзмогне загубата на предишната му приятелка, която загинала в автомобилна катастрофа. \r\nАктьорът, който по принцип пази личния си живот в тайна и не се смята за звезда, споделя, че е истински щастлив и това до голяма степен се дължи на неговата приятелка, пише „Daily Mail“. \r\nЗа приятелката на Киану не се знае много. Тя е артистична натура, която живее в Лос Анджелис, но иначе е родена в Охайо. Голяма част от живота си е прекарала в Мексико, Испания и Франция. \r\n", "date": "2019.11.07", "title": "Тя на 46, а той на 55. Коя е любимата на Киану Рийвс?"}
{"url": "https://www.dnes.bg/notifikacii/2019/11/07/medici-ot-aleksandrovska-pak-na-protest-izliazoha-i-pacienti.428902", "text": "\nЛекари и медицински специалисти от столичната Александровска болница излязоха на протест срещу лошите условия на работа в част от клиниките на болницата. Те бяха подкрепени и от пациенти, предаде БНР.\n\r\nПротестът бе организиран от синдикат \"Защита\" към здравното заведение.\r\nЛекарите от отделенията по хематология, по алергология, по ендокринология, студенти, специализанти бяха категорични, че при тези условия е изпитание да се работи, въпреки че продължават да полагат всички необходими за пациентите медицински грижи. Пациентите днес също подкрепиха протеста.\n\r\nСтуденти от МУ-София заявиха, че застават зад недоволните, тъй като състоянието на болницата е ужасно, освен че се лекуват пациенти, в \"Александровска\" се обучават и много на брой студенти.\n                \n                \n                \r\nПротестиращите заявиха, че се надяват обещаните от МЗ средства да се използват единствено по предназначение за ремонти, за да не се стигне до искане на оставки от министъра на здравеопазването.\n\r\nВ официално становище от Александровска болница вчера посочиха, че са уведомили МЗ за лошото състояние на част от сградите още през 2014 година, а за цялостен ремонт на комплекса на болницата са необходими близо 14 млн. лева. От здравното министерство също посочиха, че ще започнат ремонти на сградите.\n\r\nБолницата е държавна и министърът и МЗ са тези, които трябва да осигурят парите за ремонта.", "date": "2019.11.07", "title": "Медици от \"Александровска\" пак на протест, излязоха и пациенти"}
{"url": "https://www.dnes.bg/eu/2019/11/07/otpuskat-oshte-20-000-karti-za-pytuvane-v-evropa-za-18-godishnite.428893", "text": "Европейската комисия стартира нова кампания за кандидатстване за карти за пътуване DiscoverEU, която дава възможност на участниците да пътуват из цяла Европа, да научат повече за културното си наследство, развивайки същевременно своите знания и умения. Всички 18-годишни младежи в Европейския съюз могат да кандидатстват до 28 ноември 2019 г. (12.00 часа централноевропейско време) за възможността да опознаят Европа.\n\n\n\r\nКандидатите трябва да са навършили 18 години на 31 декември 2019 г. и да имат готовност да пътуват между 1 април 2020 г. и 31 октомври 2020 г. за максимален срок от 30 дни. \n\r\nМладежите, желаещи да участват, могат да кандидатстват през Европейския младежки портал. Кандидатурите ще бъдат разгледани от специална комисия, която ще избере победителите. Кандидатите ще бъдат уведомени за резултатите от подбора през януари 2020 г., след като преминат тест за общи познания за Европейския съюз.\n                    \n                    \n                \n                \n                \n                \r\nДосега ЕК е предоставила 50 000 карти за пътуване чрез три кампании за кандидатстване, в рамките на които са кандидатствали 275 000 младежи. Новата кампания ще позволи на още 20 000 млади европейци да участват в DiscoverEU.\n\r\nСлед новата кампания, която започва днес, ЕК планира да стартира през първата половина на 2020 г. друга кампания за кандидатстване за карти за пътуване.", "date": "2019.11.07", "title": "Отпускат още 20 000 карти за пътуване в Европа за 18-годишните"}
{"url": "https://www.dnes.bg/politika/2019/11/07/geshev-blagodaria-na-radev-che-spazi-konstituciiata.428916", "text": "„Благодаря на президента, че спази Конституцията и се произнесе в разумен срок. Процедурата продължава.“, това каза избраният за главен прокурор Иван Гешев след като президентът заяви, че няма да подпише указа за назначаването му, пише „“.\n\r\n\r\nПрипомняме, че държавният глава е този, който назначава и освобождава главния прокурор. Конституцията на Република България повелява, че президентът не може да откаже назначаването или освобождаването на главен прокурор при повторно направено предложение.", "date": "2019.11.07", "title": "Гешев: Благодаря на Радев, че спази Конституцията"}
{"url": "https://www.dnes.bg/obshtestvo/2019/11/07/manolova-iska-15-hil-ot-borisov-vnese-molba-v-syda.428899", "text": "Мая Манолова е внесла искова  молба срещу премиера Бойко Борисов до Районния съд в София, съобщиха от щаба й. \nИскът е на стойност 15 хиляди лева.\r\nТой е за неимуществени вреди от \"неистински и  опозоряващи твърдения\", отправени в телевизионно интервю на Борисов.\r\nВ дните между давта тура на изборите Борисов обвини Манолова, че се заигравала с роми от Волуяк. Била ги вербувала да се снимат как \"гласуват под строй” за Йорданка Фандъкова и това да се използва срещу кандидата на ГЕРБ за столичен градоначалник.\r\n\r\n\"Срам ме е от премиера. Срам ме е от лъжите, клеветите и обидите, които той произнесе в национален ефир, заяви тя.\r\n\r\nМанолова се възмути, че премиерът е нарекъл екипа ѝ \"сбирток\", а гражданите, които са зад нея -  \"нечистоплътни\".\r\n\r\n \r\n \r\n \r\n ", "date": "2019.11.07", "title": "Манолова иска 15 хил. от Борисов, внесе молба в съда"}
{"url": "https://www.dnes.bg/notifikacii/2019/11/07/poboi-v-plovdiv-zavyrshi-s-namushkvane-v-korema.428908", "text": "50-годишен мъж е в болница, след като е намушкан с нож при сбиване в Пловдив, съобщиха от МВР.\r\n\r\nЕкшънът се разиграл на на бул. „Кукленско шосе“. Пострадалият е намушкан в областта на корема, след пристигането на спешна помощ е оставен под лекарско наблюдение.\n \r\n\r\nЗа нападението е задържан 51-годишен криминално проявен мъж. Уведомен е дежурен районен прокурор. Работата по цялостното изясняване на обстоятелствата и причините за възникване на скандала продължава.", "date": "2019.11.07", "title": "Побой в Пловдив завърши с намушкване в корема "}
{"url": "https://www.dnes.bg/health/2019/11/07/4-neshta-koito-se-sluchvat-v-tialoto-vi-pri-lipsa-na-proteini.428800", "text": "Напоследък трудно се концентрирате, раните ви заздравяват по-бавно, често огладнявате? Причините за тези неразположения могат да бъдат разнообразни, но една от тях е недостатъчната консумация на протеини. Храната, която консумирате всекидневно или пък не, може да въздейства върху редица процеси, които се случват в тялото ни.\r\nВ някои случаи се чувстваме енергични, сити, кожата ни е лъскава, докато в други – страдаме, защото ноктите ни са чупливи или задържаме излишни течности.\r\nКакво се случва в тялото ви, когато не консумирате достатъчно протеини?\r\n\r\nНиският прием на протеини води до загуба на мускулна маса, което е причина за забавяне на метаболизма. Разходите на тялото за енергия ще намалеят, тъй като са пряко свързани с мускулната маса. Специалисти препоръчват на дневна база да се консумират около 1,4 – 2 г на кг телесно тегло (например, ако тежите 70 кг, дневното ви меню трябва да ви осигурява около 98 – 140 г протеин), ако спортувате активно – между 1,2 и 1,8 г/кг, ако водите заседнал начин на живот.\r\n                    \n                    \n                \n                \n                \n                \r\nИма различни типове анемия. Нередовната консумация на протеини, с високо съдържание на желязо, витамин В12 или фолиева киселина, ни излага на риска от развитието на анемия. Трябва да се отбележи, че ако не консумираме правилните протеини също сме изложени на риск от анемия.\r\nИзбягването на протеиновите продукти на животинска основа, може да доведе до дефицити на витамин В12.\r\n", "date": "2019.11.07", "title": "4 неща, които се случват в тялото ви, при липса на протеини "}
{"url": "https://www.dnes.bg/stranata/2019/11/07/imotniiat-pazar-v-plovdiv-novi-i-po-prostorni-jilishta.428895", "text": "Динамичен имотен пазар и ръст на сделките с жилища в Пловдив отчетоха експерти по време на бизнес закуската на  която се проведе на 7 ноември в града. Наблюдаваме 5-процентов ръст на сделките в Пловдив и региона спрямо същия период на миналата година, отбеляза брокерът. Данните на агенциите за недвижими имоти показват, че  средната цена на жилище в града под тепетата е 771 евро/кв. м., което е с 30% по-ниска спрямо средната цена на имот в София и с 12% по-ниска в сравнение с апартаментите във Варна. Именно това е причина за големия интерес към жилищата в Пловдив, смятат експертите. Друг сериозен плюс за имотния пазар в града и региона е завишеното предлагане на имоти ново строителство с по-големи размери. Статистиката показва, че интерес към закупуване на жилище в Пловдив и региона имат както хора от цялата страна, така и българи, които живеят в чужбина.\n                    \n                    \n                \n                \n                \n                \r\nПроучване на Пощенска банка сочи, че 55% от хората, които нямат собствен дом планират да закупят такъв, като 48% смятат да финансират сделката с банков кредит. „Търсят се по-големи жилища, основно тристайни над 90 кв. м. Факторите при избора на жилище са инфраструктурата, зелените площи и цената“, обясни , началник управление „Продажби и индивидуално банкиране“ в Пощенска банка. Данните показва, че през първите 5 месеца средната сума на жилищния кредит в била 56 500 евро, което е с 5300 евро повече спрямо средната сума за същия период на 2018 година.  Хората, които финансират покупката на жилище с банков кредит, са предимно висшисти, с доход между 900 и 2000 лева.\n\r\nЕкспертите, включили се в бизнес закуската на Imoti.net в Пловдив, са категорични, че и през следващата година имотния пазар ще бъде динамичен.\n\r\nБизнес закуската е част от проекта , който насърчава добрите практики в сектора и, който се осъществява с генералното партньорство на Пощенска Банка и подкрепата на Теленор, Бокони и Realtor Assitant Pro.\r\n е уеб платформата с най-качествени онлайн обяви за недвижими имоти. Тя е част от , а цялостната мисия на сайта е да създава и подкрепя инициативи, които стимулират прозрачното развитие на бизнеса с имоти в полза на потребителите.  Отскоро Imoti.net разполага с иновативна функционалност, която експертите определят като ключова за пазара на недвижима собственост в бъдеще - 360-градусови обиколки на имотите. Благодарение на тях потребителите могат бързо, лесно и удобно да разгледат желания апартамент. Поредицата на  „“ пък предлага  съвети за разграничаване на коректните и некоректни посредници при сделките с имоти, благодарение на които потребителите да могат да вземат информирано решение в свой интерес по всяко време.", "date": "2019.11.07", "title": "Имотният пазар в Пловдив – нови и по-просторни жилища"}
{"url": "https://www.dnes.bg/usa/2019/11/07/sasht-i-iran-vse-oshte-v-plen-na-zalojnicheskata-kriza-ot-1979-g.428515", "text": "Превземането на американското посолство в Техеран през 1979 г. може и да приключи след 444 дни, но САЩ и Иран все още са в плен на една криза, започнала преди 40 години.\n\r\nВъпреки че заложниците в посолството в крайна сметка бяха освободени, Иран и до днес държи хора с двойно гражданство и връзки със Запада като разменна монета при договарянето на сделки. Виковете \"Смърт за Америка\" все още ехтят на проявите на хардлайнерите, а иранският върховен лидер говори за невъзможността да се довериш на \"Великия Сатана\" заради едностранното изтегляне на САЩ от ядреното споразумение от 2015 г. по решение на президента Доналд Тръмп, пише  Асошиейтед прес.\n\r\nВзаимното недоверие достигна нива, невиждани от заложническата криза насам, и може би в някои отношения дори по-високи от тогавашните.\n                    \n                    \n                \n                \n                \n                \r\nМакар президентът Джими Картър в крайна сметка да изгони всички ирански дипломати от САЩ по време на кризата, Америка продължи да издава визи на иранци. Днес наложената от правителството на Тръмп продължителна забрана за пътуване по отношение на Иран и други държави като цяло пречи на иранците въобще да получават визи въпреки големия брой хора от ирански произход, живеещи в американски градове като Лос Анджелис например.\n\r\nЗабраната доведе до спад в броя на издаваните неимигрантски визи за иранци от над 35 000 през 2015 г. до около 6000 миналата година, сочи статистика на Държавния департамент. Това откъсна едни семейства от други, а също така доведе до прекъсването на изключително важен източник на информация за Иран, каквато американските дипломати събират по време на интервютата за виза.\n\r\nВ същото време се засили вероятността за въоръжен конфликт, нещо, което бе избегнато дори по време на заложническата криза. САЩ обвиняват Иран за серия от нападения в Близкия изток през последните шест месеца, достигнали кулминацията си с атаката срещу Саудитска Арабия през септември, която намали наполовина саудитското производство на петрол и доведе до покачване на цената на петрола. Иран отрича да носи отговорност за атаката и за нападенията срещу петролни танкери близо до бреговете на Обединените арабски емирства. Въпреки това Техеран с гордост съобщи, че е свалил американски разузнавателен дрон през юни и задържа други танкери.\n\r\nКак САЩ и Иран стигнаха дотук? Може да бъде прокарана директна линия до погрешните американски представи преди, по време на и след ислямската революция.\n\r\n\"Иран не е в революционна, нито дори в предхождаща революционната ситуация. Съществува недоволство от строгия контрол на шаха върху политическия процес, но сега това по никакъв начин не застрашава правителството\", гласи анализ на Централното разузнавателно управление (ЦРУ), разпространен в Белия дом през август 1978 г.\n\r\nПрез януари 1979 г. шах Мохамед Реза Пахлави напуска Иран, страдайки от фатално заболяване, за което САЩ не знаят нищо. През следващия месец започва ислямската революция, а студенти с марксистки убеждения превземат посолството и закратко го окупират.\n\r\nСАЩ частично осъзнават опасността, в която се намират техните дипломати, служители, военни съветници и шпиони. Американското присъствие в Иран намалява от над 1400 души цивилни и военни служители до около 70 души по време на превземането на посолството на 4 ноември 1979 г.\n\r\nВъпреки това правителството на Картър се опитва да установи отношения с революционното правителство на Иран. САЩ бяха доставили оръжия за милиарди долари на шаха, включително усъвършенствани изтребители F-14 Tomcat, изискващи американска поддръжка. Те също така искаха да съхранят достъпа си до своите тайни подслушвателни пунктове в Иран, за да следят сигналите и ракетните изпитания в Съветския съюз. Америка дълго време възприемаше шаха като защитна стена срещу съветската експанзия в Персийския залив. \n\r\nСъветските сили влизат в Афганистан, докато трае кризата със заложниците, което води до доктрината Картър, гласяща, че САЩ ще използват военна сила, за да защитават интересите си в богатия на енергийни ресурси регион.\n\r\nВсичко това заслепи Вашингтон за предупрежденията от Техеран. Когато на 23 октомври Картър разреши на шаха да пристигне в Ню Йорк за лечение, той даде повод за превземането на посолството от студенти ислямисти. След протест на 1 ноември посолството е защитено.\n\r\nНа 4 ноември (когато се отбелязваха 15 години от изгонването на аятолах Рухола Хомейни от шаха, а също така и годишнина от кървавото нападение на силите за сигурност срещу студенти предишната година) обаче нещата се развиват другояче. Полицията стои безучастно, докато стотици студенти прескачат оградата на посолството и го превземат за три часа и половина.\n\r\nНедоволството на студентите може да бъде проследено и по-назад във времето - до държавния преврат през 1953 г., когато бе свален законно избраният премиер и бе затвърдена властта на шаха (един преврат, организиран от ЦРУ и британските шпиони).\n\r\nЗаложническата криза в крайна сметка приключи в деня, когато президентът Роналд Рейгън встъпи в длъжност през 1981 г. Тогава двете страни постигнаха съгласие за Алжирските споразумения, които обещаваха да сложат край на споровете за неизплатени оръжейни доставки за шаха, на нерешените съдебни спорове и на политическата и военна интервенция на САЩ \"във вътрешните дела на Иран\".\n\r\nВъпреки това днес част от задълженията от ерата на шаха все още не са изплатени, а Иран продължава да задържа хора с двойно гражданство. На заседание на ООН бе констатирано, че в Иран \"произволното лишаване от свобода на хора с двойно гражданство се превръща в тенденция\". При задържането на иранската и британска гражданка Назанин Загари-Ратклиф някои свързаха случая с 400-те милиона британски лири, задържани от Великобритания заради неизпълнение на сделка за покупко-продажба на танк на шаха.\n\r\nВ същото време Иран редовно обвинява САЩ, че се месят в иранските вътрешни дела. Сега Техеран се фокусира върху политиката на правителството на Тръмп за \"максимален натиск\" и я представя като опит за сваляне на шиитската теокрация.\n\r\nИран се опита да обжалва пред Международния съд в Хага подновените от Тръмп американски санкции след изтеглянето на САЩ от ядреното споразумение. Като всичко в тази криза, тезата на Иран се основаваше на елемент от дългата история между двете страни - договор за приятелство между САЩ и шаха от 1955 г., срещу който се противопоставяха студентите ислямисти, превзели посолството. \r\n \r\n/БТА/ \n\r\n ", "date": "2019.11.07", "title": "САЩ и Иран: Все още в плен на заложническата криза от 1979 г."}
{"url": "https://www.dnes.bg/index/2019/11/07/karol-shelbi-myjyt-pobedil-ferrari-na-lio-man.428904", "text": "Когато здравето на Карол Шелби се влошило, се наложило той да се откаже от кариерата си на състезател. Но бензинът в кръвта му продължил да бушува. За това Шелби решил да превърне натрупания опит на пистата в успешна кариера на дизайнер на автомобили.\r\nНеговото легендарно Shelby Cobra остава в историята, както и враждата му с Енцо Ферари. Вражда, която филмът “Форд срещу Ферари“ ще пренесе на голям екран. Но каква е истинската история зад новата холивудска лента? \n\r\nКарол Шелби се запленил от бързите коли още в ранна детска възраст. Родителите му живели в Лийзбург, Тексас, за да може баща му да работи в пощата. Именно там малкият Шелби вкусил за първи път адреналина от скоростта.\r\n                \n                \n                \"Баща ми обичаше колите“, разказва легендата в свое интервю за CNN през 2008 г. Пощата на хората в окръга на Лийзбург пристигала по-бързо от обичайното, тъй като бащата на Карол обичал да натиска педала.\r\n\"Спомням си, бях на три години, в колата му и крещях \"Хайде, по-бързо! По-бързо!“, спомня си Шелби.\r\nХубавите пътища и обсебеният от скоростта баща проправили път за състезателната кариера на Карол. По време на Втората световна война той се записва във военновъздушните сили като инструктор. След нейният край се опитва да бъде обикновен фермер, който отглежда пилета. Естествено, Шелби се проваля. И когато това се случва, той влиза с пълна газ в света на състезателите.\r\n\"Желанието за скорост винаги е било там и никога не съм се опитвал да го променя“, казва Карол. Две години след първото му аматьорско състезание Aston Martin искат Шелби да кара за тях. Това изстрелва светкавично кариерата му на ново ниво.\r\nПрез 1956 и 1957 година Шелби става Състезател на годината на списание Sports Illustrated. През следващите години той печели този приз още много пъти.\r\nЕдин от най-великите моменти в кариерата му е, когато по време на едно от състезанията, спортното Maserati, което кара, се завърта още в първата обиколка. Но Шелби е устремен към победата. Въпреки че е последен, той успява да стигне първото място. Това бетонира титлата му на най-добрия американски състезател. \r\nВ своята кариера, която продължава девет години, Шелби участва в 148 състезания. 50 от тях печели, а в 17 завършва втори.\r\nПрез 1960 г. болно сърце го накарало да се откаже от състезателната си кариера. Но Шелби не бил готов да остави скоростта зад гърба си. Той започнал партньорство с Goodyear, а след това създал училище за шофьори. Мечтата му била да започне да създава свои собствени коли.\r\n\"Започнах да търся начини да се преместя в Калифорния, защото знаех, че няма как това да се случи в Тексас“, разказва Шелби. Намира това, което търси, в Детройт, Мичиган.\r\nОт Ford се съгласяват да дадат на Шелби шасита, няколко V8 двигателя и 25 хил. долара финансиране, за да създаде спортен автомобил, който да победи Chevrolet Corvette. Така се ражда Shelby Cobra 260 Roadster от 1962 година.\r\nОт тук нататък цялата кариера на Шелби се въртяла около Cobra-та.  Тя му спечелила достатъчно пари за да отвори и свой собствен магазин във Венеция, Калифорния. Автомобилът бил изключително стилен и привличал вниманието както на националната, така и на международната публика. Но истинският тест за него бил състезателната писта.\r\nПо време на първият си старт на Гран При на Лос Анджелис, Cobra-та започнала зле. Изостанала, след това насъбрала скорост в деветата обиколка и излязла от състезанието, след като счупила заден хъб. Все пак колата се оказала по-лека и по-бърза от новия Corvette Stingray, затова Ford дали зелена светлина и много пари на Шелби, за да продължи да създава нови модели.\r\nСлед като от производство излизат няколко нови модели Cobra, както и Shelby Mustang GT350, Шелби бил изправен пред ново предизвикателство – да победи Ferrari на 24-те часа на Льо Ман.\r\nДо този момент колите на Ford се справят зле на Льо Ман, повечето дори не финишират. Но от компанията са устремени. Те инвестират 10 милиона долара в кола за състезанието и прехвърлят проекта за GT40 на Шелби.\r\nЕкипът му бързо започва да прави подобрения по автомобила. А за тестовете те наемат магьосника в състезателните спортове Кен Майлс. През 1966 година  Ford GT40 Mark II, подобрен от Шелби, завършва първи на Льо Ман. На следващата година Ford отново побеждават Ferrari.\r\nКарол Шелби създава повече от 1000 автомобили Cobrа и 14 500 Shelby Mustang между 1962 и 1970 година. След като напуска изцяло автомобилния бизнес, Шелби става лице на марка чили, която по-късно продава, а с парите от нея си купува частен остров.\r\nПрез 1982 година Шелби се завръща към автомобилостроенето, този път за Chrysler. След като създава няколко модела за марката, нужда от трансплантация на сърце през 1990 г. спира Карол отново.\r\nТой се възстановява напълно, но по-късно бъбреците му отказват и той има нужда от нова трансплантация.\r\nСпасява го синът му Майкъл. След като отново побеждава смъртта, Шелби се връща към онова, което обича най-много  - колите. Той отново си партнира с Ford през 2003 година, създавайки няколко концепта за Mustang. Резултатът от това партньорство е Ford GT500KR.\r\nЖивотът на Шелби протича в скоростната лента. От отглеждане на пилета, до шофиране на \"Кобра\", наследството му е живо и до днес. Умира на 89 години през 2012 г. А когато на 74 е попитан, какво мисли, че ще прави на 85, той категорично отговаря \"Ще строя коли, надявам се“. \r\n ", "date": "2019.11.07", "title": "Карол Шелби – мъжът, победил Ferrari на Льо Ман  "}
{"url": "https://www.dnes.bg/world/2019/11/07/toksichniiat-oblak-prodyljava-da-tormozi-severna-indiia.428909", "text": "Незаконното изгаряне на стърнища продължава и днес да замърсява въздуха в Северна Индия въпреки арестите на фермери, предаде Франс прес, цитиран от БТА. \n\r\nПървите подобни случаи датират от края на септември. Оттогава за нарушение на законовата забрана за изгаряне на стърнища са арестувани над 84 души, заяви пред Франс прес високопоставен служител на полицията на северозападния щат Пенджаб.\r\nТоксичният облак, който се носи в момента над Северна Индия, до голяма степен се дължи на изгарянето на стърнища в региони в околностите на столицата Делхи.\r\nСпоред властите общо над 48 000 случая на изгаряне на стърнища са били регистрирани от края на септември в щатовете Пенджаб и Хариана.\r\n                    \n                    \n                \n                \n                \n                Гъст смог обгърна части от пакистанската провинция Пенджаб, предаде ДПА.\r\nВластите наредиха днес затварянето на училища и посъветваха жителите на град Лахор да си стоят у дома.\r\nЗамърсяването е причинено от изгарянето на стърнища в индийски Пенджаб, заяви Сахибзад Хан, главен метеоролог на Пакистан.", "date": "2019.11.07", "title": "Токсичният облак продължава да тормози Северна Индия "}
{"url": "https://www.dnes.bg/obshtestvo/2019/11/07/746-3-mln-lv-shte-sa-prihodite-ot-tol-taksi-i-e-vinetki-prez-2020-g.428915", "text": "450 млн. лв. са предвидените през 2020 г. приходи от тол такси за използване на републиканската пътна мрежа от тежкотоварни автомобили над 3,5 тона и 296,3 млн. лв. от електронни винетки. Така постъпленията от таксите за ползване на републиканската пътна мрежа догодина ще са общо 746,3 млн. лв. Това съобщи министърът на регионалното развитие и благоустройството Петя Аврамова днес на заседание на парламентарната Комисия по регионална политика, благоустройство и местно самоуправление.\n\n\n\n\r\nПриходите от тол таксите ще постъпват в централния бюджет, от където ще се преразпределят към бюджета на министерството.\n\r\nМинистър Аврамова информира народните представители за напредъка по въвеждане в експлоатация на електронната система за таксуване. Напълно е завършен първият етап от Електронната система - таксуване на база време (електронна винетка). Приет е вторият етап от системата - таксуване на база изминато разстояние (тол такса). Тя е въведена в техническа експлоатация и е в тестови режим от 16 август. Към момента е на финален етап процесът на определяне на тарифите и обхватът на пътната мрежа, за чието ползване ще се дължи тол такса. Предстои размерът на таксите да бъде подложен на обществено обсъждане. Въведено е 24-часово обслужване. Отворени са процедури за регистрация в регистъра на националните доставчици на услуги за електронно таксуване и сключване на договори с доставчици на услуги и процедури по вписване на доставчици на декларирани данни в публичния списък на АПИ. Изградени са общо 200 стационарни контролни точки.\n                    \n                    \n                \n                \n                \n                \r\nПроверени са 1 198 547 пътни превозни средства. Съставени са 9 067 акта и 78 061 нарушители са заплатили компенсаторна такса на място в мобилните контролни единици. Постъпилите суми от компенсаторни такси и глоби са 6 241 257 лв.\n\r\nРегионалният министър посочи, че членовете на Обществения консултативен съвет са запознати с последния вариант на обхвата на републиканските пътища, за които се предлага да се плаща такса за тежкотоварни автомобили. \n\r\nТя обърна внимание, че платени ще са 6050 км от републиканската пътна мрежа. Останалите 14 000 км от нея ще са безплатни за тежкотоварните автомобили, както и безплатни остават 20 000 км общинска пътна мрежа. Направихме сериозни отстъпки в обхвата на системата. Това е оптималния вариант, за да имаме средства за ремонт и изграждане на пътища, заяви Аврамова.", "date": "2019.11.07", "title": "746,3 млн. лв. ще са приходите от тол такси и е-винетки през 2020 г."}
{"url": "https://www.dnes.bg/eu/2019/11/07/evrodeputatite-sklonni-monitoringa-za-bylgariia-da-padne.428919", "text": "Членовете на правната комисия на Европейския парламент са склонни да подкрепят предложението на Европейската комисия за отпадане на мониторинга върху България. Това стана ясно след кратък дебат днес в Брюксел. В края на октомври Комисията обяви, че България е изпълнила направените й препоръки и е готова за сваляне на наблюдението. Преди да го направи обаче екипът на Жан-Клод Юнкер реши да се допита до евродепутатите и до страните членки.\n\n\n\r\nСпоред евродепутатите не е справедливо да се наблюдават само България и Румъния. Те настояха възможно най-бързо механизмът за сътрудничество и проверка трябва да бъде заменен от общоевропейска система за спазването на върховенството на правото въз основа на общи критерии и строги правила.\n                    \n                    \n                \n                \n                \n                \r\nНай-големите групи - на ЕНП, социалистите, либералите и зелените, смятат, че България си е изпълнила препоръките и е готова за сваляне на наблюдението. Те споделят мнението на Еврокомисията, че властите у нас имат желание да си довършат работата като последват съветите на Венецианската комисия към Съвета на Европа за наказуемостта на главния прокурор, да променят закони, за да се борят с корупцията и да продължат наблюдението на реформите вътре в страната чрез създаването на български съвет, начело на който ще бъдат вицепремиерът Екатерина Захариева и Боян Магдалинчев от Висшия съдебен съвет.\n\r\nОсвен това евродепутатите от правната комисия настояват България и Румъния да бъдат приети в Шенген, както членството в зоната за свободно пътуване да не се обвързва с независимостта на съдебната власт и борбата с корупцията.\n\r\nВ дебата се включиха и евродепутатите Елена Йончева и Петър Витанов от БСП и Илхан Кючук от ДПС, които увериха, че всички български евродепутати са на едно мнение - че мониторингът трябва да падне.", "date": "2019.11.07", "title": "Евродепутатите склонни мониторинга за България да падне"}
{"url": "https://www.dnes.bg/science/2019/11/07/gravitaciiata-na-iupiter-pomosht-za-otkrivane-na-izvynzemni-svetove.428882", "text": "Международна група учени заключи, че местоположението на Юпитер в Слънчевата система е изиграло ключова роля за появата на живот на Земята, съобщи Сайънс алърт. Оказало се, че орбитите на газовите гиганти стабилизират траекториите на другите планети, създавайки оптимални условия за поява на живи организми.\n\r\nСпециалистите създали компютърни модели на различни орбити на Юпитер, за да установят как газовият гигант влияе върху ексцентрицитета на земната орбита. Ако ексцентрицитетът й бе равен на този на орбитата на Меркурий, нашата планета щеше да е по-близо до Слънцето, отколкото е Венера, и щеше да се отдалечи от орбитата на Марс. Това щеше да направи невъзможен живота на Земята.\n                    \n                    \n                \n                \n                \n                \r\nНякои учени смятаха, че орбитите на планети в отделни планетни системи може да са съвсем различни, а в Слънчевата система - най-оптимални за живот. \n\r\nТри четвърти от компютърните симулации разкриват, че Слънчевата система се разпада за 10 милиона години, тъй като Юпитер прави орбитите на другите планети нестабилни, изхвърляйки небесни тела в далечния космос или сблъсквайки ги помежду им, а останалата една четвърт - че Земята остава подходяща за живот.\n\r\nПо мнението на астрономите получените резултати оборват хипотезата, че условията на Земята, способстващи за поява на живи организми, са уникални във Вселената. Планетите, които са оптимално отдалечени от звездата си, би трябвало да имат подходящ ексцентрицитет и да са потенциално обитаеми. \r\n \r\n/БТА/\n\r\n\r\n ", "date": "2019.11.07", "title": "Гравитацията на Юпитер - помощ за откриване на извънземни светове"}
{"url": "https://www.dnes.bg/temida/2019/11/07/radev-venecianskata-komisiia-pomaga-za-utvyrjdavaneto-na-demokraciiata.428917", "text": "Президентът Румен Радев изрази висока оценка за препоръките в областта на върховенството на правото и утвърждаването на демокрацията, които Венецианската комисия дава на България. Днес държавният глава се срещна с представители на Комисията, които на са посещение у нас, съобщават от пресцентъра на президентството. \r\n \r\n„Винаги съм се ръководил от разбирането, че върховенството на закона е гръбнакът на съвременните демократични, плуралистични общества и конституционни демокрации“, заяви на срещата Румен Радев.\n\r\n \r\nПредставителите на Венецианската комисия са на посещение у нас по повод на подготвяни законодателни промени, въвеждащи особени правила за реализиране на наказателна отговорност на „тримата големи“ в съдебната ни система. По време на срещата бяха обсъдени препоръки, направени в последния доклад на Венецианската комисия относно съдебната власт.\r\n \r\nПрезидентът изрази надежда, че експертното знание и съдействието, което Венецианската комисия оказва на страната ни, ще допринесат за продължаващо въвеждане на европейските демократични практики в съвременното българско законодателство.", "date": "2019.11.07", "title": "Радев: Венецианската комисия помага за утвърждаването на демокрацията"}
{"url": "https://www.dnes.bg/zvezdi/2019/11/07/64-g-sled-smyrtta-mu-djeims-diin-vyzkrysva-vyv-film.428878", "text": "Джеймс Дийн не е жив вече 64 години, но култовият актьор ще попадне в кастинга на нов филм за войната във Виетнам, като той ще възкръсне благодарение на новите технологии, съобщава Асошиейтед прес, цитиран от БТА.\r\nНовата лента е със заглавие \"Finding Jack\" (Търсенето на Джак) и в нея компютърно генерираният Дийн ще играе една от главните роли. Неговият дигитален образ ще бъде възстановен въз основа на филми и снимки, а гласът му ще бъде озвучен от друг актьор.\r\nДигитално генерирани посмъртни изпълнения на актьори намериха място напоследък в някои продукции. Но при тях ставаше дума за роли, които те бяха вече изиграли. Към тях трябва да причислим актьорите Кари Фишър и Питър Къшинг от \"Междузвездни войни\", които се завърнаха на екран след смъртта си в \"Rogue One: История от Междузвездни войни\".\r\n                    \n                    \n                \n                \n                \n                Но идеята да се даде нова \"дигитална\" роля на един от най-обичаните холивудски екранни герои не се посреща радушно от американските кинодейци и бе подложена на. Актьорът Крис Еванс, който се превъплъщава в главната роля на \"Капитан Америка\", бе един от тези, които възроптаха срещу това решение. \"Остава сега да накараме компютър да нарисува картина на Пикасо или да напише и изпее няколко нови песни от името на Джон Ленън!\", написа актьорът в Twitter.\r\nНо продуцентите на новия филм защитиха своя избор. Те припомниха думите на легендарния актьор, с които са се опитали да се съобразят:\"Ако човек може да прехвърли границата между живота и смъртта, ако остане жив в паметта на хората и след кончината си, той вероятно е бил велик човек. Безсмъртието е единствената форма на истинския успех!\".\r\nНовият филм ще бъде екранизация по романа \"Finding Jack\" на писателя Гарет Крокър. Режисьори са Антон Ърнст и Тати Голик, а снимките ще започнат на 17 ноември.", "date": "2019.11.07", "title": "64 г. след смъртта му – Джеймс Дийн \"възкръсва\" във филм"}
{"url": "https://www.dnes.bg/obshtestvo/2019/11/07/united-group-pridobiva-vivacom.428918", "text": "United Group е избран да придобие Виваком, пише в съобщение на Виваком, публикувано днес на страницата на телекома.\n\r\nТова придобиване е втора голяма сделка за United Group след придобиването им през март 2019 г. от BCPartners, базиран в Лондон и Ню Йорк, което се счита за една от най-големите сделки в региона. Придобиването ще ускори растежа на UnitedGroup, ще разшири географското присъствие и ще затвърди позицията на компанията като лидер в телеком индустрията в Югоизточна Европа. Към момента UnitedGroup развива дейността си в 6 държави в региона, пише в съобщението.\n\r\nVIVACOM осигурява услуги на над 1,8 милиона потребители. Компанията е първият исторически телеком оператор в страната, а в момента предлага иновативни услуги като оптичен широколентов интернет, мобилни комуникации, IPTV както на частни, така и на бизнес клиенти.\n                    \n                    \n                \n                \n                \n                \r\nОчаква се сделката да бъде финализирана през второто тримесечие на 2020 г., когато бъдат получени всички необходими регулаторни одобрения. Придобиването ще бъде финансирано чрез комбинация от нов заем и собствени средства от UnitedGroup.\n\r\nВиктория Боклаг (Victoriya Boklag), главен изпълнителен директор на United Group заявява: \"VIVACOM е добре управлявана компания, със силен мениджмънт и аз съм развълнувана от възможностите пред нас да изградим още по-силен бизнес. България е привлекателен пазар и това придобиване ще ни помогне да диверсифицираме още повече Групата. UnitedGroup има много добър опит в придобиването и успешното интегриране на бизнеси, основан на повече от 100 придобивания, които сме направили от старта на компанията си досега.\"\n\r\nСпас Русев, председател на надзорния съвет на VIVACOM, посочва: \"VIVACOM ще има ключова роля в бъдещото развитие на UnitedGroup, тяхната регионална технологична и медийна платформа.\"\n\r\nUnited Group, базиран в Амстердам, е доставчик на телекомуникационни и медийни услуги за Югоизточна Европа. През последните 18 години разширява присъствието си както чрез естествен растеж, така и чрез придобивания на други компании. Към момента оперира с над 4400 служители и осигурява услуги на повече от 1 800 000 домакинства, пише в съобщението но Виваком.\n\r\n\r\n ", "date": "2019.11.07", "title": "United Group придобива Vivacom"}
{"url": "https://www.dnes.bg/zvezdi/2019/11/07/djoli-nevidimite-belezi-trudno-se-preodoliavat.428903", "text": "Вече е ноември и бавно започваме да пристъпваме към края на 2019 година. Списание Harper's Bazaar избира по невероятен начин да каже сбогом на тези дванадесет месеца, а именно с корица, красена от Анджелина Джоли.\r\nЧестно да си кажем, няма от какво да се оплачем, тъй като актрисата напълно е заслужила да е на първите страници. Освен с невероятната си кариера в киното, Джоли от 20 години работи с ООН в помощ на бежанците и тези, чиято свобода е отнета.\r\n \r\nВече 10 години спонсорира училища за момичета в Афганистан, Кения и Камбоджа. Гостуващ професор е в London School of Economics, където обучава учениците не само на икономически принципи, но и това как да бъдат по-добри хора. Не може да бъде пропуснато и участието ѝ в кампании срещу рака на гърдата, говорейки открито за своите здравословни притеснения.\r\n \r\nДжоли признава пред списанието, че последните 4 години са били изключително изпитание за нея. Борила се е с видими и невидими белези по тялото си, които са доказателство за това, през което е преминала. „Невидимите са по-трудни за преодоляване“, казва актрисата.\r\n \r\n„Децата знаят истинската ми същност и точно те ми помогнаха да я намеря отново и да я приема“, допълва Анджелина. Тя учи наследниците си да приемат себе си и насърчава всеки родител да подхожда с разбиране към по-малките. „Не можем да ги предпазим от болка, разочарование и загуба. Но можем да ги научим как да живеят с тези неща и да се чувстват добре“.\r\n \r\n\r\n \r\n ", "date": "2019.11.07", "title": "Джоли: Невидимите белези трудно се преодоляват"}
{"url": "https://www.dnes.bg/index/2019/11/07/normalna-denem-haotichna-noshtem-santiago-bipoliarnata-stolica-na-bunta.428775", "text": "Ако я нямаше постоянната миризма на сълзотворен газ и ги нямаше графитите, в Сантяго нямаше да има никакви признаци за това, което се случва нощем: чилийската столица, превърнала се от три седмици в център на общественото недоволство, има две лица.\n\r\nСутрин като всяка друга в Сантяго. Преминавайки през едно кръгово кръстовище, някои детайли привличат вниманието ни: изгорена трева, чували със строителни отпадъци, нахвърляни един върху друг върху тротоара, изсъхнали клони, подаващи се от кофа за боклук, опожарена автобусна спирка и политически надписи по стените.\n\r\nОт 18 октомври, когато започна социалната криза, провокирана от увеличаването на цената на билетите за метрото и отнела живота на 20 души, в Сантяго всеки ден има демонстрации, които почти винаги прерастват в стълкновения със силите на реда, пише Франс прес.\n\n\n\r\n                \n                \n                В края на всеки следобед десетки хиляди демонстранти спокойно вървят по \"Аламеда\", основната пътна артерия на Сантяго, спират пред президентския дворец и продължават към сборния си пункт на площад \"Италия\".\n\r\nТам на 26 октомври имаше гигантска демонстрация, в която взеха участие над един милион души от общо 18-милионното население на Чили.\n\r\nВ края на всеки следобед след 18 октомври светлокафявите бронетранспортьори на карабинерите, покрити с петна от боя, напредват към множеството, отправят обичайните предупреждения, а след това използват водните си оръдия и сълзотворен газ срещу демонстрантите.\n\r\nХиляди демонстранти бягат във всички посоки, някои от тях са маскирани и въоръжени с камъни, които са откъртили от улицата. Запалителни бомби снаряди летят срещу полицаите.\n\r\nВ града отекват взривове, сирени на полицейски коли и линейки, лозунги, шум от удряне по тенджери и други метални предмети, по които френетично удрят демонстрантите.\n\r\nТълпата се носи из града и изненадващо прекъсва движението на автомобилите.\r\n\"Не съм виждал подобно нещо от държавния преврат (през 1973 г.)\", казва 67-годишният таксиметров шофьор Давид Кесада. \"Трябваше да се стигне дотук, за да ни чуят. Ако действаш с мирни средства, не се получава\".\n\r\nПротестната проява трае няколко часа, от 17:00 ч. почти до полунощ, след това екипи на чистотата се опитват да заличат следите от демонстрациите и така до следващата вечер.\n\r\nПолицията, службите за почистване на града, активисти и жители, живеещи край улиците, по които минават демонстрациите, почистват, събират, подреждат и връщат на мястото им камъните, превърнали се в символ на общественото недоволство.\n\r\nАвтомобилите потеглят отново по улиците, преминавайки през хилядите камъни, които се въргалят на пътя, лавират между горящите барикади и не обръщат внимание на тежковъоръжените полицаи.\n\r\nЖителите на града изглежда свикнаха с този шизофренен начин на живот, който диктува ритъма им последните три седмици.\n\r\n\"Всичко се промени, всичко\", казва 49-годишната Ортенсия Ферада, която е собственик на павильон на \"Аламеда\". \"При мен винаги е отворено 24 часа в денонощието, а сега трябва да затварям към 16:00 или 17:00 ч.\". Въпреки че демонстрациите пречат на търговията й, тя подкрепя протестиращите, но не и \"вандалите, тези, които грабят и палят\".\n\r\nСутринта магазините отварят. Собствениците им ги почистват със сапунена вода или изтъркват боята от надписите на витрините.\n\r\nНякои на практика са останали без работа, като Хоел Силва, 56-годишен служител в ресторант на площад \"Италия\": \"Вече три седмици не работим. В понеделник отворихме. Сервирахме на шест маси и след 13:00 ч. започнаха демонстрациите. Отново затворихме\".\n\r\nХоел подкрепя демонстрантите, защото, според него, \"има голямо неравенство между силните и работниците\".\n\r\nДемонстрантите искат да разширят зоната на изразяване на недоволството си и тя да обхване и нови квартали, които засега оставаха сравнително незасегнати от протестното движение.\n\r\nВ неделя хиляди колоездачи и мотористи преминаха през квартала \"Лас Кондес\", където живее президентът Себастиан Пинера, а в понеделник, по време на един доста разгорещен ден на демонстрации, бе отправен призив за влизане в бизнес квартала на кулата Костанера, най-високия небостъргач и най-големия търговски център в Южна Америка, символ на икономическото развитите на Чили.\r\n \r\n/БТА/", "date": "2019.11.07", "title": " Нормална денем, хаотична нощем: Сантяго – биполярната столица на бунта"}
{"url": "https://www.dnes.bg/index/2019/11/07/doide-li-obiaveniiat-ot-fukuiama-krai-na-istoriiata.428884", "text": "Месеци преди Берлинската стена да падне на 9 ноември 1989 г., на фона на отпускането на съветската хватка върху Източния блок, един млад политолог на име Франсис Фукуяма направи изявление, което бързо стана прочуто. Това е, обяви той, \"краят на историята\".\n\r\nПровъзгласеното поражение на комунизма обаче не бе началото на продължителна златна ера за западния, капиталистически либерализъм. Стана нещо съвсем различно.\n\r\nПрез последвалите десетилетия сеизмични събития, движения и глобални тенденции оформиха 21-и век като раздробена и може би по-опасна ера от тази на Студената война. Станаха нападенията на 11 септември 2001 г.; войните в Ирак и Сирия спомогнаха за кървавия възход на групировката \"Ислямска държава\", а после - и за бежанска криза. Икономиката се срина през 2008 г. Китай стана суперсила. Русия се възроди. Нов популизъм пусна корени.\r\n                \n                \n                Всичко бе подложено на невъобразимо въздействие. И, изглежда, краят на историята не дойде.\n\r\nДнес Фукуяма признава, че е бил разочарован от някои събития през десетилетията. Той казва, че книгата му не е била пророчество, а констатация, че са създадени още много демокрации.\n\r\nСветът сега е във фаза, която той не е очаквал. В интервю за Асошиейтед прес наскоро Фукуяма отдели време, за да поразсъждава върху това, което е видял и което тепърва може да се случи.\r\n\n\r\nС отминаването на десетилетията, казва Фукуяма, сега има \"цяло поколение хора, които не са преживели Студената война или комунизма\". През първите години след падането на Стената бяха родени нови държави, а Германия се обедини. След разпадането на Съветския съюз обаче избухнаха войни и конфликти и остри постколониални спорове за уреждане на дългове.\n\r\nНякои от най-кръвопролитните граждански войни през 90-те години на миналия век - в Конго и в Либерия - станаха бележки под линия за историята. Руанда преживя геноцид със стотици хиляди убити. Югославия, разкъсана от продължително насилие, кланета и разселвания, произведе много по-голямо медийно отразяване и дори нови държави. Военната намеса на Запада в края на 90-те години притъпи национализма на Сърбия и свали оковите от Косово. Отслабената Русия не бе в състояние да помогне на традиционния си съюзник в Белград. А световната икономика като цяло беше силна.\r\nПосле дойде 11 септември.\n\r\n\n\r\nАл Кайда изведе до невиждано дотогава равнище терора, който бе наблюдаван в реално време по света. В отговор администрацията на Буш нападна Афганистан и свали талибаните, приютили Осама бин Ладен, докато заговорничеше срещу Запада. Сега, осемнайсет години по-късно, Съединените щати още са там.\n\r\nВойната в Ирак бе основана на невярна разузнавателна информация, че иракският диктатор Саддам Хюсеин - подкрепян от САЩ, когато воюваше с Иран - притежава оръжия за масово унищожение. Вашингтон отправи към света призив \"вие или сте с нас, или против нас\", предизвикал насрещна реакция на много места, най-вече във Великобритания, където тогавашният премиер Тони Блеър и до днес остава политически парий, защото последва Буш.\n\r\nНавремето Фукуяма клонеше към неоконсерватизма и подкрепяше нахлуването в Ирак, но после се обяви против войната. Сега той казва, че войната в Ирак е подкопала американската политика по света, а финансовата криза от 2008 г. е опровергала претенциите на САЩ, че са създали добър международен икономически ред.\n\r\nФукуяма заявява: Мисля, че тези две събития проправиха пътя за голямата ответна популистка реакция, която наблюдаваме сега.\"\n\r\n\n\r\nФукуяма казва, че е разтревожен от това колко много гласоподаватели избират популистки лидери, които разделят обществото и нямат формула за демократично управление. Съчетаването на популизъм и национализъм е доминиращата движеща сила на много места - от \"Америка на първо място\" на Тръмп до Brexit, от отказа на Израел да се откаже от еврейските селища в окупираните палестински територии до скоростните ограничителни мерки на Индия в спорния Кашмир и сегашната инвазия на Турция в Сирия.\n\r\nФукуяма казва, че сценарната книга на популисткия лидер обикновено изглежда горе-долу така: \"Хора, аз ви представлявам. Вие сте чисти, а елитите са корумпирани, и аз трябва да ги отстраня от политическата система.\"\n\r\nФукуяма обаче все още вярва, че системата на контрол и баланс в отдавна установените институции на демокрациите ще продължи да работят. Популизмът, твърди той, не благоприятства доброто управление и, разбира се, просперитета. \"Започването на търговска война. . . не изглежда много добра идея за запазване на просперитета\", казва той и добавя: \"Възможно е този тип движения да се самоограничават в бъдеще.\"\r\n\n\r\nРазрушителната гражданска война в Сирия, навлязла в деветата си година, започна с бунт срещу президента Башар ал Асад в рамките на злощастната Арабска пролет през 2011 г., която свали от власт автократи, но ги замени с още диктатура, хаос и война.\n\r\nСирийският конфликт донесе страдания с чудовищни размери: стотици хиляди загинали, милиони разселени и възход на варварската групировка \"Ислямска държава\", която в един момент контролираше обширни части от Сирия и Ирак и извършваше терористични нападения в цяла Европа.\n\r\nВторичен продукт от възхода на \"Ислямска държава\" беше глобалната бежанска криза и бягството на милиони преследвани хора в мащаби, невиждани от Втората световна война.\n\r\nСпоред Фукуяма стремителното засилване на миграцията е предизвикало враждебна реакция в културен план и антиимигрантски нагласи, от които са се възползвали \"много на брой опортюнистично настроени политици, съзрели голяма възможност в това да мобилизират нови източници на подкрепа за себе си\".\n\r\n\n\r\nПътят от разпадането на Съветския съюз до днешната могъща Русия беше хаотичен и в началото не мина без унижения за Москва.\n\r\nГодините на управлението на Борис Елцин след свалянето на последния съветски лидер Михаил Горбачов се характеризираха с подход на безкритично възприемане на свободния пазар, който донесе клептокрация, разпродаване на държавните предприятия и ерата на олигарсите, мафията и поражението в първата война в Чечения.\n\r\nСлед това, с настъпването на новото хилядолетие, на власт дойде Владимир Путин като противовес на западния либерализъм, който той толкова често критикува.\n\r\nПри него имаше втора война в Чечения, в която бяха убити хиляди хора. Русия нахлу в Грузия и анексира Крим от Украйна, след като подкрепи руските сепаратисти там.\n\r\nУстановила нова доминация в задния си двор, Русия започна да поглежда и по-надалеч, най-вече с намесата си в изборите в САЩ, която според някои е помогнала на Тръмп да стигне до Белия дом.\n\r\nПрез 2018 г. Путин - отново на власт и все така готов да поема рискове - се похвали с разработването на нови ядрени оръжия без аналог на запад. По думите му те са отговор на излизането на САЩ от ракетен договор от Студената война и усилията на Вашингтон да създаде система за противоракетна отбрана. \"Никой не ни чу. Сега ни чувате\", заяви руският президент.\n\r\nФукуяма казва следното за Путин: той \"създаде форма на руски национализъм, който е зависим от империята, от контрола му (на Путин) над всички страни, заобикалящи Русия. Усещането (на Путин) е, че по същество той се намира във война със Запада. Това е наследство от съветските времена, защото това е светът, в който той е израснал.\"\n\r\n\n\r\nАвторитарната хватка на Китай върху всичко, което смята за свои вътрешни работи - от масовите задържания и нарушенията на правата на мюсюлманите в провинция Синцзян до подхода му да не проявява никакво търпение към протестиращите в Хонконг - продължава с неотслабваща сила.\n\r\nВъзходът на Пекин през последните три десетилетия преначерта геополитическата карта. Неговото финансово влияние, опитите му да засили влиянието си с инициативата \"Един пояс, един път\" (наричана още \"Нов път на коприната\") и неуредените търговски спорове със САЩ го правят по-непредвидим от всякога.\n\r\nФукуяма смята, че нарасналото богатство и сила на Китай преобръща с главата надолу системата на международните отношения - без значение как се използва тази сила. Но, отбелязва той, откакто Си Цзинпин дойде на власт, Китай тръгна \"в доста по-авторитарна посока\".\n\r\nТази нова картина, заявява Фукуяма, \"доведе до сегашното влошаване на американско-китайските отношения. И се опасявам, че тази обстановка ще се запази, дори и в САЩ да дойде на власт ново правителство.\"\n\r\n\n\r\nПоглеждайки назад от позицията на времето, Фукуяма все още смята, че падането на Берлинската стена е огромна победа за човешката свобода.\n\r\nЕдна по-мрачна ирония на историята през изминалите 30 години - главно в Европа - е завоят на бивши комунистически държави към крайнодясното, в някои случаи прегръщайки идеологии, които не са далеч от фашизма. Но въпреки \"безпокойствата за страни като Унгария и Полша\" Фукуяма смята, че те все още са много по-добре, отколкото при комунистическата диктатура.\n\r\nМного хора не разбират как това да си част от ЕС, например, им е позволило да живеят в мир и стабилност, каквито преди не са съществували.\n\r\nДнес Фукуяма поглежда към други бунтове - протестните движения в Хонконг, Алжир и Судан, например - и казва, че все още таи надежда, че пак ще дойде момент, в който историята може да достигне до нов кръстопът.\n\r\nТой нарича това \"духа на 1989 г.\"\r\n/БТА/\n\r\n ", "date": "2019.11.07", "title": "Дойде ли обявеният от Фукуяма край на историята?"}
{"url": "https://www.dnes.bg/politika/2019/11/07/rumen-hristov-spiram-da-naricham-kolegite-si-desni.428922", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Аз също спирам да наричам доскорошните си колеги \"десни\". Освен личностните различия между нас, явно има и идеологически. Имаше гласове, които отидоха за Манолова, от \"Демократична България\", каза в студиото на \"Денят ON AIR\" лидерът на СДС Румен Христов.\n\n\r\nСпоред него всички десни можеха да бъдат заедно на изборите и да постигнат по-големи успехи.\n\r\n“Когато нямаш алтернатива, не бива да подкрепяш БСП. Днес имаше среща с кметове, които победиха, затова Борисов беше благосклонен. Когато някой загуби, най-лесно е да оспори изборите\", коментира още лидерът на СДС.\n                    \n                    \n                \n                \n                \n                \r\nПо думите на Христов твърдението, че Фандъкова е избрана с ромски гласове, не отговаря на истината.\n\r\n\"Нашият принос в София е около 25 000 гласа. Вярно е, че ГЕРБ направи много и за ромите. Равносметката след изборите е, че \"десницата\" е силна, картата на България остана синя и БСП не е алтернатива\", заяви Румен Христов. \n\r\nМнението му е, че не е лошо наличието на квадратчето \"Не подкрепям никого\" в бюлетините.\n\r\n\"БСП е вторият политически субект в България, те имат представители във всяка секция. Да се каже, че протоколите са написани в някакво мазе, не е вярно. България вече има други приоритети, хората не са толкова политизирани. Трябва да се работи избирателната активност да бъде повишена\", отсече лидерът на СДС в ефира на. \n\r\nТой заяви, че икономическото положение на България при започването на Прехода е било много тежко и това е дало голям отпечатък върху развитието на страната.\n\r\n\"Бюджет 2020 е изпълним и балансиран. Приходите и разходите се зануляват и нямаме дефицит. В средносрочната програма също се залага такъв балансиран бюджет. Трябва да не трупаме дългове и да търсим буфери, защото е възможна икономическа криза. В последните 5-6 години има увеличение на бюджета за здравеопазване, а медиците не са доволни. Има нужда от реформи в здравната система\", коментира Румен Христов.", "date": "2019.11.07", "title": "Румен Христов: Спирам да наричам колегите си “десни“"}
{"url": "https://www.dnes.bg/stranata/2019/11/07/pochina-momcheto-padnalo-ot-karuca-v-lukovit.428894", "text": "Починало е детето, което падна от каруца в Луковит. \r\n\r\nТрагичният инцидент стана в ромската махала в града в сряда вечерта. Тогава 10-годишният Персиян е идвал от ромския квартал \"Изток\", паднал е от каруцата, а конят е продължил още 150 метра надолу, предаде Нова тв.\nМомчето беше настанено в реанимация в плевенската болница в тежко състояние.\r\n\r\nОт началото на годината само в Луковит има два инцидента с каруци.\r\n\r\n\r\n\r\n ", "date": "2019.11.07", "title": "Почина момчето, паднало от каруца в Луковит"}
{"url": "https://www.dnes.bg/sport/2019/11/07/shte-prevzeme-li-ludogorec-i-barselona.428866", "text": "Лудогорец излиза тази вечер срещу испанския Еспаньол в среща от Група \"Н\" на Лига Европа, която ще се играе от 22:00 часа българско време.\r\nПри победа за Еспаньол днес \"папагалчетата\" ще се класират за 1/16-финалите на Лига Европа. Лудогорец не трябва да губи в днешния мач и да вземе поне точка в Каталуния, тъй като съществува реална опасност отборът да бъде изместен от второто място тази вечер.\n\r\nВ Разград \"орлите\" допуснаха минимално поражение с 0:1 от този противник и днес са жадни за реванш.\n\r\nЗа домакините аут е контузеният Кайери, както и наказания Х. Лопес, докато разградчани са в оптимален състав и няма контузени и наказани футболисти в редиците на Станислав Генчев.\n                    \n                    \n                \n                \n                \n                \r\nПреди този мач испанците са лидери в групата с актив от 7 точки, а разградчани са втори с точка по-малко. Третото място е за Ференцварош с актив от 4 точки, а ЦСКА (Москва) заема последната позиция без спечелена точка.\n\r\nПоложителното за Лудогорец в този мач е, че домакините не са изобщо във форма и са допуснали цели три загуби в последните си пет мача от всички турнири, като е доста вероятно да излязат и с резерви днес.\n\r\nФормата на \"орлите\" обаче е доста добра и отборът има четири успеха и поражения за последните пет мача. Нашата прогноза за този двубой е реми с по едно попадение.\r\n", "date": "2019.11.07", "title": "Ще превземе ли Лудогорец и Барселона?"}
{"url": "https://www.dnes.bg/rock/2019/11/07/sboguvame-se-s-kiss-v-arena-armeec-prez-2020-g.428858", "text": "България ще стане част от последното турне на KISS End of the Road. Концертът на легендарните рокаджии ще бъде на 18 юли 2020 г. в зала \"Арена Армеец\".\r\n\r\nПо време на световната обиколка бандата ще се сбогува със своите фенове след повече от четири десетилетия музикална история.\r\n\r\nПол Стенли, Джийн Симънс, Ерик Сингър и Томи Тайър обещават уникално шоу, включващо сценични ефекти, пиротехника, огромна сцена.\r\n\r\nШоуто ще продължи повече от два часа, в които ще чуем рок химни като \"I Was Made For Lovin 'You\", \"Love Gun\", \"Deuce\" и \"Rock And Roll Nite\"...\r\n\r\nТурнето End of the Road стартира през януари 2019 във Ванкувър, Канада и премина през най-големите арени в Северна Америка, Европа и най-големите музикални фестивали. \r\n\r\nНа 17 юли 2021 г., групата основана през 1973-та, ще излезе на сцената за последен път в града, където всичко започна – Ню Йорк. ", "date": "2019.11.07", "title": "Сбогуваме се с KISS в \"Арена Армеец\" през 2020 г.!"}
{"url": "https://www.dnes.bg/index/2019/11/07/ritnici-boi-koi-i-zashto-napadna-peveca-ivailo-kolev-posred-bial-den.428837", "text": "Певецът Ивайло Колев бе нападнат и пребит от неизвестни лица във входа на блока си в София миналата сряда, точно преди концерт, който трябваше да изнесе в столичен клуб.\n\r\n\"Бях пребит посред бял ден. Това е нещо, което не бива да се случва в една демократична държава\", каза той пред Нова тв. \n\n\r\nТой обясни, че е бил жестоко ритан в главата и гърба и за щастие е успял да предпази лицето си. \n\r\n\"Бях ритан в главата като футболна топка, казах им да не ми ритат главата, защото имам концерт, прикрих се да не ми пострада фасадата“, разказа той. \n\r\nСлучката се е разиграла между етажите на кооперацията, в която изпълнителят живее. \n                \n                \n                \r\nДвамата нападателите не дали каквото и да било обяснение за агресивното си поведение. \n\r\nЕдинственото, което Колев успял да чуе, докато го ритали, били думите: \"Защо притесняваш жена ми?”. \n\r\nКолев призна, че не признава поръчителя на нападението. \n\r\nПевецът предполага, че нападението може да е свързано с битов проблем, но е в прекрасни отношения с всичките си съдени.\n\r\n\"Имам теч в банята, който идва от съседите. По мирен начин реших да се свържа с тях, оставяйки бележка с номер за контакт”, обясни Колев.\n\r\nКолев споделя, че след инцидента му е било трудно да ходи и имал световъртеж.\n\r\nСлед случилото се изпълнителят върнал повикания на адреса екип на Спешна помощ, надявайки се, че е в състояние да изнесе планирания концерт.\n\r\n\"Малко след това осъзнах, че това е непосилно и отидох в болница, където констатираха, че имам сътресение на мозъка”, каза още изпълнителят.\n\r\nТой вече е разпознал един от нападателите си и е дал показания. \n\r\nСмята, че случилото се трябва да придобие широк обществен отзвук, защото подобни деяния са недопустими.\r\nКолев допълни, че не само той, но и негови познати стават често пъти обекти  на агресия. \n\r\n\"Преди месец и половина една кола на магистрала „Тракия“ ме засече, принуди ме да спра в средната лента, шофьорът слезе от колата си, опита се да отвори вратата на моята, благодарение на това, че тръгнах бързо се размина, но според мен този човек не мислеше дори за своето здраве, защото колите префучаваха бързо покрай него. Хората свикнаха да си решават проблемите като в каубойски филм, а ние имаме органи на реда\", каза още певецът. ", "date": "2019.11.07", "title": "Ритници, бой... Кой и защо нападна певеца Ивайло Колев посред бял ден?"}
{"url": "https://www.dnes.bg/obshtestvo/2019/11/07/borisov-izpylnihme-usloviiata-na-ek-za-otpadane-na-monitoringa.428857", "text": "Държавата ни е изпълнила всички показатели и препоръки, които Европейската комисия е поставила като условия за отпадане на мониторинга.\r\nТова каза премиерът Бойко Борисов, който се срещна с делегация на Венецианската комисия в Министерския съвет.\r\nСпоред министър-председателя постигнатият от България прогрес в тази сфера кореспондира на ангажиментите, които страната ни е поела, присъединявайки се съм Европейския съюз, съобщиха от правителствената пресслужба.\r\nБорисов беше категоричен, че гарантирането на върховенството на закона и занапред ще бъде приоритет за страната ни.\n\r\nПо отношение на предложените законодателни промени на Наказателно-процесуалния кодекс, министър-председателят изтъкна, че проектът е изготвен в изпълнение на препоръките на Механизма за сътрудничество и оценка на ЕС.\r\n                    \n                    \n                \n                \n                \n                Становището на Венецианската комисия по законопроекта е изключително важно за България и нашето правителство ще се съобрази с него, отбеляза премиерът. Той изтъкна, че преди да бъде поискано мнението на Венецианската комисия по промените, темата е била обсъдена и с Брюксел.", "date": "2019.11.07", "title": "Борисов: Изпълнихме условията на ЕК за отпадане на мониторинга!"}
{"url": "https://www.dnes.bg/notifikacii/2019/11/07/airbnb-zapochva-proverki-na-vsichki-7-mln-obekta-v-spisycite-si.428829", "text": "Компанията за отдаване на частни жилища под наем за кратки срокове Airbnb планира през следващата година да провери всички 7 милиона обекта, които са в списъците й, предаде Асошиейтед прес.\n\r\nПроверката цели да покаже дали имотите отговарят на основните стандарти за качество, дали снимките са точни, дали адресите и други детайли също са акуратни. Ще се проверява за чистота, сигурност и основно оборудване. \n\r\nПроверката ще приключи до 15 декември 2020 г. Считано от 15 декември на настоящата година платформата ще преориентира резервацията на клиентите към нов обект или ще им връща парите, ако даден имот не отговаря на стандартите й за акуратност.\n\r\n                \n                \n                До 31 декември платформата ще задейства 24-часова гореща линия в САЩ, на която гости, съседи и други лица могат да съобщават за проблем. Такава гореща линия ще бъде задействана глобално догодина. \n\r\nСчитано от 15 декември, платформата освен това ще разшири проверките на обекти, за които нейната електронна система подаде сигнал, че има нещо подозрително при резервирането. Така например ще се проверяват резервациите за една нощ в големи жилища, за да се предотвратят неразрешените партита.\n\r\nДо тези мерки се стигна след трудна седмица за Airbnb. Миналия четвъртък при неразрешено парти за Хелоуин в имот, отдаван под наем през платформата в Оринда в Калифорния, бяха убити петима души. \n\r\nСъщевременно медийната група Вайс разкри измама, при която собственици на имоти настаняват клиентите в по-некачествен имот, като твърдят, че онзи, който те са резервирали първоначално, не е на разположение. Клиентите, които се опитвали да си върнат парите заради това, имали проблеми, а домакините пишели лоши неща в коментарите за тях.\r\n \r\n/БТА/", "date": "2019.11.07", "title": "Airbnb започва проверки на всички 7 млн. обекта в списъците си"}
{"url": "https://www.dnes.bg/sofia/2019/11/07/prezastroiavane-metro-problemite-pred-noviia-kmet-na-ovcha-kupel.428859", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Демократична България\" си осигури сериозно представителство в местния парламент и ще имат 12 общински съветници. Освен това градската десница се пребори и за 8 столични районни кмета. Един от спечелените от тях квартали е \"Овча купел\".\n\r\nНовоизбраният кмет на столичния район е кандидатът на \"Демократична България\" Ангел Стефанов. Той спечели убедително балотажа с 10 345 гласа срещу 6 816 за досегашния кмет от ГЕРБ Христина Семерджиева.\n\r\n\"Явно системата досега не е работила достатъчно добре и затова хората потърсиха промяна. Ще бъда постоянно сред хората, ще опитам да изкарам администрацията на терен\", даде заявка Стефанов в студиото на \"България сутрин\".\n                    \n                    \n                \n                \n                \n                \r\nСпоред него направените инвестиции в квартала не са малки, но много от тях са изключително закъснели. \n\r\n\"Бул. \"Монтевидео\" е в дневния ред и общинския бюджет от 20 години. Дори в момента самият булевард не е завършен. Това показва, че отношението към квартала не е на ниво. На бул. \"Линкълн\" нямаше джобове за контейнерите за отпадъци, наложи се изрязването на положен асфалт, за да се обособят места за дървета, има оплаквания от \"легнали полицаи\", оплаквания за запушени отводнителни елементи, някакво пропадане...\", обясни новият кмет на \"Овча купел\". \n\r\n\"Метрото е другият голям инвестиционен проект. Смея да твърдя, че е забавено. Положението с обществения транспорт в квартала е много лошо\", \r\nТой е на мнение, че жителите на \"Овча купел\" най-много са искали диалогична комуникация с общинската администрация, а това е липсвало. По думите му хората са си дали сметка, че районната администрация няма реално отношение към инвестициите.\n\r\nСтефанов смята, че общинският съвет ще подходи разумно и няма да спре парите за подобряване на състоянието на квартала. Той очаква голяма диалогичност и да не бъдат делени районните кметове на \"наши\" и \"чужди\".\n\r\nАнгел Стефанов обяви още, че ще се запознае със сигналите за презастрояване на квартала и ако се налага някъде да се прави ремонт на ремонта, то ще бъде направено и това.\n\r\n\"Огромни части от района нямат актуални устройствени планове, това се използва от много находчиви инвеститори и граждани. Един от моите приоритети е да съдействам за бързото приемане на подробни устройствени планове. Кварталът не трябва да стои замразен в това състояние, но има периферни територии, където наистина може да се строи\", каза още кметът на  \"Овча купел\".\n\r\nТой отбеляза, че бежанският център в квартала е разтоварен и в него вече живеят предимно семейства с деца. Но бе категоричен, че мястото му не е в жилищни райони, а изнесен извън населените места. Това е една от темите, по които Стефанов ще работи в мандата си.", "date": "2019.11.07", "title": "Презастрояване, метро... Проблемите пред новия кмет на \"Овча купел\""}
{"url": "https://www.dnes.bg/obshtestvo/2019/11/07/gerb-zapochna-s-otcheta-pyrva-politicheska-sila-sme.428867", "text": "ГЕРБ отново е първа политическа сила и е получила най-много гласове. Това каза в началото на  националната работна среща на партията административният секретар Цветомир Паунов.\r\nНад 803 хиляди са гласовете за партията, тя печели в 163 общини, увеличава се с 80 нови общински съветници и има 1887 общинари след изборите. Картата на България след изборите е синя, заяви Паунов.\r\nНа срещата ще бъдат отчетени изборните резултати от последните местни избори.\r\nПрисъстват лидерът на партията и  премиер Бойко Борисов, членовете на Изпълнителната комисия, избраните  кметове, общинските ръководители.\r\nВ срещата ще участва и коалиционният партньор от СДС.\r\nТя започна с представяне на кметовете, избрани в двата тура на местния вот.\r\n                    \n                    \n                \n                \n                \n                Росен Плевнелиев, президент в периода 2009 - 2011 г. Коментира, че на отминалия вот се е говорело много за манипулации на изборния процес, но точно тези, които са твърдели това, са си мълчали при  Костинбродската афера.\n\r\n\"Манолова, Слави Трифонов, президентът Румен Радев мълчат и не дали своята оценка какво се случи в Костинброд, а имат наглостта да говорят за честни и почтени избори, когато някои от тях бяха основни действащи лица в Костинбродската афера\", упрекна той. \n\r\nТой не скри разочарованието си от това, че Демократична България подкрепи Мая Манолова на балотажа за кмет на София в битката й с претендента на ГЕРБ Йорданка Фандъкова. \n\r\nСпоред Плевнелиев разцеплението в дясно тече в последните 20 години, но вината не е на ГЕРБ.\n\r\n\"Крайно време е да си изберат Мая Манолава за шеф, за да се знае кой кое е\", скочи той. \n\r\nСпоред Плевнелиев ГЕРБ постигна много през  последните 13 години.\n\r\n\"Вълшебната думичка още от първия мандат беше \"градим и надграждаме\", модернизирайте, а не рушете като други, чака ни най - тежката битка през 2021 г и тя ще бъде прожектирана още през следващите месеци от Радев, Нинова, анализатори, ще ни прожектират една генералска битка, но истинската ще е на ценности между демократи и популисти\", каза той. ", "date": "2019.11.07", "title": "ГЕРБ започна с отчета: Първа политическа сила сме!"}
{"url": "https://www.dnes.bg/index/2019/11/07/dobra-ideia-li-e-da-karame-celogodishtno-sys-zimni-gumi.428860", "text": "Добра идея ли е да караме цяла година със зимни гуми? На пръв поглед в това има известна икономическа логика. Но съществуват и няколко сериозни практически проблема. \n\r\nПриблизително пет години - толкова ще ни послужат гумите ако сменяме редовно зимни с летни. Ако използваме най-популярните размери у нас, 16-цолови гуми, то за тези пет години ще похарчим около 1800-1900 лева, без да включваме разходите за съхранение на излишния в момента комплект.\r\nНо ако заложим на това да караме само със зимни гуми, комплектът ни ще издържи средно две години и половина. Сумата, която ще похарчим, е с 400 лева по-малко - няма да мислим за съхранение,  зимните ви гуми ще се износват доста повече през лятото, но пък ще ги подменяте по-често, така че всичко изглежда наред.\n                \n                \n                \r\nНо ето къде идват проблемите. \n\r\nЗаради дълбоките си канали за отвеждане на вода летните гуми (вляво) са по-неподатливи на аквапланинг от зимните. И пак заради тях са несравнимо по-зле върху сняг и лед\n\r\nПърво, зимните гуми не са особено добри в сухо време, а и са по-податливи на аквапланинг, защото нямат толкова широки канали за отвеждане на водата.\n\r\nВторо, по-меката им смес означава, че се износват доста по-бързо и специфичните ламели по протектора се заличават.\r\n\r\n\r\n \r\n ", "date": "2019.11.07", "title": "Добра идея ли е да караме целогодищно със зимни гуми? "}
{"url": "https://www.dnes.bg/obshtestvo/2019/11/07/dekar-pshenica-izhranva-4-chlenno-semeistvo-10-godini.428864", "text": "Семейство от четирима може да живее 10 години с хляб, произведен от един декар пшеница. Най-големият хляб, произведен в света, е дълъг 9,2 км и е бил изпечен в пекарна в Акапулко, Мексико през януари 1996 година. Това са само част от интересните факти могат да бъдат прочетени в наръчника \"От зрънцето до хляба\".\n\r\nПредседателят на Браншовия съюз на хлебарите и сладкарите Мариана Кукушева сподели, че книжката е част от комуникационна стратегия, чиято крайна цел е възпитаване на децата в здравословно хранене.\n\r\nСпоред нея хлябът трябва да остане насъщен и да присъства на всяка трапеза и най-вече в дневното меню на децата. \n\r\n\"Няма диета в света, която да отрича хляба, защото всякакви опити за такива хранителни режими са докарали нещата до тежко увреждане на организма. Необратими са последствията от изключване на хляба от дневното меню. Разбира се, хлябът трябва да присъства в определени дози или физиологични норми. Неслучайно там някъде сме споменали ясно, съгласно нормативната уредба на България, каква е дневната дажба за най-малките, каква е за следващата възраст\", обясни тя пред БНР.\n                    \n                    \n                \n                \n                \n                \r\nСпоред Кукушева децата са запознати в известна степен със здравословното хранене.\n\r\n\"Не са толкова далеч колкото ги възприемаме, четейки някои публикации, най-вече в интернет пространството, които са от анонимни източници. Българските деца имат усета, имат познанията, които трябва да засилим. Имат и интелигентността да знаят, че хлябът е молитва и начин на живот и да не го изключат от своето меню\", коментира тя.", "date": "2019.11.07", "title": "Декар пшеница изхранва 4-членно семейство 10 години "}
{"url": "https://www.dnes.bg/blizak-iztok/2019/11/07/erdogan-ima-oshte-teroristi-krai-turskata-granica-v-siriia.428868", "text": "Турският президент Реджеп Ердоган отново заяви, че независимо от изтичането на определения краен срок в споразуменията на Турция със САЩ и Русия терористите не са се изтеглили напълно от района покрай турската граница в Сирия, предаде турската частна телевизия НТВ.\n\r\nПо думите на Ердоган към момента не е спазен нито крайният срок от 120 часа, договорен със САЩ, нито този от 150 часа, договорен в меморандума с Русия за изтегляне на терористите от определената ивица покрай границата с Турция.\n\n\n\r\n\"Терористи продължават да нападат Сирийската национална армия /СНА/ (подкрепяните от Анкара сирийски бунтовници), която съответно им отвръща\", каза Ердоган.\n                    \n                    \n                \n                \n                \n                \r\nПо думите му само тази сутрин СНА е дала 11 жертви, а от вражеска страна жертвите са още повече.\n\r\nТурският президент спомена и телефонния разговор, който проведе снощи с американския президент Доналд Тръмп. Той посочи, че след разговора е решил все пак да отиде на планираното посещение в САЩ по-късно този месец.\n\r\nЕрдоган отбеляза още, че възнамерява да обсъди положението в Сирия и с руския президент Владимир Путин, пише БТА.\r\n ", "date": "2019.11.07", "title": "Ердоган: Има още терористи край турската граница в Сирия"}
{"url": "https://www.dnes.bg/politika/2019/11/07/borisov-skochi-na-db-ne-sa-gradska-desnica-a-deca-i-vnuci-na-nomenklaturata.428874", "text": "\nПремиерът и лидер на ГЕРБ Бойко Борисов не разкритикува съпратийците си за резултатите от отминалия местен вот, защото винаги, когато го правил, опозицията се възползвала от ситуацията, търсила проблеми и започвала да се мисли за алтернатива на управлението. \n\r\nЗа сметка на това обаче скочи срещу Демократична България, която застана на страната на независимата, но подкрепена и от БСП, Мая Манолова на балотажа за кметския стол в София. \n\n \"Много съм огорчен от нашите приятели, но ние трябва да спрем да ги наричаме десница, защото това са децата и внуците на бившата червена номенклатура\", отсече Борисов. \n                    \n                    \n                \n                \n                \n                \r\nТой призна, че е бил провокиран да свика националната среща на ГЕРБ днес именно от опозицията. \n\r\n\"Но сега, ако им направим едни избори, какво ще стане? Пак същото, само че ще пострада индустрията\", коментира премиерът.\r\n\"Да покажем сега как изглежда пропуканият ГЕРБ, защото по техните разбирания, ако сега излезем отвън, това ще е голям протест\",  каза Борисов. \n\r\nПремиерът се похвали и с голям ръст на икономиката, спад на безработица, намаляване на контрабандата. За сравнение  посочи, че по времето на последното служебно правителство са се губили камиони с цигари, а сега - \"бой по контрабандата - такова чудо!\". \n\r\nТой коментира и обвиненията на щаба на Мая Манолова, че в ромските махали в София масово се пускали бюлетини за Фандъкова, което било основание да се смята, че вотът им е купен. \n\r\n\"Казват, че ромите много обичали Бойко. Бойко имат право да го обичат, защото осигуряваме работни места, защото им вкарахме 50 000 деца да учат, а не да се учат да крадат. За  София да си говорим с тези високи интелигентни, ако не са ромите кой ще ни чисти, само ромите работят в чистотата, метат като пчелички, но ние сме осигурили децата им да са образовани, колкото нашите и те да си изкарват с честен труд парите\", отсече лидерът на ГЕРБ. \n\r\nТой обаче направи и сравнение с вота за президента, на който се оказва, че ромите са гласували много повече за претендента на БСП Румен Радев, а не за кандидата на ГЕРБ Цецка Цачева. \n\r\n\"Как са гласували на президентските избори – оказва се, че Радев го обичат повече, над 40 хиляди за него, за нашата Цецка само 19 000\", посочи Борисов.  \n\r\nСпоред него БСП, но и Демократична България са се озлобили много срещу ГЕРБ поради няколко причини.\n\r\nЕдната от тях е сделката за изтребителите F-16, която сключи неговото правителство. \n\r\n\"Въпреки цялото усилие на служебното правителство, когато почти купиха \"Грипен\", ние обърнахме и дадохме геостратегическото направление реално с купуването на F-16, с което ставаме не само сила, но започват да ни гледат по друг начин в НАТО\", коментира Борисов. \n\r\n\"По-яростни станаха, когато за първи път половин милиард вложихме в газопровода с Гърция за втечнен газ и тогава ептем вече не са актуални и много ми се озлобиха и вече не си сдържаха нервите, когато службите и прокуратурата хванаха за шпионаж един по един няколко човека, това вече си ги разкри и те си отидоха при Мая Манолова\", обвини още премиерът.  \n\r\n\"Аз, ако сгреша в нещо си отивам и ако не ме върне народът, си седя у нас, кое ви дразни толкова?\", задочно попита той опонентите си.\n\r\nБойко Борисов призова лидерката на БСП Корнелия Нинова да изпрати при него червените активисти, за които тя твърди, че са били репресирани след изборите. \n\r\nТой се закани, че ако се окаже, че това наистина е вярно, а не е просто поредната манипулация от страна на червената шефка, ще реагира на ситуацията, както и че лично ще се извини на потърпевшите. \n\r\n\"Все пак да ни видят усмихнати днес, аз ще ви се карам следващия път, не само че трябва да сте много добри, като видиш една хартийка паднала, се наведи и я вземи, докато дойде фирмата, ако има опасна шахта, ти застани до нея, за да видят хората, че милеете за град, хората искат да го видят, а ние трябва да качим качеството\", обърна се накрая Борисов към новите кметове от ГЕРБ.", "date": "2019.11.07", "title": "Борисов скочи на ДБ: Не са градска десница, а деца и внуци на номенклатурата!"}
{"url": "https://www.dnes.bg/index/2019/11/07/idei-bez-granici-bylgarite-koito-uspiavat-da-ni-obediniat.428846", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПреди няколко дни журналистът Даниел Ненчев представи първата си книга - \"Идеи без граници\". В нея той събира някои от най-добрите си интервюта с български артисти, доказали се по света. Сред тях са Александрина Пендачанска, Александър Морфов, Алек Попов, Андрей Паунов,  Васко Василев, Веско Ешкенази, Галин Стоев, Георги Господинов, Камен  Донев, Капка Касабова, Лилия Абаджиева, Христо Явашев-Кристо и други.\r\n\"Работил съм за радио, за печатни издания, не бях използвал само  най-старата медия - книгата. Събирам 30 интервюта с най-ярките ни  представители по света, които създават смисъл\", каза Даниел Ненчев пред . Поводът за издаването на книгата е 30-годишнината от началото на демократичните промени в България.\r\n                \n                \n                За Ненчев, Георги Господинов е сред примерите, които успяват да създадат универсални послания, които да стигнат до много хора. \n\r\n\"Това, което ги свързва е, че повече от всички други българи успяват да ни обединят. Нека чрез тези хора да започнем да празнуваме 30 години от 1989 г. Тези хора заслужават подобно издание\", коментира Ненчев.\n\r\nИ отбеляза, че това са най-задълбочените му интервюта. \r\nА тази събота и неделя предаването \"Мултимедия\" ще бъде посветено на 30-ата годишнина от 10 ноември 1989 г.\n\r\n ", "date": "2019.11.07", "title": "\"Идеи без граници\" – българите, които успяват да ни обединят "}
{"url": "https://www.dnes.bg/notifikacii/2019/11/07/vyoryjen-opita-da-ograbi-benzinostanciia-v-sofiia.428873", "text": "МВР разследва опит за обир на бензиностанция в София, потвърдиха за БТА от СДВР.\r\n\r\nПо първоначални данни въоръжен мъж се е опитал да открадне оборота на бензиностанция в столицата. Служителката обаче му казала, че е натиснала паник бутона и той е избягал.\r\n\r\nИнцидентът е станал през изминалата нощ, като полицията издирва извършителя.\r\n\r\nНа този етап повече подробности и кой е обектът не се споменават.", "date": "2019.11.07", "title": "Въоръжен опита да ограби бензиностанция в София"}
{"url": "https://www.dnes.bg/zvezdi/2019/11/07/nora-nedkova-se-diplomira-kato-marketolojka-v-nbu.428872", "text": " Нора Недкова се дипломира. 26-годишната плеймейтка вече може да се похвали, че е висшистка. Тя завърши \"Маркетинг\" в Нов български университет.\r\nЗвездата постна снимка с тога и дипломата в социалната мрежа Instagram и написа:\r\n \r\n\"Всеки,който си поставя ясни цели и продължава да обновява своите знания и умения,ще бъде много по-успешен от тези,които не го правят!Bинаги ще има хора,за които няма да сте достатъчно добри,но важното е да бъдете удовлетворени от самите себе си! Аз съм! Благодаря на семейството ми за подкрепата!\"\r\n \r\nПочитател пита Нора с какъв успех е завършила, а тя отговаря, че е получила много добър 5.\r\n \r\nПреди няколко дни Недкова публикува секси снимки от Дубай, където е била на почивка.\r\n \r\n", "date": "2019.11.07", "title": "Нора Недкова се дипломира като маркетоложка в НБУ "}
{"url": "https://www.dnes.bg/crime/2019/11/07/tiineidjyri-v-aresta-razbivali-kafe-avtomati.428851", "text": "Шестима непълнолетни са задържани за разбиване на автомати за кафе в Кърджали и Момчилград. Това съобщиха от ОДМВР - Кърджали.\r\nТе са на възраст между 15 и 18 години и са задържани за срок до 24 часа в полицейските управления в Кърджали и Момчилград.\r\nТри от разследванията са за кражба, а останалите за повреда и унищожаване на чуждо имущество.\r\nКриминалисти, инспектори от Детска педагогическа стая и разследващи полицаи работят за изясняване и документиране на извършените деяния.", "date": "2019.11.07", "title": "Тийнейджъри в ареста, разбивали кафе автомати"}
{"url": "https://www.dnes.bg/mestni-izbori-19/2019/11/07/kmet-i-obshtinski-syvet-polojiha-kletva-v-stara-zagora.428879", "text": "Кметът на Община Стара Загора Живко Тодоров се закле за начало на третия си мандат начело на града.\n\r\n\"Благодаря на всички граждани, които ни подкрепиха. Нека заедно да направим така, че Стара Загора да стане едно по-добро място за живеене, в което всички да се чувстват добре“, каза градоначалникът, след като заедно с новоизбраните общински съветници произнесе клетвата. Той получи символите на кметската власт от областния управител Гергана Микова.\n\r\nТова стана на първата сесия на новоизбрания Общински съвет в Стара Загора. \n\r\nПредседателят на Общинската избирателна комисия Теодора Крумова връчи удостоверенията за избор на кмета на общината, кметовете на кметства и общинските съветници.\n                    \n                    \n                \n                \n                \n                \r\nОбщинският съветник Иванка Михайлова откри първото заседание на новия местен парламент. \r\n\"Нека изпълняваме задълженията си с разум, със сърце и уважение към нашия град\", пожела тя. \n\r\nЗа нов председател на общинския съвет бе избрана Мария Динева от местна коалиция \"Земеделски народен съюз\". Предложението бе прието и след тайно гласуване тя бе единодушно избрана за председател с 43 гласа \"за\" и 6 \"против\".\n\r\nЗа зам.-председатели бяха избрани досегашният председател на ОС Таньо Брайков от ГЕРБ и проф. Иван Върляков от Коалиция \"БСП за България\", който бе кандидат за кмет на града на изминалите избори.", "date": "2019.11.07", "title": "Кмет и общински съвет положиха клетва в Стара Загора"}
{"url": "https://www.dnes.bg/eu/2019/11/07/policiiata-razchisti-lageri-na-nelegalni-migranti-v-parij.428850", "text": "Френската полиция започна тази сутрин мащабна операция за премахване на два лагера в североизточната част на Париж, обитавани от 600 до 1200 мигранти, предаде Франс прес.\n\r\nОколо 600 полицаи придружиха нелегалните мигранти, настанили се в импровизирани палатки близо до столичното околовръстно шосе, до автобусите, с които ги откараха във физкултурни салони и центрове за настаняване в района.\n\r\n\"Студено е и вали. Не зная къде отивам, но ще ида там с удоволствие, защото довечера ще имам покрив над главата\", споделя 32-годишната Ава от Кот д'Ивоар, пристигнала във Франция преди година и неуспяла досега да си намери подслон.\n\r\nОперацията - най-мащабна за френската столица поне от година насам, се провежда в момент, когато вътрешният министър Кристоф Кастанер втвърдява тона, говорейки за миграционната политика. Вчера той увери, че всички лагери в североизточната част на Париж ще бъдат евакуирани до края на годината, пише БТА.\n                    \n                    \n                \n                \n                \n                \r\nТази операция не е случайна - \"решението е взето в изпълнение на (правителствения) план\", отбеляза полицейският префект на Париж Дидие Лалман.\r\n ", "date": "2019.11.07", "title": "Полицията разчисти лагери на нелегални мигранти в Париж"}
{"url": "https://www.dnes.bg/world/2019/11/07/slovosychetanito-na-godinata-klimatichna-stachka.428819", "text": "Издателството Харпър Колинс, публикуващо тълковен речник на английския език, определи понятието climate strike (в превод: климатична стачка) за словосъчетание на 2019 година, предаде ТАСС, като се позова на агенция Прес асосиейшън.\n\r\nТази година понятието е използвало 100 пъти по-често в сравнение с миналата година.\n\r\nПричина са набиращите популярност протести под наслова стачка за климата, вдъхновени от 16-годишната Грета Тунберг. Миналата година тя започна всеки петък да прави такава стачка, изразяваща се в напускане на учебните занятия, за да привлече вниманието върху нуждата от повече усилия в борбата с климатичните промени. Примерът й последваха ученици и студенти от много страни по света. На места в тези стачки за климата се включиха около 1 милион души, както беше в Италия през септември.\n                    \n                    \n                \n                \n                \n                \r\nВ речника на Харпър Колинс са добавени и понятията influencer (инфлуенсър - човек, чието мнение има значение пред определена аудитория), hopepunk (хоуп-пънк - телевизионен жанр, целящ да поражда оптимизъм и позитивно мислене), deepfake (дийпфейк - методика на синтез на изображението, основаваща се на изкуствен интелект), non-binary (небинарен - хора с неутрален пол, тоест, които предпочитат да не се идентифицират нито като мъж, нито като жена) и rewilding (в превод буквално: повторно населяване с диви животни или екологична концепция за поетапно връщане на дивите животни на онези места, на които те са били напълно изтребени от хората)./БТА/\r\n ", "date": "2019.11.07", "title": "Словосъчетанито на годината: Климатична стачка!"}
{"url": "https://www.dnes.bg/sport/2019/11/07/ivan-ot-sliven-nameri-nov-dom-pri-izvesten-kechist.428821", "text": "Семейството на една от най-големите звезди в кеча - американеца Кърт Енгъл се увеличи с още един член.\n\r\n50-годишният Енгъл дочака пристигането на българчето, което осинови. Олимпийският шампион по борба от Атланта 1996 и съпругата му имат още четири дъщери и един син, а вече се грижат и за 15-годишния Иван от Сливен.\n\r\nКърт Енгъл се срещна с тийнейджъра през лятото, а цялата процедура по осиновяването продължи няколко месеца, припомня \"Монитор\".\n\r\nМомчето вече носи и името Джоузеф, а новите му родители полагат всички грижи, за да се адаптира възможно най-бързо, като включително са наели учител по английски език.\n\r\nОсвен това известният кечист явно е решил да прави момчето спортист, тъй като показа в социалните мрежи тяхна обща снимка от фитнеса.\r\n                    \n                    \n                \n                \n                \n                \"Джоузеф е новият ми партньор в тренировките\", написа Кърт Енгъл в Инстаграм.\n\r\nПред телевизионния канал \"TMZ\" Енгъл сподели: \"Наистина е невероятно. 15-годишният ни син вече е при нас и се приспособява към живота в Америка. Имаше много трудности, но той е страхотно хлапе. Със съпругата ми решихме, че не искаме бебе, а по-голямо дете\".\n\r\n ", "date": "2019.11.07", "title": "Иван от Сливен намери нов дом при известен кечист"}
{"url": "https://www.dnes.bg/world/2019/11/07/chast-ot-tavana-na-londonski-teatyr-ruhna-na-predstavlenie.428823", "text": "Част от тавана на лондонския театър \"Пикадили\" рухна по време на представление, предадоха световните агенции.\r\n\r\nНяколко души пострадаха леко, а театърът беше евакуиран.\r\n\r\nПо време на инцидента в сградата е имало 1100 души. \r\n\r\nПаднала е част от мазилката на тавана, в момент, в който се е играела пиеса на Артър Милър \"Смъртта на търговския пътник\", пише БТА.\r\n\r\nНякои от хората в театъра разказват, че преди да рухне частично таванът, са чули нарастващ шум от течаща вода.\r\n\r\nТеатър \"Пикадили\" е построен преди 91 години.\r\n ", "date": "2019.11.07", "title": "Част от тавана на лондонски театър рухна на представление"}
{"url": "https://www.dnes.bg/business/2019/11/07/vsiaka-treta-firma-se-gotvi-da-naema-novi-slujiteli.428820", "text": "Близо 40 на сто от анкетираните в България предприемачи имат намерение да назначават нови служители през следващата година. Незаети в реалния сектор са 140 000 работни места. Данните са от проучване на Българската търговско-промишлена палата (БТПП) за бизнес климата през 2020 г., цитирано от \"Монитор\".\n\r\nТоппроблемите пред компаниите остават недостигът на персонал и работна ръка, цените на енергията и суровините. Фирмите са загрижени, че ще бъдат неспособни да се справят с нарастващото търсене на своите продукти и услуги, защото става все по-трудно да се намерят работници с необходимия профил. Затова от БТПП отново настояват за намаляване на ускоряване на процеса при наемане на работници извън Европейския съюз. \n                    \n                    \n                \n                \n                \n                \r\nНо засега внос на работна сила е основно от Украйна и Виетнам. \n\r\nПо информация на БТПП повече от 6 месеца отнема процедурата за назначаване.\n\r\nБлизо 63% от анкетираните в България предприемачи очакват подобрение на бизнес климата през 2020-та година. През 2019 г. делът им е бил 54%. Анкетата е част от мащабно бизнеспроучване в Европа, в което участват над 53 000 фирми от 28 държави. В резултатите от проведеното проучване България се нарежда в първите пет страни с най-високи очаквания за по-добър бизнес климат и възобновяване на инвестиционната дейност през 2020 г. спрямо 2019 г. Голям песимизъм има във Франция и Италия по отношение на вътрешното търсене.\n\r\nОколо 53% от анкетираните очакват увеличени продажби в чужбина, а малко над 44% от анкетираните са оптимисти за по-високо търсене от местния пазар. За заетостта прогнозите за 2020 г. са за стабилизиране и лек растеж.\n\r\nСпоред председателят на БТПП Цветан Симеонов трябва да бъдат заделяни повече средства за приложни изследвания. Той отчете още, че новите инвестиции в страната се забавят и въвеждането на промени в съдебната система. \n\r\nОт БТПП очакват една предизвикателна 2020 година за европейските фирми главно заради напреженията при свободната търговия, които ограничават инвестициите и растежа на частния сектор. Износът, вътрешното потребление и липсата на квалифициран персонал са едни от основните затруднения пред европейския бизнес.", "date": "2019.11.07", "title": "Всяка трета фирма се готви да наема нови служители "}
{"url": "https://www.dnes.bg/index/2019/11/07/receptata-dnes-krutoni-s-chesyn.428718", "text": "\r\n1 франзела или друг малък хляб по ваш избор\r\n1/3 чаша зехтин\r\n2 чаени лъжички чесън на прах\r\n2 чаени лъжички сушен розмарин, може и пресен накълцан на ситно\r\nсмляна морска сол на вкус\r\n\r\nНарежете хляба на кубчета и го сложете в купа. Изсипете при него зехтина и подправките. С пръсти разбъркайте всичко много добре. Сложете хлебните кубчета в тава върху хартия за печене. Печете в предварително загрята фурна на 180 градуса за 25 – 35 минути, като ги наблюдавайте, за да не изгорят.\r\n", "date": "2019.11.07", "title": "Рецептата Dnes: Крутони с чесън"}
{"url": "https://www.dnes.bg/world/2019/11/07/kolko-struva-edin-rak-iaponec-dade-rokordnite-46-000.428825", "text": "Рак беше изтъргуван за рекордните пет милиона йени (46 000 долара) на първия за сезона търг на раци в Западна Япония, предаде БТА като цитира ДПА.\r\n\r\nЕкземплярът от вида снежен рак е бил с тегло 1,24 килограма и с 14,6-сантиметрова черупка. Той бил уловен в Японско море, край бреговете на префектура Тотори. Купен е от магазина Канемаса-Хамашита в Тотори. \r\n\r\nСобствениците планират да го продадат сега на ресторант в района Гинза в Токио.\r\n\r\nСъщият магазин плати миналата година 2 милиона йени за снежен рак и Книгата на рекордите на Гинес го вписа като най-скъпия рак, продаден на търг. \r\n\r\n\r\n ", "date": "2019.11.07", "title": "Колко струва един рак? Японец даде рокордните $46 000"}
{"url": "https://www.dnes.bg/notifikacii/2019/11/07/stachka-v-lufthanza-otmenia-stotici-poleti.428826", "text": "Двудневна стачка на кабинния персонал на германската авиокомпания Луфтханза започна днес, като се очаква да бъдат засегнати 1300 полета и 180 000 пътници, предаде ДПА.\n\r\nЗа днес са отменени 700 от планираните 3000 полета, а за утре 600 полета ще бъдат анулирани.\n\r\nСтачката е организирана от синдиката на кабинния персонал УФО (UFO) и е част от спор за заплатите и правния статут на синдиката, посочва Асошиейтед прес.\n\r\nЛуфтханза изготвя алтернативно разписание и пътниците ще могат да намерят информация за полета си на сайта на превозвача. Предлагат се и опции за безплатно презервиране за друг полет, допълва ДПА.\n\r\nВчера Франкфуртски съд отхвърли опита на компанията да блокира стачката. Луфтханза обяви, че ще обжалва.\n                \n                \n                \r\nПовечето от полетите на Луфтханза, потеглящи от Германия са анулирани, включително много междуконтинентални връзки от Франкфурт и Мюнхен.\n\r\nКомпаниите Суис, Остриън, Бръсълс еърлайнс и Еделвайс няма да бъдат засегнати, въпреки че са притежавани от Луфтханза. Може да бъде засегнат нискотарифният превозвач Юроуингс, който е филиал на Луфтханза./БТА/\r\n ", "date": "2019.11.07", "title": "Стачка в \"Луфтханза\" отменя стотици полети "}
{"url": "https://www.dnes.bg/world/2019/11/07/obviniha-v-terorizym-bivsh-imam-v-chehiia.428827", "text": "Бивш имам, живеещ в Прага, беше обвинен за тероризъм и може да получи до 15 години затвор, предаде Франс прес, като се позова на съобщение на съдебните власти.\r\n\r\nСамер Шехадех е съден за участие в терористична група и за това, че е подкрепял, насърчавал и финансирал терористични дейности. Той е в ареста от година. Брат му и снаха му са обвинени за същото.\r\n\r\nСамер Шехадех е роден в Прага, от палестински произход е, учил е в Саудитска Арабия и е бил имам на джамията в Прага. Преди пет години я напуска, за да отиде да живее в Словакия. \r\n\r\nПосле се връща в Прага, но напуска отново Чехия през 2016 г. с брат си и снаха си, на които помогнал да се присъединят към групировка в Сирия, свързана с Ал Кайда, пише БТА.\r\n\r\nЧешката полиция е започнала да се интересува от него през същата година, подозирайки го, че подстрекава хората към радикализация. Според медиите бившият имам бил арестуван в Йордания и екстрадиран към Чехия.\r\n ", "date": "2019.11.07", "title": "Обвиниха в тероризъм бивш имам в Чехия"}
{"url": "https://www.dnes.bg/usa/2019/11/07/jenata-pokazala-sreden-pryst-na-trymp-specheli-mesten-vot.428828", "text": "Жена, която беше уволнена, защото показала среден пръст при преминаването на кортеж на президента Доналд Тръмп в щата Вирджиния, спечели местни избори там, предаде Франс прес.\n\r\nПетдесет и две годишната Джули Бриксман, самотна майка с две деца, изгуби работата си като анализатор към компания-подизпълнител на правителството и армията, след като се появи снимка, на която през 2017 г. се вижда как тя кара колело и отправя неприличен жест към кортежа на Тръмп. \n\r\nСлед това уволнение симпатизанти на Тръмп я заплашвали и обиждали, но Демократическата партия поканила Джули за кандидат за място в надзорния съвет на окръг Лаудън. Във вторник Джули спечели място и увековечи победата си с туит, към който има препратка към снимката, коствала й работата. Опонентка на Джули беше републиканката Сюзън Волп.\n\r\n                    \n                    \n                \n                \n                \n                На изборите във Вирджиния републиканците изгубиха контрола върху двете камари на местния парламент. Демократите държат сега всички постове в щата и това е необичаен обрат там от 90-те години на миналия век насам.\n\r\nСъщевременно във втория по големина град в щата Мейн, в който има много африкански мигранти - Люистън, американка от сомалийски произход, беше избрана за член на градския съвет, предаде Асошиейтед прес, цитирана от БТА.\n\r\nСафия Халид, която е на 23 години, е и най-младият член на общинския съвет. Тя е от Демократическата партия. Предизборната й кампания обаче беше белязана от заплахи и опити за компрометиране. Появи се снимка от ученическите й години, на която тя прави неприличен жест към камерата, за която Сафия каза, че е била детинска постъпка, направена, когато е била на 15 години. \n\r\nСафия обаче получила и ненавистни послания от цялата страна, в които тя била обиждана заради цвета на кожата или религията й. Били отправени и призиви за линчуването й, а нейният домашен адрес бил публикуван от неин зложелател в група във Facebook. Халид е родена в Сомалия и е живяла в бежански лагер, преди да дойде в САЩ.\n\r\nОт две десетилетия насам сомалийци започнаха да се местят в Люистън в търсене на жилища на достъпни цени. Сега градът с население 36 000 души е дом за над 5000 африканци.\n\r\nНа местните избори в Мейн, който е вторият \"най-бял\" щат в страната, първо и второ поколение кандидати от четири африкански страни - Сомалия, Конго, Гана и Нигерия, спечелиха места в градските съвети и в училищните комитети.\r\n ", "date": "2019.11.07", "title": "Жената, показала среден пръст на Тръмп, спечели местен вот"}
{"url": "https://www.dnes.bg/sport/2019/11/07/real-unishtoji-galatasarai-brazilski-talant-s-hettrik.428830", "text": "Реал Мадрид не показа милост и победи Галатасарай с разгромното 6:0 в двубой от Група А на Шампионска лига, игран на стадион \"Сантиаго Бернабеу\".\n\r\nФутболистите на Зинедин Зидан тотално доминираха в срещата и само за 14 минути игра вече водеха с 3 гола преднина. Първо Родриго (4', 7') отбеляза две бързи попадения, а малко след това Серхио Рамос (14') бе точен от дузпа. В края на първото полувреме Карим Бензема (45') нанесе четвърти шамар на гостите.\n\r\nПрез втората част кошмарът за Галатасарай продължи, като Бензема отново отбеляза за 5:0 в 81-та минута. В добавеното време на срещата Родриго (90+2') оформи крайния резултат и своя хеттрик в срещата.\n\r\nТака Реал остава на второто място в групата си с актив от 7 точки, с 5 по-малко от лидера Пари Сен Жермен и 5 повече от третия Брюж. Галатасарай е на дъното с 2 пункта.\n                    \n                    \n                \n                \n                \n                \r\nВ друг мач от снощи Аталанта отложи класирането на Манчестър Сити за 1/8финалите в Шампионската лига, след като измъкна 1:1 у дома и взе първа точка в група С.\n\r\nГражданите имаха сериозно предимство до почивката, но вкараха само един гол и след това бяха наказани, като в края трябваше и да треперят, след като вратарят Клаудио Браво бе изгонен и вместо него на голлинията трябваше да застане Кайл Уокър.\n\r\nВ крайна сметка английският шампион остава лидер в групата с 10 точки, но все още не си е гарантирал място в следващия етап, независимо че Динамо Загреб и Шахтьор имат по 5 точки. Преследвачите завършиха 3:3 в другия двубой от групата.\n\r\n", "date": "2019.11.07", "title": "Реал унищожи Галатасарай, бразилски талант с хеттрик"}
{"url": "https://www.dnes.bg/obshtestvo/2019/11/07/siromashkoto-liato-shte-ni-radva-oshte-gradusite-dnes-do-24.428832", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИ днес времето остава топло и доста сходно с вчерашното, с малки разлики в температурите. \n\r\nМинималните започват от 8 до 12 градуса, а през деня ще стигнат до цели 19 – 24. Преди обед ще бъде основно слънчево и топло за сезона. Следобед обаче облаците, най-вече над западните райони, ще се увеличат. На места главно в Западна България за кратко ще превали. \n\r\nВятърът ще бъде до умерен от запад-югозапад с временно усилване в Софийското поле, както и по Черноморието, където се очаква да достигне скорост 13 метра в секунда, .\r\n \r\nВремето над страната днес ще ни радва с високи температури като във Велико Търново ще стигат 26 градуса, Стара Загора -25, Пловдив – 24, а в столицата максималната температура днес е 23 градуса. \n                    \n                    \n                \n                \n                \n                \r\nСъвсем не толкова благоприятна е ситуацията над планините, където ще бъде ветровито, а облаците следобед ще се увеличават. Валежи се очакват в Западна Стара планина. Вятърът ще бъде от югозапад, над 2000 м. надморска височина засилен със скорост до 15 метра в секунда. Температурата на височина 2500 м. ще достига 6 градуса, а на 1500 м. - 13 градуса.", "date": "2019.11.07", "title": "Сиромашкото лято ще ни радва още, градусите днес - до 24"}
{"url": "https://www.dnes.bg/obshtestvo/2019/11/07/bejanskiiat-turizym-i-kanalite-plashta-se-mejdu-3-i-8-hiliadi-evro.428833", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългарска следа се появи в два случая на превозване на нелегални мигранти само в рамките на една седмица. Български шофьор на микробус, превозвал 11 нелегални мигранти, беше задържан в Румъния. Седмица по-рано пък 41 нелегални бежанци от Афганистан бяха намерени в Гърция в камион с българска регистрация.   \n\r\nТрафикът няма националност, той се организира от държава на държава с наемане на подизпълнители. Каналите за трафик на хора няма да спрат, ще се развиват, докато има липса на визи. Това каза в ефира на \"България сутрин\" журналистът Мажд Алгафари.\n\n\r\n                    \n                    \n                \n                \n                \n                По думите му има българи, които участват в каналите на доста високо ниво в йерархията - в настаняването на бежанците тук, осигуряването на храна, както и транспорта и съответната дестинация.\n\r\nЗа всяка дестинация си имало съответна тарифа - \"бежанският туризъм\" зависел от това с какво се извозва съответният мигрант и други обстоятелства, а тарифата варирала между 3000 и 8000 евро.\n\r\n\"Много е различно - зависи от вида транспорт, документите. Вариантите за влизане на бежанците през границите са много, както при схемите на телефонните измамници. Пускат се различни сценарии, а когато се изхабят, се намира нов начин\", коментира още Алгафари пред .\n\r\n ", "date": "2019.11.07", "title": "Бежанският туризъм и каналите: Плаща се между 3 и 8 хиляди евро"}
{"url": "https://www.dnes.bg/world/2019/11/07/uchenicite-v-italiia-zadyljitelno-shte-uchat-za-klimatichnite-promeni.428831", "text": "Учениците в италианските държавни училища ще имат задължителни часове, посветени на климатичните промени, предаде Асошиейтед прес.\r\n\r\nНовината съобщи в Тwitter министърът на образованието Лоренцо Фиорамонти.\n\r\nТака Италия ще бъде първата в света страна, която ще има задължителни часове, посветени на климатичните промени и устойчивото развитие. \r\n\r\nУчениците ще учат това от първи клас до гимназията.\r\n\r\nФиорамонти е представител на антисистемното Движение 5 звезди. В началото на настоящата учебна година той беше казал, че учениците ще бъдат извинени за отсъствие от училище в петък, за да участват в протестите, наречени \"Петъци за бъдещето\", вдъхновени от шведската активистка Грета Тунберг, припомня БТА.", "date": "2019.11.07", "title": "Учениците в Италия задължително ще учат за климатичните промени"}
{"url": "https://www.dnes.bg/stranata/2019/11/07/kyde-e-istinata-vyzpitatelka-kategorichna-ne-e-karala-dete-da-mie-toaletna.428835", "text": "В пловдивската детска градина \"Мир\" се е настанило напрежението, хвърлят се обвинения, след като възпитателка бе обвинена, че е карала дете да мие тоалетните.\n\r\nСпоред бащата на детето, възпитателката не му позволява и да яде следобедната закуска заедно с останалите деца от групата. \n\r\nОбвинената Стефка Табакова обаче е категорична, че никога не е принуждавала 5-годишно дете да мие тоалетни. Тя допълни, че директорката я принудила да си вземе отпуск и не й позволила да види жалбата на родителите.\n\r\nВ четвъртък сутринта родители на деца, посещаващи детското заведение, се събраха на демонстрация в подкрепа на Табакова. Те заявиха, че жената се грижи добре за децата им, а случая се използва с користни цели от назначената наскоро директорка. Целта й била да направи чистка на персонала, твърдят родителите.\n                    \n                    \n                \n                \n                \n                \r\n\"Никога не съм лишавала дете от храна\", заяви Табакова пред Нова тв и допълни, че в детската градина в момента обстановката не е никак приятна за работа.\n\r\nВече тече и подписка в подкрепа на персонала на детската градина. Общината започна и цялостна проверка, резултатите от която ще бъдат обявени следващата седмица.", "date": "2019.11.07", "title": "Къде е истината? Възпитателка категорична, не е карала дете да мие тоалетна"}
{"url": "https://www.dnes.bg/za-da-se-razbirame/2019/11/07/nikoga-ne-lyjete-za-tezi-10-neshta.428802", "text": "Честността е задължителна част от хармоничните взаимоотношения и макар да го знаем, на всеки се случва понякога да прикрие истинските си мисли и чувства. Разбира се, това е съвсем естествено, но кои са нещата, за които не трябва да лъжем, за да можем да се радваме наистина на хармония както във връзките си с другите, така и със самите себе си?\r\n\r\nМного често от притеснение да не сме груби и да обидим нечии чувства, не изразяваме ясно собствените си емоции. Като например, когато не харесваме даден човек, който обаче има претенции към нас или желае да бъде в обкръжението ни, или нещо повече. В стремежа си да бъдем учтиви, пропускаме да защитим собствените си желания и усещания. В такива ситуации е редно да се казва истината и да се установят граници, дори и да е болезнено за другата страна. Вие сте по-важни.\r\n                    \n                    \n                \n                \n                \n                \r\nВ случаите, когато знаете, че не сте прави, недейте да упорствате, а бъдете искрени и си го признайте. Според невропсихолога Хауърд Ранкин, ние сме способни да се заблуждаваме с всевъзможни видове оправдания и защити, но когато го правим, това се отразява на мозъка и нашето съзнание започва да създава механизъм, по който да реагира по същия начин при следващи ситуации. С други думи, когато не сме откровени и не признаваме вината си, ние рискуваме това поведение да стане хронично във времето и да създаде предпоставки за неискрени взаимоотношения в професионалния и личния ни кръг от връзки.\r\n", "date": "2019.11.07", "title": "Никога не лъжете за тези 10 неща "}
{"url": "https://www.dnes.bg/zvezdi/2019/11/07/opasno-blizki-nova-liubov-razbuni-fermata.428838", "text": "Безобиден флирт е на път да се превърне в изпепеляваща страст и да опустоши \"Фермата\". Маникюристката Силвия и треньорът Сами вече са опасно близки за ужас на участниците в шоуто, които не одобряват отношенията им.\n\r\nСамо два месеца след старта на предаването добронамерените закачки между блондинката и съблазнителя се превърнаха в откровено натискане, гушкане и целувки.\n\n\n\nСлед като беше избрана за фермерка на седмицата, Силвия премина в открито нападение и извика Сами в леглото си. Като шефка на стопанството тя има привилегията да кани гост в комфортната си спалня. Сами прие офертата й с охота.\n\r\n\"Много съм влюбчива. Влезе ли мъж под кожата ми, ставам като патица. Аз търся внимание, Сами явно усеща това, откликва и се възползва\", призна Силвия. Хосни обаче не вижда в нейно лице голяма любов.\n                    \n                    \n                \n                \n                \n                \r\n\"Нямам конкретни чувства към Силвия, това е просто заигравка. Не ми е цел да си легна с нея, но флиртът ме зарежда емоционално\", заяви треньорът, който има гадже извън шоуто. Връзката им обаче е отворена. \n\r\nДокато мъжете в шоуто по-скоро се забавляват с флирта на Силвия и Сами, жените открито роптаят срещу отношенията им. Според участничките маникюриската мисли само как да се добере до Хосни, не организира работата в стопанството и така рискува участниците да не получат провизиите, които им се полагат като награда за добре свършена работа. ", "date": "2019.11.07", "title": "Опасно близки: Нова любов разбуни \"Фермата\""}
{"url": "https://www.dnes.bg/obshtestvo/2019/11/07/polojitelni-i-otricatelni-strani-na-biudjet-2020.428815", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Има заявки за реформи, но няма голяма дейност\", това заяви икономистът Владимир Каролев в предаването \"Денят ON AIR. Според него бюджет 2020 има своите позитивни, но и отрицателни страни. \n\r\n\"За първи път от 8 години няма увеличение на данъчната тежест. През последните години се увеличаваше данъка върху труда, който за благозвучие се нарича \"осигуровка\". Увеличаваха в една година вноските към НОИ, или се вдигаше максималният осигурителен доход, или дори двете. През 2020 година за първи път няма увеличение на данъка върху труда\", изтъкна като една от положителните страни. \n\r\nДруг положителен щрих е, че за първи се планира бюджетът да е без дефицит.\n                    \n                    \n                \n                \n                \n                \r\nИкономистът обаче вижда и проблеми с предвидените пари. \n\r\n\"Много оптимистичен е сценарият догодина България да има 3.3% ръст на икономиката. България има ръст на икономиката от 10 години. Да, не е толкова голям, колкото ни се иска, но това е безпрецедентно. Критиката ми е, че продължава да расте бюджетът над ръста на икономиката. Според мен той няма да бъде да постигнат, но ще е около 3%, освен ако не дойде външен шок, но бюджетът е планиран с ръст от 7,5%\", каза той в ефира на \n\r\nПо същия начин продължават да се наливат пари в нереформирани сектори, вместо да се извърши някаква промяна в тях. \n\r\nВладимир Каролев потвърди, че е за увеличението в сектора на образованието, но заяви, че няма липса на учители. \n\r\n\"На глава на ученик, броят на учителите не намалява. Те застаряват. Млади хора не са стимулирани да влязат в системата не заради ниски заплати, а поради липса на развитие\", допълни той. \n\r\nСпоред него трябва да се дават стипендии за специалности, от които пазарът на труда има нужда, а не стимули за отличен успех.", "date": "2019.11.07", "title": "Положителни и отрицателни страни на бюджет 2020"}
{"url": "https://www.dnes.bg/world/2019/11/07/konfiskuvali-nad-5-t-zmiorki-za-niakolko-meseca-v-evropa.428818", "text": "Над пет тона личинки от змиорки, които са застрашен животински вид и са поставени под защита от 2009 г., бяха конфискувани от полицията в редица европейски страни по време на продължила няколко месеца операция, обяви днес Европол, цитирана от Франс прес.\r\nОперацията продължила от октомври 2018 до април 2019 г. и била насочена срещу трафика на застрашени животински видове в ЕС. Конфискувани са 5789 кг личинки на змиорки, чиято стойност е 2000 евро на килограм. Те били скривани сред други стоки и изпращани със самолети в Азия, където са ценен деликатес.\r\nКонфискуваните личинки от змиорки са били върнати в естествената си среда, което е критично важен етап за оцеляването на вида, уточни Европол.\r\n                    \n                    \n                \n                \n                \n                При повече от 400 полицейски акции в десетина европейски страни, сред които Франция, България, Швейцария и Испания, са арестувани 154 заподозрени трафиканти.\r\nИспанските власти са идентифицирали четири престъпни организации, които печелели над 6 милиона евро годишно от трафик на личинки от змиорки.\r\n \r\n(БТА)", "date": "2019.11.07", "title": "Конфискували над 5 т змиорки за няколко месеца в Европа"}
{"url": "https://www.dnes.bg/mestni-izbori-19/2019/11/07/glas-ot-bsp-za-pismoto-na-stanishev-ne-e-chestno-kym-levite.428816", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Инициативният комитет на Мая Манолова може да внесе искане за касиране на изборите и за повторно преброяване на бюлетини. Знаем каква е разликата в София между основния кандидат Йорданка Фандъкова и Мая Манолова. Това са 20 хил. гласа. Знаем, че между първи и втори тур изчезнаха едни 100 хил. гласа от избирателните списъци. Знаем какви са резултатите от ромските секции в София\", коментира Вяра Емилова подкрепата на БСП за касиране на вота в предаването \"Денят ON AIR\".  \n\r\nСпоред члена на Изпълнителното бюро на Националния съвет на партията съмненията са за купуване на гласове и контролиране на вота. Една евентуална проверка ще докаже, че резултатът, постигнат от Фандъкова, е реален. \n\n                    \n                    \n                \n                \n                \n                \r\nОт партията искат и касиране на вота в Шумен, в Дупница и софийските райони \"Люлин\", \"Красна поляна\" и \"Изгрев\", заради близки резултати между кандидатите.\n\r\n\"Ние отчитаме миналите избори като успех за Българската социалистическа партия\", заяви Емилова и допълни, че в последните години има тенденция за растеж. \n\r\nТя коментира и писмото на Сергей Станишев, което бе публикувано във Facebook страницата му днес.  \n\r\n\"Не съм съгласна с цифрите и изводите в това писмо. Не мисля, че това писмо е честно към социалистите, всички членове на Българската социалистическа партия и към нашите кандидати. В него се говори, че не сме предложили лява политика.  Ние първи като партия излязохме с \"Визия за България\", излязохме с политическа платформа за по-добро управление в нашите общини. Вътре бяха заложени всички наши леви мерки\", каза Емилова в ефира на \n\r\nСпоред нея кампанията на партията е била позитивна и проведена на много места. Тя даде за пример Корнелия Нинова, която обиколи цялата страна за да подкрепи кандидатите на БСП.", "date": "2019.11.07", "title": "Глас от БСП за писмото на Станишев: Не е честно към левите!"}
{"url": "https://www.dnes.bg/politika/2019/11/07/partiite-ne-plashtat-i-stotinka-za-centralite-si-zaradi-subsidiiata-ot-levche.428822", "text": "Партийните централи и офиси, както и синдикалните организации, които са под наем в държавни имоти, не плащат и стотинка за тях след като субсидията им падна на 1 лев, но ще имат изричната забрана да преотдават помещения под наем и да се развива там търговска дейност като кафенета, например. \n\n\n\r\nТова предвижда Проект на Постановление на Министерския съвет за изменение и допълнение на Правилника за прилагане на Закона за държавната собственост, който е публикуван за обществено обсъждане на интернет страницата на Министерството на регионалното развитие и благоустройството и на Портала за обществени консултации. Там изрично е записано, че партиите, както синдикатите, няма да плащат наем за държавни имоти, но и няма да имат право на икономическа дейност в тях, пише \"Труд\".\n                    \n                    \n                \n                \n                \n                \r\nОт партийното ръководство ще трябва да декларират, че разполагат с необходимия финансов ресурс за стопанисването на имота. Партиите ще заплащат данък недвижими имоти и такса битови отпадъци за имота, всички експлоатационни разходи, както и тези за текущи поправки и ремонти.\n\r\nПолитическите централи ще трябва да представят документ, удостоверяващ, че имат парламентарна група или достатъчен брой народни представители да образуват такава. А извънпарламентарните партии ще трябва да доказват, че на последните избори за народни представители са получили не по-малко от едно на сто от действителните гласове. Договорът ще се прекратява при намаляване на гласоподавателите на следващи избори или при неплащане на разходите повече от три месеца.\n\r\nС промените в Правилника се разписва подробно и редът за ползване на имоти – частна държавна собственост от синдикатите. При ползването на такива имоти синдикалните организации не могат да осъществяват в тях икономическа дейност, нито да ги отдават под наем или да ги преотстъпват за ползване.\n\r\nСиндикатът, на който e предоставен за безвъзмездно ползване имот – частна държавна собственост, също е длъжен да плаща данък недвижими имоти и такса битови отпадъци за него, както и всички експлоатационни разходи и тези за текущи ремонти.\n\r\nВ Бургас ГЕРБ и ДПС имат офиси в държавни сгради, съобщиха от областна управа. В Руен офис, собственост на държавата се ползва срещу наем от ГЕРБ.\n\r\nНито една от парламентарно представените партии и тези, които са получили над 1% от гласоподавателите, не са подали все още заявление за безвъзмездни офиси за партийна дейност във Варна.\n\r\n“Трябва да се подпишат нови договори, за да не плащат наеми според новия регламент”, каза за “Труд” областният управител Стоян Пасев. Още преди два месеца на партийните централи им е изпратено писмо, но не са се отзовали. Преподписването на договорите ще стане, ако са изчистили стари задължения, а и декларират, че няма да ги преотдават или да ги ползват за търговска дейност, уточни Пасев. Той посочи, че БСП -Варна и “Атака” имат неизплатени наеми, но не уточни сумите. Воля, ДПС, ГЕРБ са се разплатили, но не са подали още заявления.", "date": "2019.11.07", "title": "Партиите не плащат и стотинка за централите си заради субсидията от левче"}
{"url": "https://www.dnes.bg/stranata/2019/11/07/brakyt-na-bylgarite-izdyrja-do-16-godini-vsiako-vtoro-dete-izvynbrachno.428824", "text": "Бракът на българите издържа средно 15 години и 9 месеца и се разтрогва най-често по “взаимно съгласие”.\n\r\n10 596 семейства са сложили точка на своята любов през 2018 г. Над 80% от тях са в градовете. Това показва отчетът на Актуализираната национална стратегия за демографско развитие на населението (2012-2030), писан от социалното министерство, информира \"\".\n\r\nБлизо 66% от браковете приключват по “взаимно съгласие”, а заради “несходство в характерите” - 26%. Втори и трети развод има за 10% от двойките.\n\r\nБългарите обаче все пак напират да се женят - 28 961 са сватбите през миналата година, близо 3 пъти повече от разводите през същия период.\n                    \n                    \n                \n                \n                \n                \r\nИ при новите семейства има ръст, като те са с 368 повече.\n\r\nМъжете се решават на брак на 31 г. и 7 м., докато жените - на 28 г. и 7 м.\n\r\nВсе по-зрели стават младоженците у нас - и при двата пола възрастта им се е вдигнала с 3 месеца. Най-често се женят в Добрич и Разград, а все по-малко в Перник и Ловеч.\n\r\nБългарките обаче раждат първото си дете на средна възраст 27 г. и 2 месеца, което е с повече от година преди възрастта за сключване на брак. Като възрастта се е вдигнала с месец. Софиянките раждат първото си дете на 30 г. и 2 м., докато жените от Сливен - още на 23 г.\n\r\n3073 деца пък са родени от непълнолетни майки през миналата година. Запазва се тенденцията за увеличаване на броя на децата, родени от жени на възраст 40 и повече години. Миналата година те са били 2154.\n\r\nПрез 2018-а са родени 62 576 деца, а момчетата са с 2000 повече от момичетата. Най-висока е била раждаемостта в Сливен, София и Ямбол. Най-ниска - в Смолян, Габрово и Видин.\n\r\nВсяко второ дете у нас е извънбрачно - такива са 36 656, или 58,6% от всички раждания. Най-много са във Видин и Ловеч. Най-малко деца без брак се раждат в Кърджали.\n\r\nИнтересно е, че повече деца извън брак се раждат в селата - 65%. За над 78% от извънбрачните раждания има данни за бащата, което означава, че тези деца се отглеждат в семейна среда от родители, живеещи в съжителство без брак. От 1991 г. се наблюдава трайна тенденция на увеличаване на извънбрачните раждания. Техният относителен дял нараства от 18,5% през 1992 г. на 56,2% през 2011 г.\n\r\nБроят на българките във фертилна възраст (15 - 49 г.) е 1 491 000, като спрямо предходната година намалява с близо 26 хил., а спрямо 2011 г. - със 159 хиляди.\n\r\nОчакванията за раждаемостта в следващите десетилетия са тя да продължава да намалява основно поради свиване на родилните контингенти, обясняват експертите. Факторите, които оказват въздействие върху вземането на решение за раждане и отглеждане на дете, са комплексни и се отнасят до създаване на по-спокойна, предвидима и сигурна семейна, обществена и социално-икономическа среда.\n\r\n109 810 са се преместили в друг град или село през миналата година. Всеки трети от тях е бил между 20 и 39 г. Най-често те се местят от град в град - 42,7%, като почти двойно по-малка е миграцията от селото към града - 24,7%.\n\r\n21,5% пък са се преместили от града към село.\n\r\nНай-много са новодошлите софиянци - 18 574. Те са предимно от областите около столицата, Благоевград и Пловдив. Най-малко са новите столичани от Разград и Търговище.\n\r\nВ чужбина са заминали 33 225 души миналана година. Всеки втори емигрант е на възраст между 20 и 39 г. Най-младите са 15,8%, а тези на 60 г. - 9,2%.\n\r\nНай-предпочитани от емигрантите дестинации са Германия, Обединеното кралство и Италия.\n\r\n29 559 души пък са дошли от чужбина, за да живеят у нас. 35,5% са под 39-годишни, а 27,6% са на 40-59 г. Най-младите имигранти (под 20 години) са 19%, а най-възрастните (60 и повече години) - 17,9%. Всеки трети имигрант е бил от Турция, от Руската федерация са дошли 11%, а от Германия 7,2%.\n\r\nСредните разходи на един човек в България достигат до 5772 лв. през миналата година.\n\r\nОт тази сума 1714 лв. отиват за храна и безалкохолни напитки, което е с 9% повече спрямо предходната.\n\r\nРазходите за вода, електроенергия, горива, жилищно обзавеждане и поддържане на дома пък са 1017 лв. За транспорт и съобщения през 2018 г. са похарчени 667 лв. През последната година разходите за данъци и социални осигуровки средно на лице от домакинство са в размер на 738 лв. и се увеличават с 13,9% в сравнение с 2017 г.\n\r\nПрез 2018 г. относителният дял на разходите за храна от общия разход е 29,7%.\n\r\nЯдем с 1,8 кг по-малко хляб и тестени изделия, като почти с толкова намалява и консумацията на плодовете. На масата присъстват с 2,7 кг повече зеленчуци, кисело мляко, месо и безалкохолни напитки.\n\r\nСредно на година българинът изпива 31 л алкохол, което е с литър повече спрямо 2017 г.\n\r\nПрез 2018 г. в собствено жилище живеят 90,7% от домакинствата, а 6,6% ползват жилище, без да плащат наем. Под наем живеят 2,7% от наблюдаваните домакинства. Второ жилище притежават 9,4%.\n\r\nВ сгради, вдигнати преди 1990 г., живеят 93,2% от домакинствата. Преди 1961 г. са построени 20,5% от жилищата, а изградените след 1990 г. са 6,8%.\n\r\nДве трети от домакинствата в страната живеят в дву- и тристайни жилища. Гаражи имат 20,9% от тях. ", "date": "2019.11.07", "title": "Бракът на българите издържа до 16 години, всяко второ дете - извънбрачно"}
{"url": "https://www.dnes.bg/stranata/2019/11/07/advokatyt-na-kmeta-na-nesebyr-niama-prechka-da-poloji-kletva.428836", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКметът на Несебър Николай Димитров бе преизбран още на първи тур, но това решение изправи властите у нас пред прецедент. След като беше избран, той трябва да положи клетва, докато е в ареста заради купуване на гласове. \n\r\n\"Няма пречка Николай Димитров да бъде освободен и да положи клетва или пък да бъде заведен да положи клетва\", . \n\n\"Цялото дело срещу Димитров се състои в това, че случаят е една крайна проява на незаконосъобразно и свръхпроизнасяне на Специлизирания съд. Тези дела не подлежат на разглеждане от този съд и това е посочено в решение на Конституционния съд от 2011 г.\", посочи Лулчева. \n                    \n                    \n                \n                \n                \n                \r\n\"Нямам съмнение, че задържането на кмета и на съветниците преди изборите е целяло компрометирането му и саботиране на изборите\", каза още тя. \n\r\nПо закон подобни случаи са в компетенцията на градските магистрати.\n\r\n\"Това означава категорично, че този съд действа извън своята компетентност, нарушено е правото на всички обвиняеми делата им да се гледат от съд в съответствие със закона, с което се нарушава и европейската конвенция и създава сигурно убеждение, че се целят някакви съвършено други цели, различни от тези на производството, като например политически\", коментира още Лулчева.", "date": "2019.11.07", "title": "Адвокатът на кмета на Несебър: Няма пречка да положи клетва"}
{"url": "https://www.dnes.bg/rusia/2019/11/07/na-cherveniia-ploshtad-marsh-za-78-ata-godishnina-ot-parada-1941-g.428839", "text": "\n\r\nНа Червения площад в Москва се проведе тържествен марш, посветен на 78-ата годишнина от военния парад през 1941 г.\n\r\nМаршът включваше историческа част и част, пресъздаваща най-ярките събития от отбраната на Москва. \n\r\nВ марша участваха близо 4000 души, сред които почетният караул от трите вида от Въоръжени сили на Русия, военен оркестър от московския гарнизон, кавалерийска група от 60 конници от Президентския полк от Федералната служба за охрана, военни от министерството на отбраната /1-а танкова армия на Западния военен окръг/, възпитаници на Московското суворовско и Московското военно музикално училище, кадети от московските и федералните учебни заведения. \n                    \n                    \n                \n                \n                \n                \r\nВ марша участваха и 40 бойни машини от времето на Великата отечествена война, съобщи ТАСС. \n\r\nНа парада бяха поканени близо 7 000 гости, сред които четирима участници във военния парад през 1941 г., 1 200 участници във Великата отечествена война, ветерани от бойните действия.\r\n", "date": "2019.11.07", "title": "На Червения площад: Марш за 78-ата годишнина от парада 1941 г."}
{"url": "https://www.dnes.bg/crime/2019/11/07/trima-izlygaha-diado-che-shte-mu-popraviat-pokriva.428840", "text": "Трима души са задържани за измама за около 17 000 лв. в монтанското село Гаганица.\r\nСигналът за измамата е подаден на 6 ноември около 09.20 часа в РУ - Берковица от 87-годишен жител на с. Гаганица.\r\nТой съобщил, че група представящи се за строителни работници са започнали строително-ремонтни дейности - саниране и ремонт на покрива в имота му, за което заплатил сумата.\r\nМайсторите напуснали обекта, без да довършат изцяло предварително договорения ремонт. По време на престоя отнели около 80 литра от домашната ракия на възрастния мъж.\r\nСлужители на РУ - Берковица са установили трима жители на община Павликени, съпричастни към извършената измама.\r\nПротивозаконно отнетата ракия е намерена в тях и иззета. Тримата са задържани за срок от 24 часа в РУ - Берковица. По случая е образувано досъдебно производство.", "date": "2019.11.07", "title": "Трима излъгаха дядо, че ще му поправят покрива"}
{"url": "https://www.dnes.bg/notifikacii/2019/11/07/milenialite-bez-sobstven-dom-no-tova-ne-e-losho.428842", "text": "Милениалите (т.нар. поколение Y – хората родени между 1980 и 2000 г.) прекарват много време, оплаквайки неспособността си да си купят собствен дом, която ги принуждава да продължават да плащат наеми. Ако знаеха какво е добро за тях от финансова гледна точка, те обаче щяха да искат да се придържат към наемите, пише Гари Шилинг в .\n\r\nОбщоприето схващане е, че поскъпването на жилищата създаде богатството на средната класа през по-ранните десетилетия. Това беше обаче само защото месечните плащания по заемите принудиха собствениците на жилища да спестяват и евентуално да погасяват ипотечните си дългове. По-голямата част от ръста на цените на еднофамилните къщи се дължи просто на по-големият им обем и по-луксозното обзавеждане.\n                \n                \n                \r\nОт 1972 г. насам 30-годишната фиксирана лихва по ипотечните кредити в САЩ е средно 4,1%, което значи, че притежаването на имот струва на собственика по 3% годишно преди данъците, поддръжката, комуналните услуги и застраховката. Това е реална отрицателна възвращаемост. В този смисъл не е учудващо, че само една трета от милениалите имат собствени домове през 2016 г., в сравнение с половината от поколението Х, които са били на сходна възраст през 2001 г., както и половината от бейби бумърите през 1989 г.\n\r\nПо данни на Федералния резерв на САЩ домакинствата от поколението Y са имали средно нетно богатство от 92 хил. долара през 2016 г. или 40% по-малко от поколението Xs на същата възраст. Много милениали, родени между 1980 и 1996 г., навлязоха на пазара на труда по време на Голямата рецесия или скоро след това, когато възнагражденията бяха ниски, като те едва ли някога ще успеят да наваксат това изостване. Когато нивото на безработица скочи до 5%, както се случи тогава, нарастванети на приходите намаля с 10% през първото десетилетие от кариерата на новия служител.\n\r\n\r\n ", "date": "2019.11.07", "title": "Милениалите без собствен дом, но това не е лошо"}
{"url": "https://www.dnes.bg/obshtestvo/2019/11/07/shte-se-useti-li-uvelichenieto-na-pensiite-edva-li.428841", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПенсиите от догодина ще се увеличат с 6,7% или средно с около 31 лева. От КНСБ настояват за минимална пенсия от 250 лева и таван на пенсиите от 1350 лева. Достатъчно ли ще е предвиденото увеличение?\n\r\n\"С оглед на това, че здравеопазването е в колапс, със сигурност няма да се усети в достатъчна степен увеличението. В крайна сметка се налага хората да плащат огромна част от средствата, които са нужни за здравеопазване\", коментира експертът от КТ \"Подкрепа\" Ваня Григорова в студиото на \"България сутрин\". \n\n\nТя допълни, че възрастните хора са тези, които се нуждаят най-много от подобен тип грижи.  \n                    \n                    \n                \n                \n                \n                \r\n\"Въпросът е не защо сега са ниски пенсиите, а защо преди 20 години бяха още по-ниски\", Според него трябва да се има предвид състоянието ни през 90-те години и липсата на действия между 1990 и 1997 година. \r\n \r\nИкономистът посочи, че е доволен от Бюджет 2020, като изтъкна някои от положителните му черти. Всички макроикономически показатели били добри. \n\r\n\"Ако погледнем отчета за стратегиите за демографско развитие на България, са записани поредица от стъпки преди да посегнем на пенсионната система\", заяви още Ваня Григорова.\n\r\nПо думите ѝ ниските заплати са една от причините за обезлюдяването у нас. А увеличението на производителността се случва чрез въвеждането на нови технологии. Не може да се игнорира и неформалната икономика и е необходимо да се работи за нейното намаляване, смята Григорова.", "date": "2019.11.07", "title": "Ще се усети ли увеличението на пенсиите? Едва ли!"}
{"url": "https://www.dnes.bg/obshtestvo/2019/11/07/angelin-ot-myglij-mychil-ne-samo-kuche-no-i-krava.428844", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Граждански организации събраха 5 хиляди подписа с искане до съдебната власт за прилагането на законите за защита на животните. Според тях те са само на хартия, съобщава Bulgaria ON AIR. \n\r\nПодписката беше направена след случая в Мъглиж, станал известен в началото на седмицата. 32-годишен мъж публикува в социалните мрежи кадри с мъчения над куче. След недоволството в социалните мрежи той беше задържан. \n\n\n\n\r\nДен по-късно обаче районната прокуратура в Казанлък реши да го освободи под гранция от 250 лв. Сега природозащитниците искат адекватно наказание по Закона за защита на животните. \n                    \n                    \n                \n                \n                \n                \r\nИ заплашват - при липсата на такова - ще организират протест пред прокуратурата в Казанлък.  Въпреки твърденията, че животното вече е добре, хората са на мнение, че кучето, показано след тежкия инцидент, не е същото.\n\r\nОказва се - това не е единствената жестокост, извършена от 32-годишния. На последното видео, което той публикува във Facebook, се вижда как се гаври с крава. Удря я, скача върху нея и се опитва да я язди. \n\r\nКлипът вече е изтрит от профила му. Той сам се хвали с изтезанията, които причинява на животните. ", "date": "2019.11.07", "title": "Ангелин от Мъглиж мъчил не само куче, но и крава"}
{"url": "https://www.dnes.bg/obshtestvo/2019/11/07/mosv-zove-ne-hvyrliaite-gumite-kydeto-vi-padne.428847", "text": "Излезли от употреба гуми не трябва да се изхвърлят на нерегламентирани места, припомнят от Министерството на околната среда и водите.\n\r\nОт МОСВ уточняват, че лицата, които пускат на пазара такъв продукт, са длъжни да осигурят възможност за приемане на излезли от употреба гуми в местата на продажбата и на смяната им без крайните потребители да дължат заплащане. \n\nТова означава, че гражданите имат възможността при закупуване на нови гуми или при сезонната им смяна напълно безплатно да оставят старите при съответния търговец или сервиз. Точно това и предвижда чл. 10 от Наредбата за изискванията за третиране на излезлите от употреба гуми (НИТИУГ).\n                    \n                    \n                \n                \n                \n                \r\nНаредбата регламентира и възможността кметовете да определят конкретни общински места, на които гражданите да имат възможност да оставят излезли от употреба гуми. В случай, че самостоятелно определя местата за събиране на стари гуми на терени, които са общинска собственост, кметът на общината трябва да сключи договор с лица, извършващи дейностите по събиране, съхраняване, транспортиране, оползотворяване или обезвреждане на излязлите от употреба автомобилни гуми.\n\r\nМОСВ напомня още, че е напълно забранено депонирането на цели и нарязани гуми, както и изоставянето, нерегламентираното изхвърляне или друга форма на неконтролирано обезвреждане. \n\r\nЗа образувани нерегламентирани места за отпадъци местните власти подлежат на санкция. Глобата е в размер от 3000 до 10 000 лв.  \n\r\nГражданите, които изхвърлят старите автомобилни гуми на непозволени места, също следва да бъдат санкционирани, като глобата е от 300 до 1000 лв., а за нерегламентирано изгаряне или друга форма на нерегламентирано третиране – от 2000 до 5000 лв.  \n\r\nПри повторно нарушение санкцията е в двоен размер.", "date": "2019.11.07", "title": "МОСВ зове: Не хвърляйте гумите където ви падне!"}
{"url": "https://www.dnes.bg/sport/2019/11/07/snoubordistka-se-nujdae-ot-pomosht-za-da-uchastva-na-olimpiada.428848", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Българска състезателка по сноуборд крос има нужда от средства, за да отиде на Зимните младежки олимпийски игри през 2020 г. в Лозана. 15-годишната Теодора Илиева има десетки международни награди, но е принудена да финансира подготовката си сама.\n\r\n\"Средствата за подготовката са изцяло от родителите и клуба ми. Подготовката изисква много лагери в чужбина, само там тренираме в момента. В България тренираме във фитнес зала\", започна разказа си Теди пред \n\r\n\"Налага ни се да тренираме изцяло в чужбина, тъй като в България не се поддържат сноуборд крос трасета. Дори в зимния сезон няма такива трасета и се налага да ходим в Австрия, Швейцария, Италия, Франция\", обясни помощник-треньорът на Теди - Бианка Стефанова.\n                    \n                    \n                \n                \n                \n                \r\nСамо с един активен състезателен сезон Теди е взела участие в 19 международни състезания за юноши, в които е записала доста добри успехи. Благодарение на нейното класиране на Световното юношеско първенство, тя печели и квота за Зимните младежки олимпийски игри.\n\r\n\"Разходите са огромни. За подготовката за Олимпиадата разходите ни са 30-35 хил. лева. Това е минимумът. Ограничили сме се от много неща и не може да следваме програмата, която следва нашата конкуренция\", подчерта Бианка Стефанова в ефира на \"България сутрин\".\n\r\nЕкипът на Теди е търсил помощ от държавата, получил е такава, но тя е съсвсем символична - 600 долара от Българския олимпийски комитет. Тези пари обаче не стигат дори за сезонната карта за пистите в Австрия, където Теди ще тренира за Олимпиадата.\n\r\n\"Това, че не ме подкрепят ми дава още повече стимул да им покажа, че ще успея и без тяхната подкрепа. Аз го мога и ще го направя\", категорична е талантливата ни сноубордистка. \n\r\nТеодора Илиева обаче призна, че се е замисляла дали да не се състезава за друга държава. А предложения към СК състезателката на \"Борд Райдър\" изобщо не липсват.\n\r\nВече е открита дарителска сметка, чрез която всеки може да помогне на младата сноубордистка да продължи да се развива и да вземе участие в Олимпийските игри.", "date": "2019.11.07", "title": "Сноубордистка се нуждае от помощ, за да участва на Олимпиада"}
{"url": "https://www.dnes.bg/balkani/2019/11/07/gyrciia-iska-da-e-florida-na-balkanite-za-pensioneri.428834", "text": "Гърция планира да въведе стимули за пенсионери от Северна Европа да се установят в страната и по този начин да се превърне във \"Флорида на Балканите\", съобщава \"Катимерини\". \r\n\r\nТакива мерки са били обсъдени вчера на заседание в резиденцията на премиера Кириакос Мицотакис. Това, което се дискутира, е въвеждането на португалския модел.\r\n\r\nСпоред него пенсионерите, които прехвърлят данъчния си адрес в страната и пребивават в нея за определен период от време, се освобождават за десет години от данък върху доходите, които получават от родината си. \r\n\r\nКакто показва португалският опит, ползите за гръцката икономика от заселването на северноевропейски пенсионери биха били от увеличаване на потреблението и от вероятните инвестиции в недвижими имоти. Ако бъде взето подобно решение, от данък биха били освободени не само пенсиите на преселниците, но и всякакви доходи, които евентуално получават от недвижими имоти, както и дивиденти от акции навсякъде по света.", "date": "2019.11.07", "title": "Гърция иска да е \"Флорида на Балканите\" за пенсионери "}
{"url": "https://www.dnes.bg/politika/2019/11/07/deputatite-otnovo-se-narabotiha-nabyrzo-zasedavaha-30-minuti.428853", "text": "Едва 30 минути продължи работата на парламента. \n\r\nЗаседанието беше прекратено поради изчерпване на дневния ред. \n\r\nВсе пак законотворците решиха, че ще заседават извънредно на 12 ноември, вторник, за да приемат на първо четене бюджетите на НЗОК и на Държавното бществено осигуряване.\r\nИначе днес набързо приеха на първо четене промените в Закона за безопасно използване на ядрената енергия. \n\r\nСпоред поправките техническият надзор на съоръженията с повишена опасност на територията на ядрена централа ще се осъществява от специализиран орган. Той ще бъде под методическото ръководство на Агенцията за ядрено регулиране.\n                    \n                    \n                \n                \n                \n                \r\nВторото четене на промените в Закона за стоковите борси и тържища отпадна заради допълнително обсъждане в ресорната комисия, допълва БНР.\n\r\nС промените се предвижда всяка борса да урежда системата за разплащане, т.нар. клиринг  в своя правилник. Измененията в закона касаят уреждането на клирингов механизъм само за търговия на стоковия пазар и не касае пазара на финансови инструменти. Условията за неговото действие ще се регламентират в борсовия правилник на съответната стокова борса. С това ще отпадне съществуващият лицензионен режим на клиринговата къща, която играе ролята на банка за борсовата търговия. Това, според вносителите от Министерски съвет, ще доведе до намаляване на административната тежест върху бизнеса по създаването и функционирането на клиринга. От друга страна, това ще има положителен ефект за икономически оператори, търгуващи на борсата, при гарантиране на задълженията на страните по сключените договори.", "date": "2019.11.07", "title": "Депутатите отново се наработиха набързо, заседаваха 30 минути"}
{"url": "https://www.dnes.bg/zvezdi/2019/11/07/mihaela-fileva-se-vpuska-v-novo-profesionalno-nachinanie.428849", "text": "Михаела Филева се включи в специален проект на Кока-Кола Хеленик в България, чрез който стана част от екипа на компанията и влезе в света и ролята на търговски представител, финансист, ИТ специалист и се включи в производството на емблематичните безалкохолни напитки в производствения център в Костинброд.\r\n“Музиката е моята страст, но определено Кока-Кола Хеленик ме въвлече в изключително кариерно преживяване! Приех това предизвикателство, защото много исках да разбера какви са хората, възможностите за развитие и атмосферата в голяма международна компания. Най-ценното за мен е, че се запознах не само с работата на различните отдели, но и с уникалните професионалисти в тях, от които научих много и които със своето позитивно отношение и енергия ме накараха да се почувствам част от екипа“, споделя изпълнителката.\r\n                    \n                    \n                \n                \n                \n                \r\nПоредица от няколко видеоклипа, които представят пълното професионално преобразяване на Михаела Филева, са част от интерактивната дигитална платформа Discover Coca-Cola Hellenic, която дава на всеки регистрирал се възможността също като изпълнителката да влезе в света на Кока-Кола Хеленик в България, като същевременно научава повече за компанията, забавлява се с различни игрови предизвикателства и печели награди. Михаела се впуска в ежедневната работа на търговски представител, справя се със сложните финансови операции, участва в разработването на иновативно ИТ решение и става част от магията на производствения процес на емблематичните напитки в Костинброд.\r\nВ глобален мащаб Кока-Кола Хеленик Ботълинг Къмпани оперира на 28 пазара, разположени на 3 континента и за шеста година е обявена за най-устойчивата компания за напитки в Европа според Индекса за устойчивост на Дау Джоунс (DJSI). Любопитен факт е, че \"актьорите\" във видеоклиповете са служители на компанията, а сценариите - също написани от тях, се придържат към реални бизнес ситуации от работното им ежедневие.\r\n\r\nВ България компанията предоставя възможността на над 1750 души да се развиват в разнообразни кариерни направления и да трупат професионален опит и знания както в страната, така и в чужбина.\r\nУ нас дейностите на компанията включват бутилиращ бизнес с два производствени центъра в Банкя и Костинброд, където по-рано тази година беше открита нова линия за PET бутилки на стойност 40 млн. лв., превърнала го в един от най-модерните производствени центрове във всички 28 държави от Групата Кока-Кола Хеленик; услуги в областта на счетоводство, финанси, човешки ресурси и управление на бизнес данни; роботизация и автоматизация на процесите (RPA), както и модерни ИТ решения и иновации, подпомагащи бизнеса на цялата Група.", "date": "2019.11.07", "title": "Михаела Филева се впуска в ново професионално начинание"}
{"url": "https://www.dnes.bg/index/2019/11/07/bsp-sys-signal-do-evroinstitucii-za-provejdaneto-na-izborite.428845", "text": "БСП сигнализира европейските посланици и институции за начина на провеждане на избори у нас и репресиите след тях, заяви лидерът на партията Корнелия Нинова на пресконференция.\r\nНинова посочи, че БСП ще защити всеки репресиран след местния вот. \"Изпращаме писма до Съвета на Европа и ОССЕ, изпращаме въпроси към министри за всеки конкретен случай, но това не може да продължава повече. Нека всички, които искаме свободно изразяване на волята, които искаме демократичен изборен процес, да се противопоставим на този модел\", подчерта тя, цитирана от \"Фокус\".\r\nНинова даде пример, че застъпници в Благоевград получиили предупреждение за уволнение от работа. \"В Община Дупница наш служител на ВиК също е заплашен\", заяви Нинова. Тя посочи, че в Община Септември е уволнена учителка от детска градина, която е член на БСП и член на ОИК.\r\n                \n                \n                Нинова призова всички, които се чувстват заплашени, да подават сигнал.\r\n\"Обръщам се към държавните служители, някои от които споделиха, че ги изпращат на измислени проверки, които нямат никакво основание. Не изпълнявайте такива заповеди, накрая ще си измият ръцете с вас\", подчерта тя.\r\n ", "date": "2019.11.07", "title": "БСП със сигнал до евроинституции за провеждането на изборите"}
{"url": "https://www.dnes.bg/index/2019/11/07/svinskoto-s-rekordni-ceni-shte-poskypva-oshte-a-naprolet-drastichno.428843", "text": "Свинското месо достигна рекордни цени през последните месеци.\n\r\nКилограмът вече струва почти 8-9 лева, и то на едро. \n\n\n\n\r\nСамо през септември цените са скочили с цели 45%. Това са най-високите цени на свинското за последните 10 години, отчитат и от Комисията по стоковите борси и тържищата, която следи равнищата на едро, съобщи Нова тв.\n\r\nТърговците признават, че за месец цената на свинското е скочила с лев-два. \n\r\nОт свинефермите обясняват високите цени с недостига на свинско след бума на африканската чума. \n\r\nНай-силно дефицитът се усеща в Китай, където и консумацията на свинско в света е най-голяма.\n                \n                \n                \r\nЦветан Илиев от Асоциацията на индустриалните свиневъди обясни, че в Китай се произвежда повече от половината от месото в света, в момента липсват около 40% от него. Това се отразявало на търговицията по целия свят.\n\r\nСпоред производителите и преработвателите месото ще поскъпва още до края на годината. По-осезаем ръст обаче търговците очакват напролет. \n\r\nПо-скъпо ще купуваме и колбасите.\n\r\nПредседателят на Асоциацията на месопреработвателите в България Атанас Урдужоров обясни, че цените на месото, което идва от Европа от началото на година са се повишили с 50%. \n\r\n\"Не само, че е по-скъпо, ами и го няма\",  призна той.\n\r\nА родното производство не може да задоволи пазара. \n\r\nЕксперти, които следят борсите отблизо обаче твърдят, че няма основание за такова драстично покачване на цените.\n\r\nПейо Майорски от Асоциацията за защита на потребителите смята, че търговците спекулират с африканската чума, защото световната борса не показва недостиг на месо. \n\r\nЗа спекула на пазара предупреждават и от Комисията по стоковите борси и тържища. \n\r\nПрогнозите им са за успокояване на цените до края на годината.\n\r\nА в момента, ако потребителите заместят свинското с пилешко или телешко, например, поскъпване може да се очаква и при другите меса, предупреждават търговците.", "date": "2019.11.07", "title": "Свинското с рекордни цени, ще поскъпва още. А напролет – драстично! "}
{"url": "https://www.dnes.bg/obshtestvo/2019/11/07/borisov-ni-hvali-pred-liuksemburg-atraktivni-sme-za-investicii.428863", "text": "​България е атрактивна дестинация за инвестиции, търговия и надежден партньор с бързорастящ пазар. Това заяви премиерът Бойко Борисов по време на срещата си с Жан Аселборн, министър на външните работи и европейските въпроси, и министър на миграцията и убежището на Великото херцогство Люксембург.\n\r\nБългарският премиер и външният министър на Люксембург обсъдиха конструктивните двустранни отношения, основани на общи ценности, с партньорство в НАТО и ЕС, както и добрия потенциал за развитието им. Борисов и Аселборн изразиха желание за активизиране на политическия диалог на всички нива по въпроси от общ интерес за двете страни. Такъв пример са търговско-икономическите отношения с фокус сътрудничество в сферата на инвестициите, търговията и туризма, съобщиха от правителствената пресслужба.\n                    \n                    \n                \n                \n                \n                \r\n\"България предлага добри възможности за стратегически инвестиции в инфраструктурата, енергетиката, транспорта, околната среда, телекомуникациите, аутсоурсинга, информационните технологии, както и във високопроизводителни сектори на икономиката, в технологични и индустриални паркове, в иновации\", посочи премиерът Бойко Борисов пред госта си.\n\r\nБългарският министър-председател добави, че интерес и допълнителни възможности за сътрудничество между двете страни съществуват в секторите на банковото дело и финансите, където Люксембург притежава ключов опит и експертиза. По време на срещата с Аселборн премиерът Борисов акцентира също върху отличните възможности за туризъм в България - не само морски, но и планински, културен, с еко и спа насоченост.\n\r\nМинистър-председателят Бойко Борисов и министър Жан Аселборн дискутираха актуални теми от европейския и международен дневен ред. Двамата се спряха на преговорите за Многогодишната финансова рамка за периода 2021-2027 г. Премиерът Борисов бе категоричен, че ЕС има нужда от такъв бюджет, който да отговаря и на традиционните, и на новите приоритети на Общността - а това означава още по-добър живот за всеки европейски гражданин.\r\nВ рамките на срещата бе очертано, че основните предизвикателства, пред които е изправен ЕС, сред които са демографските промени, глобализацията на световната икономика и цифровизацията, изменението на климата, се вписват в приоритетните области на развитие на Евросъюза, но изискват силен общностен подход, за да бъдат преодолени. В този контекст премиерът Борисов подчерта, че вярва в европейската перспектива на Западните Балкани, чието бъдеще е интегрална част от ЕС.\n\r\nПо отношение на сигурността в Съюза, премиерът Борисов отбеляза пред министър Аселборн, че България винаги е настоявала за общ механизъм на ЕС за управление на миграцията като се спазва справедлив баланс между отговорност и солидарност. За целта е необходимо да продължи целенасоченото сътрудничество на ЕС с трети страни, да се надграждат съществуващи партньорства, което ще даде адекватните решения за справяне с предизвикателствата пред Европа и света.", "date": "2019.11.07", "title": "Борисов ни хвали пред Люксембург: Атрактивни сме за инвестиции"}
{"url": "https://www.dnes.bg/football/2019/11/07/naprejenie-v-iuve-sari-opravda-smiana-na-ronaldo-s-kontuziia.428865", "text": "Треньорът на италианския хегемон Ювентус – Маурицио Сари, коментира смяната на Кристиано Роналдо при гостуването на Локомотив Москва в Шампионска лига.\r\nПеткратният носител на Златната топка напусна терена в 81-ата минута за сметка на Пауло Дибала. Малко по-късно \"бианконерите\" стигнаха до трудната победа с 2:1 с фамозен гол на Дъглас Коста.\r\n \r\nПри излизането си от терена Роналдо отказа да поздрави Сари, обърна се към него и му каза нещо. На пресконференцията след мача специалистът обясни, че е извадил португалската звезда с превантивна мярка.\r\n \r\n", "date": "2019.11.07", "title": "Напрежение в Юве! Сари оправда смяна на Роналдо с контузия"}
{"url": "https://www.dnes.bg/index/2019/11/07/mnogo-sym-dobre-pesen-s-morski-dyh-ot-kraia-na-liatoto.428881", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Цвети и Светльо от Expose разказаха за новата си песен \"Много съм добре\" в сутрешния блок на Bulgaria ON AIR - \"България сутрин\". Парчето е свежо и провокативно, а текстът е на Марио Михайлов.\r\n\r\nКлипът е с морски дъх и е сниман в края на лятото.\r\n\r\n\"Запазваме лятното чувство с хубавия спомен, с всичко това, което преживяхме и пресъздадохме във видеото\", каза Цвети като допълни, че по много естествен начин е направена песента и видеото. \r\n\r\n\"Много съм добре\" е песен със свежо и положително послание.  \r\n\r\n\"Трудно е да си казваме, че сме добре, но трябва да си го повтаряме все по-често\", сподели Светльо.\r\n\r\nДуетът подготвя нова песен. Името ѝ е \"No hate\" и е вдъхновена от ежедневния негативизъм, който ни залива. Клипът ще е готов до края на ноември и през декември песента ще може да бъде чута.", "date": "2019.11.07", "title": "\"Много съм добре\" - песен с морски дъх от края на лятото"}
{"url": "https://www.dnes.bg/notifikacii/2019/11/07/nato-e-v-mozychna-smyrt-oceni-emaniuel-makron.428877", "text": "НАТО е в \"мозъчна смърт\", заяви френският президент Еманюел Макрон в интервю за днешния брой на британското сп. \"Икономист\", обяснявайки това състояние с оттеглянето на САЩ от ангажиментите им и поведението на Турция, която е член на алианса, предаде Франс прес.\n\r\n\"Сега трябва да се изяснят стратегическите цели на НАТО\", каза Макрон, пледирайки за пореден път да се даде тласък на концепцията за обща европейска отбрана.\n\r\nНяма никаква съгласуваност на стратегическите решения на САЩ с партньорите в НАТО, а сме свидетели на агресия, извършена от друг партньор в НАТО - Турция - в регион, където са намесени интересите ни, без съгласуване. Това, което се случва, е огромен проблем за НАТО, заяви Макрон.\n                \n                \n                \r\nПри тези обстоятелства френският президент си задава въпроси за бъдещето на Член 5 от Северноатлантическия договор, който предвижда военна солидарност между страните от алианса, ако някоя от тях бъде нападната.\n\r\nКакво ще стане с Чл. 5 утре? Ако режимът на Башар Асад реши да отвърне на Турция, ние ще изпълним ли задължението си? Това е същинският въпрос, каза Макрон в интервюто, цитиран от БТА.\n\r\n\"Включихме се в борбата срещу \"Ислямска държава\". Парадоксът е, че американското решение и турската офанзива имат един и същ резултат: жертването на партньорите ни на място, които се биха срещу ИД - Сирийските демократични сили (СДС), допълни френският президент.\n\r\nСпоред него това прави още по-необходимо изграждането на обща европейска отбрана (Стратегическа самостоятелност и самостоятелен капацитет на Европа във военен план), от една страна, и възобновяване, трайно и без наивност, на стратегическия диалог с Русия, от друга.\n\r\nПред \"Икономист\" Макрон изрази безпокойство от \"изключителната крехкост на Европа\". Според него Европа \"ще изчезне, ако не възприема сама себе си като световна сила\".\n\r\nНе мисля, че драматизирам. Опитвам се да бъда прозорлив, подчерта френският президент и очерта три основни риска за Европа: \"да забрави, че е общност\", американската политика да разстрои редиците на европейския проект и заплахата от нарастващата мощ на Китай, който \"маргинализира очевидно Европа\".\r\n ", "date": "2019.11.07", "title": "НАТО е в \"мозъчна смърт\", оцени Еманюел Макрон "}
{"url": "https://www.dnes.bg/stranata/2019/11/07/tovaren-avtomobil-blysna-jena-na-peshehodna-pyteka.428854", "text": "31-годишна жена е била блъсната на пешеходна пътека в Гоце Делчев, съобщават от ОДМВР – Благоевград. \r\n\r\nИнцидентът е станал на 6 ноември около 07:50 часа на улица \"Драма\". \r\n\r\nТоварен автомобил „Мерцедес“ с 45-годишен водач от град Гоце Делчев не пропуска и блъска 31-годишна жена от града, пресичаща пътното платно на обозначено за целта място. \r\n\r\nС охлузвания на ляв крак и лява ръка пострадалата пешеходка е прегледана и след това е освободена за домашно лечение. \r\n\r\nПробата за наличие на алкохол в издишания въздух на водача на автомобила е отрицателна.", "date": "2019.11.07", "title": "Товарен автомобил блъсна жена на пешеходна пътека"}
{"url": "https://www.dnes.bg/akoshtete-vqrvaite/2019/11/07/top-3-na-nai-shtastlivite-zodii.428876", "text": "Те са оптимисти, вярват в доброто, опитват се да мислят положително, ценят хората до себе си и миговете, в които им се случва нещо красиво и хубаво. Вярват, че всичко се случва с някаква причина, опитват да не анализират прекалено много и знаят, че най-доброто тепърва предстои. Обичат да излизат, ободряват околните и гледат от позитивната страна на нещата. \r\nЕто кои зодии са най-щастливи.\r\n\r\n \r\nЛъвовете са управлявани от Слънцето, затова не е изненада, че са като него - греят, блестят, лъчезарни и усмихнати са. Много чаровни и харизматични са, когато влязат в стаята, сякаш там влиза слънцето. Подобряват настроението на околните и заразяват с положителната си енергия. Обвиняват ги, че са малко горделиви, драматични, обичат лукса, но всъщност те просто искат да са щастливи и работят за това. \r\n \r\nИмат големи сърца и го показват, не се страхуват да говорят за чувствата си. Имат много кураж и сила в себе си, затова успяват да не падат духом и да вярват в доброто.\r\n\r\n", "date": "2019.11.07", "title": "Топ 3 на най-щастливите зодии"}
{"url": "https://www.dnes.bg/obshtestvo/2019/11/07/evrostat-bylgarite-nai-neudovletvoreni-v-es-ot-jivota-si.428887", "text": "Българите са сред хората с най-ниско ниво на щастие в ЕС, сочи проучване на Евростат.\n\r\nПрез 2018 г. над 62% от хората в ЕС на 16 и повече години заявяват, че са били щастливи през цялото време (14%) или по-голямата част от времето (48%) през последните 4 седмици. Това сочат публикувани днес данни на статистическата служба Евростат.\n\r\nВ сравнение с 2013 г. делът на щастливите хора в ЕС се е увеличил с над 2 пункта.\n\r\nБелгия, Холандия, Австрия и Финландия са страните с най-щастливо население – над три четвърти от хората (76% в всяка страна) посочват, че са се чувствали щастливи през цялото и по-голяма част от времето за последните 4 седмици. Следват Люксембург, Испания и Дания.\n                    \n                    \n                \n                \n                \n                \r\nНа обратната страна на скалата най-ниско ниво на щастие е регистрирано в Латвия (31%), следвана от България (35%), Хърватия (42%), Литва (45%), Гърция и Румъния (по 46%). \n\r\nВ отделно проучване Евростат отбелязва, че нивото на удовлетвореност от живота варира значително в общността, като на дъното е България, съобши БНР.\n\r\nГраждани на ЕС са били запитани \"Като цяло колко сте удовлетворени от живота напоследък?\", като отговорът е по скала от 0 до 10, при която 0 е \"изобщо не съм удовлетворен\", а 10 – \"напълно удовлетворен\".\n\r\nНай-високо ниво на удовлетвореност е регистрирано във Финландия – 8,1 пункта, следвана от Австрия (8), Дания, Полша и Швеция (по 7,8).\n\r\nЗа сравнение България се класира последна с 5,4 точки. След страната ни е Хърватия (6,3), Гърция и Литва (по 6,4). Унгария (6,5) и Латвия и Португалия (по 6,7). ", "date": "2019.11.07", "title": "Евростат: Българите – най-неудовлетворени в ЕС от живота си"}
{"url": "https://www.dnes.bg/stranata/2019/11/07/prez-noemvri-no-na-plaja-varna-schupi-rekord.428889", "text": "\n\r\nВарна счупи температурен рекорд от 1963 година, съобщава Булфото.\r\n\r\nРекордно висока температура бе отчетена в морската столица днес, като живакът е достигнал 25,8 градуса.\r\n\r\nС тове е подобрен температурния рекорд за града за днешния ден, който е от 1963 година и с 1,4 градуса по-ниска, съобщават от НИМХ – Варна. \r\n\r\nОт там уточняват, че до края на деня могат да бъдат отчетени и по-високи градуси.", "date": "2019.11.07", "title": "През ноември, но на плажа. Варна счупи рекорд"}
{"url": "https://www.dnes.bg/crime/2019/11/07/zadyrjaha-kontrabanda-za-30-000-lv-na-kapitan-andreevo.428888", "text": "Митничари задържаха контрабандни продукти за близо 30 000 лева на Капитан Андреево, съобщиха от Агенция \"Митници\".\r\nОткрити са добавки за полова мощ, хранителни и спортни стоки. Стоката е намеран на 4 ноември при проверка на турски товарен автомобил, влизащ от Турция и пътуващ за Холандия, управляван от български гражданин.\r\nПред митническите служители шофьорът представил редовни документи за превозвана стока. Камионът е селектиран за щателна митническа проверка.\r\nПри сканиране на товара с рентгенова апаратура митническите служители са се усъмнили, че между описа и реалното съдържание на кашоните има разминаване.\r\nПри последвалата физическа проверка се установява, че между декларираната групажна стока са скрити 10 500 пакетчета с желе за орална употреба \"Kamagra 100 mg\" - стимулант за полова мощ, който има аналогично действие като популярен медикамент. Отрити са още недекларирани 6 туби с общо 100 литра зехтин, 650 кг маслини и сушени смокини, 215 тениски, шалове и спортни обувки.\n                    \n                    \n                \n                \n                \n                \r\nНа шофьора на автомобила е съставен акт по Закона за митниците. По случая е образувано административно производство.\r\n ", "date": "2019.11.07", "title": "Задържаха контрабанда за 30 000 лв. на Капитан Андреево"}
{"url": "https://www.dnes.bg/stranata/2019/11/07/kmetyt-na-pernik-pred-ogromna-kriza-sme-nadiavame-se-na-dyjd.428885", "text": "Новоизбраният кмет на Перник Станислав Владимиров коментира критичната ситуация, пред която е изправен градът, заради ниското ниво на водата в единствения питеен източник - язовир \"Студена”.\n\r\n\"Подцени се тази ситуация. Първата червена лампа е от преди 2-3 месеца\", каза той пред репортер на Проблемът е можело да бъде безболезнено разрешен още тогава, но е бил подценен, смята новоизбраният градоначалник. \n\r\nВ момента перничани се надяват да завали дъжд, тъй като това е единственият вариант да излязат от кризисната ситуация. \r\n                    \n                    \n                \n                \n                \n                \"Оставени сме в ръцете на съдбата. Изпаднали сме в идиотска ситуация, перничани се надяват да завали дъжд\", заяви още Владимиров.\r\n \r\nИ добави, че все още не е положил клетва, но веднага щом встъпи в длъжност ще изиска информацията за нивата на водата в язовира по месеци и кой е виновен за абсурдната ситуация.\n\r\nВ язовир \"Студена\" в момента има малко над 5 милиона кубика вода при капацитет от 25 милиона.", "date": "2019.11.07", "title": "Кметът на Перник: Пред огромна криза сме, надяваме се на дъжд "}
{"url": "https://www.dnes.bg/obshtestvo/2019/11/07/zavyrnalite-se-za-silata-na-doma-i-za-liubovta-kym-siniia-klub.428862", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Това е една история за силата на дома, който и преди заминаването, и след завръщането, е България. \n\r\nНикола Бушняков заминава за САЩ, защото семейството му печели зелена карта. Никога не е искал да остава да живее отвъд Океана. \n\r\n\"Докато живях и учех във Флорида в началото изпитвах силна носталгия и само си търсех варианти как да се прибера вкъщи\", спомня си Никола. От 5 години е в България. Както в деня на прибирането си и днес е сигурен, че е взел правилното решение. Казва, че иска децата му да имат избор. \n\r\n\"Родителите ни го нямаха, при нас беше ограничен в известна степен. Може и да прозвучи странно, но прибирайки се тук ние им дадохме по-голям избор. Америка не е затворена врата за тях и ако искат един ден да идат и да учат там ще ги подкрепим. Искаме децата ни да са по-близко до нас и да минат по нашия път\", споделя още Никола пред \n                    \n                    \n                \n                \n                \n                \r\nДнес в България е щастлив. Ръководи отдел в американска технологична компания с офис в София, но голямата му страст казва е футболен клуб \"Левски\" и фондацията \"Levski Family,\" идеята за чието основаване е на французин - фен на отбора. \n\r\n\"Пиер се казва човекът. Свърза се с нас, направи ни една двучасова презентация и ние прегърнахме идеята за учредяване на фондацията. Вече 3 години успяваме да помагаме там, където има нужда. Даренията ни са надхвърлили 6-цифрена сума\", гордее се Никола. \n\r\nЗа силата на \"сините\" сърца, за бъдещето и инициативите на \"Levski Family\" и как може да бъде туширано напрежението между агитките на вечните врагове \"Левски\" и ЦСКА - .", "date": "2019.11.07", "title": "Завърналите се: За силата на дома и за любовта към синия клуб"}
{"url": "https://www.dnes.bg/obshtestvo/2019/11/07/tri-versii-za-smyrtta-na-matrosa-v-barokamerata.428892", "text": "Военноокръжна прокуратура - Сливен разследва причините за смъртта на Спас Пенчев - младши водолаз във военно формирование в Бургас.\n\r\nПод ръководството на Военноокръжна прокуратура – Сливен се провежда разследване за причините и обстоятелствата, при които на 06 ноември около 11,45 ч. по време на имитационни спускания в барокамерата на МБАЛ - Варна към BMA-София е починал матрос III клас Спас Пенчев - младши водолаз във военно формирование 34 590— Бургас, съобщиха от прокуратурата.\n\r\nB хода на разследването ще се проверяват следните версии:\n\r\n- Техническа неизправност на барокамерата;\n\r\n- Заболявания на починалия, които не позволяват участие в такова изследване;\n                    \n                    \n                \n                \n                \n                \r\n- Нарушения, допуснати от екипа, провеждащ изследването при експлоатация на барокамерата и при предварителната подготовка на участниците.\n\r\nНезабавно след настъпване на инцидента местопроизшествието е посетено от оперативно-разследваща група при PC \"ВП\" - Варна и военен прокурор при ВОП – Сливен. \n\r\nИзвършен е оглед на барокамерата и на починалия в присъствието на съдебен лекар. \n\r\nРазпитани са в качеството на свидетели трима военнослужещи от военно формирование 34 590 - Бургас, които са участвали по време на имитационното спускане в барокамерата заедно с матрос Пенчев.\n\r\nПроведен е разпит на лекаря - началник на отделение по хипербарна и морска медицина и на оператора на хипербарна камера, които са извършвали  имитационните спускания.\n\r\nБарокамерата е запечатана, като към материалите по делото са приобщени всички документи, касаещи техническото състояние и калибровката на барокамерата и медицинските изследвания на починалия военнослужещ.\n\r\nНазначена е тройна съдебно-медицинска експертиза на лекари от болница „Св. Ана“ – Варна. Назначено е хистологическо изследване на тъканите – за установяване на непосредствената причина за смъртта.\n\r\nПредстои назначаването на комплексна техническа експертиза относно състоянието на барокамерата, разпит на други свидетели, имащи отношение към  инцидента, прилагане на всички медицински документи относно профилактичните прегледи на починалия военнослужещ, прилагане на всички заповеди, протоколи и др. документи относно основанията, начина на провеждане и организацията по извършване на имитационните спускания.\r\nПочиналият матрос Спас Пенчев е на 36 годни. На служба в Българската армия е от 2014 г. Семеен е, с едно дете.", "date": "2019.11.07", "title": "Три версии за смъртта на матроса в барокамерата "}
{"url": "https://www.dnes.bg/mish-mash/2019/11/07/dubrovnik-zabraniava-novite-restoranti.428869", "text": "Проблемите на Дубровник, хърватският град в който са снимани няколко сцени от \"Игра на тронове\", не са тайна за никого. Кметът на красивата туристическа дестинация Мато Франкович предприема нови, крайни мерки срещу тълпите – забрана на новите ресторанти. \nМестната власт е собственик на публичните пространства в Дубровник, а през през декември предложението на Франкович ще бъде гласувано.\r\nПървата част от закона забранява на ресторантьорите да поставят маси и столове на улицата пред заведенията си.\r\n\"Те могат да работят само вътре, но и това няма да е лесно, тъй като е трудно да се намерят достатъчно големи затворени пространства в стария град. 99% от ресторантите работят главно на площада и улиците“, обяснява Франкович пред CNN.\r\n                    \n                    \n                \n                \n                \n                А дори и един ресторант да затвори, нов няма да може да заеме мястото му, когато забраната влезе в сила. \r\nПрез 2019 година рекорден брой туристи посетиха Дубровник, най-вече заради \"Игра на тронове\".", "date": "2019.11.07", "title": "Дубровник забранява новите ресторанти? "}
