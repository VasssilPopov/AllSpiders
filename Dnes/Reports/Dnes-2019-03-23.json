{"url": "https://www.dnes.bg/notifikacii/2019/03/23/kakvo-da-iadem-ako-imame-nisko-kryvno.405402", "text": "Хипотонията е състояние, характеризиращо се с внезапно понижаване на нивата на кръвното налягане. Идеалното отчитане на кръвното налягане трябва да бъде около 120/80 mm Hg.\r\nПонижаването на кръвното налягане, по-ниско от нормалното, също е много опасен знак. Типичните симптоми на това състояние са замаяност, слабост, гадене и замъглено виждане.\r\nПричините за ниското кръвно могат да бъдат различни, като дехидратация, промяна в диетата, енергични упражнения, анемия, стрес, ниска кръвна захар и други. Ако страдате от ниско кръвно, хубаво е да включите в менюто си определени храни.\r\n\r\nАко обичате маслини, добрата новина е, че те също са чудесни при ниско кръвно налягане. Консумацията им ще ви осигури витамин Е, желязо и мед. Освен това, повечето маслини, които се предлагат на пазара са леко солени, а солените храни могат да повишат кръвното.\r\n                \n                \r\nДобре е хората с ниско кръвно налягане да включват витамин B12 в менюто си. Недостигът на този важен витамин може да доведе до анемия, която може да окаже влияние върху стойностите на кръвното. Яйцата са с високо съдържание на витамина, затова не пропускайте да ги хапвате по-често.\r\n", "date": "2019.03.23", "title": "Какво да ядем, ако имаме ниско кръвно?"}
{"url": "https://www.dnes.bg/index/2019/03/23/sds-shte-finalizira-pregovorite-s-gerb-za-evrovota.405469", "text": "Националният съвет на СДС дава мандат на председателя на партията да финализира преговорите с ГЕРБ и да подпише политическо споразумение за съвместно явяване на предстоящите европейски избори на 26 май. Това реши днес в Ловеч Националният съвет на СДС, съобщи председателят му Румен Христов.\n\r\nРешено е било и да се съкрати срокът за постъпване на номинации, гласуван на предишния НС на 15 март. Номинации за кандидати на СДС за европейските избори ще се приемат в централата на партията до вторник, 26 март /11.00 ч./, за да може в четвъртък, при финалните преговори с ГЕРБ, да бъдат предложени окончателните имена.\n\r\n\"Аз мисля, че направихме една стъпка в правилна посока от гледна точка на това, че желанието на Съюза на демократичните сили, а и на ГЕРБ, е да обединим десния вот, който е около Европейската народна партия. За нас тя е изключително стабилизиращ фактор в Европейския съюз. Ние сме най-старата партия, член на ЕНП, и няма нищо по-логично с най-голямата партия, член на ЕНП, да бъдем заедно на евроизборите\", каза пред журналисти Румен Христов.\n                \n                \r\nТой уточни, че споразумението е само за европейските избори. Целта, която си поставят с ГЕРБ, е да постигнат осем депутатски места. По думите на Христов в листата ще има двама кандидати от СДС, като единият ще е на избираема позиция.\n\r\nПредседателят на СДС каза още, че Владимир Кисьов е заявил, че няма да участва в надпреварата на евроизборите. ", "date": "2019.03.23", "title": "СДС ще финализира преговорите с ГЕРБ за евровота"}
{"url": "https://www.dnes.bg/obshtestvo/2019/03/23/marin-petrov-ot-animacionerite-pochina-na-44-g.405470", "text": "Басистът на българската група \"Анимационерите\" Марин Петров е починал в Ямбол.\r\n \r\nТъжната вест беше съобщена във Facebook страницата на групата.\r\n \r\n\"Нашият обичан Марин, както сам наричаше себе си Ултра Съб Марин - баскитарист, артист, танцьор - неподражаем ъндърграунд философ, вече не e жив. Няма да скрием, че всички сме много разстроени\", пише в публикацията на страницата на \"Анимационерите\"\n\r\n44-годишният басист е сред съоснователите на групата през 1997 и свири в нея до 2002 г. Включва се и в еднократното й събиране през 2011 г., след което се мести да живее извън София.\r\n \r\nМарин Петров не се е прибрал цяла нощ, след като излязъл да пазарува. Тялото му е било намерено в река като се предполага, че е починал при нещастен случай, съобщава Радио \"Тангра Мега Рок\".\r\n                    \n                    \n                ", "date": "2019.03.23", "title": "Марин Петров от \"Анимационерите\" почина на 44 г."}
{"url": "https://www.dnes.bg/notifikacii/2019/03/23/es-obicham-te-stotici-poiskaha-nov-referndum-za-brexit.405471", "text": "\"ЕС, обичам те\" - стотици хиляди хора дефилираха днес в Лондон с искане за нов референдум за Брекзит, бе да има никаква яснота дали премиерът Тереза Мей ще предложи отново на депутатите своята сделка за развод, предаде Франс прес.\n\r\n\"Искаме народен вот\", \"Да напуснем (ЕС) - няма да стане\", \"Да отменим член 50 (от Лисабонския договор, регламентиращ излизането на една държава от ЕС)\", се четеше по плакатите на демонстрантите.\n\r\nВ началото на следобеда големи, плътни и ентусиазирани тълпи крачеха из центъра на британската столица - недалеч от резиденцията на Тереза Мей на Даунинг стрийт номер 10. Хората напяваха песнички срещу Брекзита, вдигнали европейски знамена, понякога във формата на сърце.\n                \n                \r\nТереза Мей си изпати - многобройни карикатури я обрисуваха като управник, напълно безсилен да се справи със събитията.\n\r\n\"Станах на 62, а за пръв път участвам в нещо подобно\", заяви пред Би Би Си Роб Уърти и изтъкна, че е дошъл заради \"децата и внуците си\".\n\r\nОрганизацията \"Народен вот\", която настоява за нов референдум, преброи около един милион участници в проявата, а Скотланд Ярд не предостави никакви данни.\r\nПодобна демонстрация през октомври събра в британската столица близо 700 000 протестиращи.\n\r\nТова шествие се състоя два дни след решението на европейските лидери да отпуснат на кралството отсрочка на Брекзита. Първоначално той бе насрочен за 29 март, а те отложиха крайния срок най-рано за 12 април - около три години след референдума, насочил страната към излизане от ЕС.\n\r\nЯростен противник на Брекзита, шотландската министър-председателка Никола Стърджън, която участваше в демонстрацията, прикани противниците на излизането от ЕС да използват \"максимално\" възможността, предоставена от Брюксел с това отлагане.\n\r\n\"Трябва да избегнем и катастрофата с Брекзит \"без сделка\", и щетите от лошото споразумение на премиерката\" Тереза Мей, заяви тя.\n\r\nСтърджън, кметът на Лондон от опозиционната Лейбъристка партия Садик Хан и лидерът на либералните демократи Винс Кейбъл говориха пред демонстрантите от сцена, монтирана на площада пред парламента, уточнява ТАСС.\n\r\nВариантът с повторен референдум бе отхвърлен на 14 март от Камарата на общините, среща и противодействие от страна на Тереза Мей, но привържениците му се надяват хаосът, настанал в Обединеното кралство, да превърне тази опция в неизбежност.\n\r\nПетицията в интернет с искане правителството да се откаже от Брекзита събра към днешна дата над 4,3 милиона подписа - рекордна цифра за подобна инициатива на сайта на парламента, отбелязва АФП. Броят на гласовете в подкрепа на това искане продължава стремително да расте, изтъква ТАСС, цитирана от БТА.", "date": "2019.03.23", "title": "\"ЕС, обичам те\"! Стотици поискаха нов реферндум за Brexit"}
{"url": "https://www.dnes.bg/stranata/2019/03/23/spasitelna-operaciia-otkriha-zagubilo-se-9-godishno-dete.405472", "text": "Деветгодишно дете е открито след спасителна операция в гориста местност край Сливен, съобщиха от МВР.\r\nСигналът за дете в неизвестност е бил получен в областната полиция около 14.00 часа днес. Момчето, което било на пикник с родителите си, се изгубило в гориста местност на около 10 км в посока от Сливен към село Бяла.\r\nВ спасителните действия, организирани от ръководството на ОД на МВР, са включени служители на областната дирекция, Районната служба \"ПБЗН\"-Сливен, Регионалната дирекция на горите и местното Горско стопанство, РС \"Военна полиция\", Планинската спасителна служба и доброволци.\r\nОперацията е продължила четири часа. \r\nДетето е намерено към 17.00 ч., в добро здравословно състояние, от служители на ОД на МВР-Сливен и е предадено на родителите.", "date": "2019.03.23", "title": "Спасителна операция: Откриха загубило се 9-годишно дете"}
{"url": "https://www.dnes.bg/index/2019/03/23/markata-makedonsko-vino-na-gyrci-na-severnomakedonci-ili-na-bylgarite.405473", "text": "Преспанският договор сложи край на дългогодишния спор между двете съседни страни  Гърция и Северна Македония, както страната се нарича отскоро. Съществени въпроси, например в областта на търговията, обаче все още не са напълно изяснени. Така например за марковите продукти и търговски марки договорът предвижда двете страни да се споразумеят за приемливо решение чрез \"откровен диалог\". В помощ на договарянето ще се включи и експертна група, която ще представи резултати през следващите три години.\n\r\nОколо този сюжет могат да възникнат нови напрежения, както показа една спречкване на Международно изложение за вина и спиртни напитки Провайн в Дюселдорф: участието в него на Асоциацията на македонските винари - неправителствена организация, представяща северномакедонските производители на вина, предизвика бурни протести от страна на гръцките изложители. Още в началото на изложението те се оплакаха, че производителите трябва да се придържат към ангажиментите от Преспанския договор, пише \"\".\n                \n                \r\nЗащитен с патент продукт \n\r\n\"Вината от Северна Македония трябва да се продават именно като \"северномакедонски\", а нашите вина да са \"македонски вина\", както е решен въпросът с европейски патент още преди 20 години\", посочва Стелиос Бутарис, който е един от най-известните винопроизводители в Гърция. Действително \"македонското вино\" е патентован в ЕС продукт със запазена географска марка, както например \"тюрингската наденица\". Това означава, че марката \"македонски вина\" могат да носят само вина от македонския регион в Гърция, при това само определени сортове.\n\r\n\"Асоциацията на македонските винари\" обаче има друго виждане по въпроса. \"От десетилетия продаваме вина от Македония и се надяваме да можем да продължим да го правим.\" Представител на асоциацията, пожелал да остане анонимен, изтъква, че наименованието \"вина от Македония\" трябва да може да се използва от всички, т.е. както от гърците, така и от винарите в Северна Македония, а даже и от производителите в България, където се намират части от древна Македония.\n\r\nНо как при това положение консуматорът ще разпознава правилно различните продукти? \"Много просто: на етикета ще е посочена страната-производителка - например: продукт от Северна Македония или продукт от Гърция\", добавя винопроизводителят и дава за пример мозелските вина: \"Реката Мозел преминава през Германия, Люксембург и Франция, но произвежданото в тези райони вино се продава с марката \"вино от Мозел\".\n\r\nКак ще се разберат?\n\r\nТакива и подобни аргументи със сигурност ще бъдат приведени, когато започнат преговорите между двете страни, както е предвидено в Преспанския договор. Само че те едва ли ще бъдат лесни. Теоретично гърците държат по-силните карти - те могат да се позоват на факта, че наименованието \"македонски вина\" от 20 години е патентована и запазена марка. Ако Северна Македония се противопоставя, гърците могат да блокират приемането ѝ в ЕС.\n\r\nСеверна Македония обаче няма така лесно да се предаде - тя може да изтъкне това, че е успяла да завоюва силни пазарни позиции: \"В Германия под \"вино от Македония\" повечето хора разбират именно продукт, идващ от Северна Македония, а не от Гърция\", признават дори гръцките винопроизводители. Това е резултат от една ориентирана към износа стратегия, която гърците следват далеч не така последователно.\n\r\nВъпреки различните позиции и очакваните напрежения, винопроизводителите от двете страни вярват, че решение ще се намери, защото това е от взаимна изгода.\n\r\nЮбилейното 25-то изложение Провайн тази година привлече над 61 хиляди посетители от 142 страни. В него участваха 6 900 изложители на вина и алкохолни напитки от 64 страни, сред които водещи бяха традиционни винопроизводители като Италия, Франция, Испания и Португалия.\r\n \r\n", "date": "2019.03.23", "title": "Марката \"македонско вино\" - на гърци, на северномакедонци или на българите?"}
{"url": "https://www.dnes.bg/index/2019/03/23/ako-vsichki-zaminat-koi-shte-ni-lekuva-mladi-syrbi-biagat-kym-germaniia.405475", "text": "\"Цялата смяна от местната Спешна помощ изкара курс по немски език и сега всички са в Германия\", казва Филип, който е основал училище за чужди езици в южния сръбски град Лесковац. То съществува от 10 години и в началото английският е бил много търсен, днес обаче на мода е немският. Филип не желае да бъде сниман - разбираемо поведение в тази сръбска провинция, където хората избягват да се набиват на очи. Те се пазят дори и от най-безобидните критики към правителството - дори и да има достатъчно основания и факти за това, пише \"\".\n\r\nМедицинските сестри Йована, Ангелина и Миляна наскоро са взели нивото В-1 за медицински кадри и всеки момент могат да тръгнат за Германия. Първите две дори вече имат подписани трудови договори с една клиника в Хамбург, а Миляна стяга куфарите за Тюбинген, където ще работи в Университетската клиника. 24-годишната Йована казва, че в Лесковац няма какво да работи и че ще напусне страната именно заради работата.\n                \n                \r\nМрачен делник в \"сръбския Манчестър\"\n\r\nТвърди се, че в Лесковац правят най-добрата скара на Балканите. Отдавна обаче са отминали славните времена, когато текстилната и фармацевтичната индустрия са допринасяли за подема на града. Никому вече и през ум не минава да нарича Лесковац както някога - \"сръбският Манчестър\". От някогашните 100 хиляди жители на общината днес са останали доста под 70 хиляди.\n\r\nЙована е ходила досега три пъти в Германия - работила е пробно в Берлин и Хамбург. Работата ѝ допаднала, а работодателите останали доволни от нея. \"Там осъзнах, че всъщност няма голяма разлика между работата в Германия и в Сърбия. Само че в Германия грижата за болните и трудът на медицинската сестра са разделени, а и броят на пациентите е ограничен. В Сърбия това е другояче - там една медицинска сестра е същевременно и болногледачка. В някои случаи дори една-единствена медицинска сестра обслужва цял етаж с пациенти.\"\n\r\nНо Ангелина не може да се надява дори и на такава тежка работа: \"Съседката ми беше чистачка в болницата и изкара съкратен курс - преквалифицира се за медицинска сестра. За съжаление в тази страна професионалната подготовка не се цени. Хората получават работа по съвсем други критерии. Затова виждам бъдещето си в Германия\", казва 19-годишната жена.\n\r\n\"Даже извънредните часове труд се заплащат\"\n\r\nЙована също смята, че в Германия е друго - там ценят професионалната квалификация, а и заплащането няма нищо общо с това в Сърбия. \"Даже извънредните часове труд се заплащат, получаваш карта за градския транспорт с намаление, има столова за хранене и предлагат помощ в търсенето на жилище. Освен това можеш да запишеш и двумесечен, платен езиков курс\", казва младата жена.\n\r\nВ Сърбия средният месечен доход е малко над 400 евро, а по официални данни безработицата достига 12 процента. Някои експерти твърдят, че ако не беше трудовата миграция, безработицата щеше да скочи на 20 процента. А младежката безработица междувременно гони 30 процента. Масовото изтичане на човешки капитал е едновременно и благословия и проклятие за сръбското правителство: от една страна то може да се хвали, че поддържа сравнително ниска безработица в страната, но от друга вече са налице първите тревожни сигнали. Така например към трудовото министерство бе създадена експертна комисия, която да предложи мерки за ограничаване на изтичането на кадри в чужбина.   \n\r\nНежелано място за младите хора\n\r\nТова изобщо не интересува Йована, Ангелина и Миляна, които виждат бъдещето си в Германия, включително в личен план - те желаят да създадат семейства в новата си родина и не мислят за връщане в Сърбия. На техните родители това може и да не им харесва особено, но те виждат как Сърбия все повече се превръща в нежелано място за младите хора - особено за по-квалифицираните от тях.\n\r\nПроблемът с масовото бягство не е нов, но напоследък се задълбочава. Още в Титова Югославия много хора напускаха страната в търсене на по-добро място за живеене и работа. След това дойдоха войните и първите демократични реформи, които обаче не отговориха на очакванията на хората, и те продължиха да напускат страната. Близо 1 милион сърби са избягали от промените насам, което за една страна със 7 милиона души население е много сериозен проблем. И тенденцията продължава: годишно около 35 хиляди души обръщат гръб на Сърбия. По този показател страната държи едно от първите места в света.\n\r\nЙована си дава сметка, че бягството на младите хора е загуба за Сърбия. \"Квалифицираните кадри обръщат гръб на страната. Само в моето обкръжение толкова много хора заминаха. И не само младите бягат - понякога цели семейства заминават или пък хора с 20-годишен трудов стаж\", казва младата медицинска сестра. В последното годишно изследване на Регионалния съвет за сътрудничество RCC от 2018 година, провеждано в 13-те страни от Югоизточна Европа, цели 32 процента от анкетираните сръбски граждани са посочили, че мислят да заминат в чужбина - колкото в никоя друга страна от Западните Балкани.\n\r\nШколата за чужди езици в Лесковац не може да се оплаче от липса на работа. Колкото и да е добре това за бизнеса на Филип, той осъзнава колко тревожно е същевременно положението: \"Ако всички заминат за Германия, кой ще ни лекува нас, мен и децата ми - тук, в Сърбия?\", пита загрижен той.\r\n", "date": "2019.03.23", "title": "Ако всички заминат, кой ще ни лекува?!... Млади сърби бягат към Германия"}
{"url": "https://www.dnes.bg/akoshtete-vqrvaite/2019/03/23/koi-zodii-shte-se-radvat-na-poveche-liubov-prez-proletta.405401", "text": "Март е месецът на настъпващата пролет, и въпреки ретроградния Меркурий, все пак е месецът на новото начало и любовта. За три зодиакални знака този красив сезон ще донесе повече любовни вълнения и перспективи. Всичко може да се случи с тях в любовен план, всичко хубаво и вълнуващо. Дали вашият знак попада сред тях, вижте в следващите редове.\r\n\r\nПролетта идва с Венера във вашия знак, а с това романтичните перспективи ще се увеличат. Ще имате възможността да се потопите в цветя, покани за срещи, вълнуващи комуникации. За тези от вас, които вече се намират във връзка, любимият човек ще фокусира времето и вниманието си върху вас, а вие ще се чувствате истински късметлии.\r\n                    \n                    \n                Около средата на май някои Овни ще искат да отворят сърцето си за определена личност с намерението за нещо по-сериозно. Нямате нужда от игрички и мимолетни забавления, а сте готови за градивни взаимоотношения. Ще искате нещата да се развият към следващо ниво.\r\nДо юни ще откриете достойни романтични перспективи, което ще улесни и свързването с партньор, който е съвместим с вас. Просто поддържайте нещата леки, защото твърде много натиск може да „изплаши“ потенциалните ви партньори. \r\n", "date": "2019.03.23", "title": "Кои зодии ще се радват на повече любов през пролетта?"}
{"url": "https://www.dnes.bg/zvezdi/2019/03/23/d-r-kuin-lechitelkata-se-chuvstva-seksi-i-na-68-godini.405476", "text": "Популярната британско-американска актриса Джейн Сиймор, позната ни от сериала \"Д-р Куин лечителката\", се чувствала секси на 68 години и не се притеснявала от старостта, пише сайтът Контактмюзик, цитиран от БТА.\n\r\n\"Нямам нужда да си слагам ботокс, доверява звездата. Искам да дам кураж и на другите дами на моята възраст да не се боят от бръчките!\"\n\r\nПонастоящем актрисата играе в сериала \"Методът Комински\" ролята на 70-годишна жена. Пред камерата тя се снимала със сива перука, като не скрила нито една от бръчките си. Джейн е майка на четири деца - на Катрин 37, Шон 33, и на 23-годишните близнаци Джон и Кристофър.\n\r\nСиймор цял живот спазвала принципа да бъде вярна на себе си. Поради този факт тя счита, че никога не е имала проблем да получава роли с напредването на възрастта.\n                    \n                    \n                \r\n\"Никога не съм била по-щастлива, доверява Сиймор. Имам си 70-годишен приятел, Дейвид Грийн, който е режисьор и продуцент, имам чудесно семейство. Мисля, че животът се отнесе добре с мен!\".", "date": "2019.03.23", "title": "Д-р Куин лечителката се чувства секси и на 68 години"}
{"url": "https://www.dnes.bg/notifikacii/2019/03/23/agresiiata-na-nato-sreshtu-iugoslaviia-petno-na-pozora.405477", "text": "Бомбардирането на Югославия от страните от НАТО, което започна на 24 март 1999 г. и продължи 78 дни, е акт на агресия, който завинаги ще остави петно на срама на Съюза. Това се посочва в съобщението на руското външно министерство, публикувано в събота, цитирано от TACC.\n\n\r\n\"Този акт на агресия нарушава основните принципи на международното право, залегнали в Хартата на ООН, Заключителния акт от Хелзинки, както и международните задължения на държавите-членки на блока. Действията на Aлианса противоречат на Северноатлантическия договор от 1949 г., в който страните от НАТО се ангажират да не застрашават международния мир сигурност и правосъдие, както и да се въздържат от употреба на сила или заплаха от нейното използване в международните отношения, ако това противоречи на целите на ООН. Тогава бе сложено началото на подмяната на международното право \", за да \"се основава на някои произволни правила, за да бъдем точни - на правото на силния\", се казва в изявлението на Министерството.\n                \n                \r\nПо време на \"варварските бомбардировки, цинично и безсрамно наричани \"хуманитарна интервенция в полза на…\", са загинали около 2 хиляди цивилни, включително най-малко 89 деца, а сред жертвите са много косовски албанци, с чието \"спасение \" се занимаваше НАТО, напомниха от руското МВнР. \"Бяха унищожени хиляди граждански обекти в десетки градове, в резултат на използването на боеприпаси с обеднен уран, почвата и водата бяха заразени в много райони, което доведе до значително увеличение на раковите заболявания\", пише още в съобщението.\n\r\n\"Под пропагандния претекст за предотвратяване на така наречената „хуманитарна катастрофа“, автономната провинция Косово бе насилствено откъсната от страната. Всъщност НАТО стана катализатор за истинска човешка трагедия, екранът, зад който се състоя анти-сръбското етническо прочистване, принуждавайки повече от 200 000 неалбанци да напуснат своите домове\", се посочва от руското външно министерство.\n\r\n\"Ние заявяваме, че в резултат на нападението срещу Югославия преди 20 години, НАТО подкопа механизмите, които осигуряват мира и сигурността в Европа в продължение на много десетилетия. Освен това проблемът с Косово не е решен - напротив, регионът остава основният източник на нестабилност и криза на Балканите\", се казва в изявлението на руското дипломатическо ведомство.\n\r\nТежкото бреме на отговорност за тези действия и техните последици лежи изцяло върху ръководството на съюза и неговите държави-членки, участвали в агресията срещу Югославия, съобщиха от руското външно министерство. \"Това петно на срам завинаги ще остане на репутацията на НАТО. То няма да бъде измито от засиленото приемане на страните от региона в съюза, задълбочаващо разделителните линии на Балканите и социалните противоречия\", подчертава изявлението.", "date": "2019.03.23", "title": "Агресията на НАТО срещу Югославия - петно на позора"}
{"url": "https://www.dnes.bg/stranata/2019/03/23/hyrvatski-kamion-izgoria-na-marica-do-liubimec.405462", "text": "\n\r\nРемарке на тежкотоварен камион и товарът му изгоряха снощи на магистрала \"Марица\". \r\nИнцидентът е станал малко преди 23:00 часа на 81-ви километър, на северното платно, близо до пътен възел \"Любимец\". \r\nСлед като шофьорът разбрал, че ремаркето гори, успял да спре и да откачи влекача и спрял на безопасно разстояние. На мястото са пристигнали две противопожарни коли от Любимец и Свиленград, които са угасили пожара. \r\nКамионът е с хърватска регистрация, а шофьорът е от Босна и Херцеговина, съобщава \"Булфото\".\r\nМагистралата вече е отворена за движение.", "date": "2019.03.23", "title": "Хърватски камион изгоря на \"Марица\" до Любимец"}
{"url": "https://www.dnes.bg/mish-mash/2019/03/23/rusnak-opita-da-prenese-upoen-orangutan-v-kufar-arestuvaha-go.405463", "text": "Руски турист беше арестуван на летището в Денпасар на индонезийския остров Бали, след като се опитал да изнесе от страната упоен орангутан в куфар, съобщава Франс прес, цитирана от БТА.\r\nЗадържан е 27-годишният Андрей Жестков, който пренасял 2-годишния примат от мъжки пол в багажа си. \r\nОсвен орангутана митничарите открили в принадлежностите на руснака още седем живи гущера, сред които имало и два гекона.\r\nТуристът се подготвил така, сякаш ще пренася бебе, за да заблуди контролните органи. Той носел със себе си мляко за кърмачета и завивки. \r\nНарушителят може да бъде осъден на 5 години затвор и на глоба от 7000 долара за трафик на защитени видове. \r\nЖестков обяснил при ареста, че орангутанът му бил подарен от приятел руснак, който го бил закупил за 3000 долара от пазар на остров Ява.", "date": "2019.03.23", "title": "Руснак опита да пренесе упоен орангутан в куфар, арестуваха го"}
{"url": "https://www.dnes.bg/politika/2019/03/23/na-kongresa-karakachanov-be-preizbran-za-lider-na-vmro.405464", "text": "На днешния Седми редовен конгрес на ПП \"ВМРО - Българско национално движение\" Красимир Каракачанов беше преизбран за председател на партията с 516 гласа, съобщиха от ВМРО. \n\n\n\n\r\nЕдин лидер е толкова силен, колкото са силни и имат доверие в него хората, които го следват, е казал в словото си след избора Каракачанов.\n\r\n\"Успехите са общи, постигнахме ги заедно. Аз съм на този пост благодарение на Вас. Не защото съм най-великият или най-красивият, а защото всички в ръководството успяхме да обединим и мотивираме нашите членове, че има смисъл да се бориш. Когато всички ние си повярвахме, започнаха да ни вярват и други, и постигнахме успехи. И изборите го показват. Един човек е велик според това какво ще се каже за него след като приключи политическата му кариера. Без труд и усилия, без жертва на лично време, всички знаем, че няма как да се постигне успех\", е добавил Каракачанов, цитиран от пресцентъра на ВМРО. \n                    \n                    \n                \r\nПо думите му най-великият за него лидер на ВМРО Тодор Александров е казал: \"Едно дело побеждава тогава, когато за него се води борба\". \"Ние продължаваме да водим борба за отстояване на българския национален идеал\", е добавил Красимир Каракачанов.\n\r\nДелегатите на конгреса на ВМРО са преизбрали досегашните членове на националното ръководство - заместник-председатели Ангел Джамбазки, Искрен Веселинов, Милен Михов, Атанас Стоянов; организационен секретар - Юлиан Ангелов; членове - Александър Сиди, Антон Андонов, Борис Вангелов, Васил Христов, Георги Дракалиев, Красимир Богданов, Султанка Петрова.\n\r\nКонгресът е разширил състава на Националния изпълнителен комитет с трима души. Новите попълнения - членове на НИК, са депутатите Йордан Йорданов от Добрич и д-р Калин Поповски от Плевен. За член на НИК е бил избран и председателят на политическата група \"Патриоти за София\" в Столичния общински съвет Карлос Контрера, се посочва в съобщението.", "date": "2019.03.23", "title": "На конгреса: Каракачанов бе преизбран за лидер на ВМРО"}
{"url": "https://www.dnes.bg/notifikacii/2019/03/23/19-a-poredna-protestna-sybota-na-jyltite-jiletki-v-parij.405465", "text": "\"Жълтите жилетки\" отново излязоха днес на демонстрации във Франция всред напрежение, изострено поради опасения от нови насилствени действия, с оглед които кабинетът, подложен на натиск, взе драстични и оспорвани мерки за сигурност, предаде Франс прес, цитирана от БТА.\n\r\nПрез днешната 19-а поредна протестна събота демонстрациите в Париж протичаха около пладне сравнително спокойно. Затворен за протестиращи след погромите и насилието миналата седмица, булевардът Шанз-Елизе посрещаше туристите с внушително полицейско присъствие.\n\r\nВ Ница (Югоизточна Франция), където започва утре официално посещение на китайския президент Си Цзинпин, няколко десетки души, част от които с жълти жилетки, нарушиха забраната за демонстрации на местен централен площад и шестима от тях бяха откарани в полицията.\n                \n                \r\nДнешният ден носи висок риск за президента Еманюел Макрон, решен да докаже, че правителството му държи под контрол обществения ред - седмица след разпространените кадри с погроми и палежи на Шанз-Елизе.\n\r\nЗа да не се повтори хаосът, изпълнителната власт не пести средствата. В Париж са забранени демонстрациите на \"най-красивия булевард в света\" и в околностите му, също и в района около Елисейския дворец и сградата на парламента.\n\r\nЗадържаните по време на протестните акции в Париж днес са 51 души, сочат последни данни на полицията, цитирани от телевизия Бе Еф Ем, предаде ТАСС.\n\r\nПолицията е проверила 4600 души, глобени са 29, включително един от водачите на \"жълтите жилетки\" - Ерик Друе. Той заяви, че е глобен \"за участие в неразрешен протест\".\n\r\nНовият префект на парижката полиция, назначен след уволнението на предшественика му във връзка с погромите от 16 март, съобщи, че се забраняват защитните средства и аксесоарите, скриващи лицата, оръжията - включително имитациите, и се засилват наказанията за участие в неразрешени демонстрации.\n\r\nЗабрани за демонстрации издадоха и властите на други големи градове като Тулуза и Бордо.\n\r\n\"Няма да има милост за взломаджиите\", предупреди днес правосъдната министърка Никол Белубе.\n\r\nПравозащитници и дейци от опозицията обаче заклеймиха обявените мерки.\n\r\nНай-оспорвана сред тях бе използването на армейски сили днес - нещо неуместно и \"прекомерно\" според опозицията.\n\r\nВойските, участващи в антитерористичната операция \"Сантинел\" (Караул) - 7000 души, са поставени да пазят ключови обекти след кръвопролитните терористични нападения през 2015 г., за да могат полицаите и жандармеристите да охраняват реда.\n\r\nВоенният губернатор на Париж ген. Брюно Льоре заяви вчера пред радио \"Франсенфо\", че френските войници имат разрешение да открият огън, ако бъдат заплашени или ако животът на други е застрашен. Това наля още масло в огъня, констатира АФП.", "date": "2019.03.23", "title": "19-а поредна протестна събота на \"жълтите жилетки\" в Париж"}
{"url": "https://www.dnes.bg/stranata/2019/03/23/plamna-kyshta-v-harmanli-niama-postradali.405466", "text": "\n\r\nКъща изгоря днес следобед на улица \"Стадионска\" № 3 в Харманли, съобщава БТА.\r\nПротивопожарните екипи успяха да потушат огъня и да предпазят съседните къщи. Пострадали няма. \r\nВ изгорелия дом е живеел психично болен човек, който в момента е на лечение в хасковската психиатрия.", "date": "2019.03.23", "title": "Пламна къща в Харманли, няма пострадали"}
{"url": "https://www.dnes.bg/index/2019/03/23/kak-v-sssr-kopiraha-zapadnite-modeli-avtomobili.405434", "text": "Гордостта на съветското автомобилостроене ВАЗ 2101 Жигули години наред се приемаше за еталон по отношение на динамиката, визията и дори дизайна. И руснаците не криеха, че са \"доработили\" италианския FIAT 124 за по-лошите пътища в СССР, а до появата на ВАЗ 2108 с предно предаване цялата продукция на завода в Толиати беше базирана на 2101.\n\r\nЩо се отнася до ВАЗ и Толиати, то тук всичко е законно – FIAT се споразумява с тогавашното Министерство на външната търговия на СССР за сделката и се ражда автомобилният гигант край Волга. И днес няма да говорим за 2101.\n\r\nТова обаче далеч не е първият съветски модел, базиран на западен автомобил и една разходка в историята дава интересни резултати. \n                \n                \r\nГоркиевският автомобилен завод (ГАЗ) също стартира с лицензионен модел. СССР купува през 1929 година документацията, правата и оборудването за производството на Ford Model A. Но масовото производство в ГАЗ набира сили едва през 1932 година, когато Model A от почти една година не се произвежда в Щатите.\n\r\n\r\n ", "date": "2019.03.23", "title": "Как в СССР копираха западните модели автомобили "}
{"url": "https://www.dnes.bg/evroizbori-19/2019/03/23/siderov-tozi-upravlenski-mandat-da-byde-dovyrshen.405449", "text": "Ние работихме чудесно с ВМРО и се надявам това да остане така и за следващата част от мандата, независимо от развитието на тези избори. Това каза лидерът на ПП \"Атака\" и председател на парламентарната група на \"Обединени патриоти\" Волен Сидеров на откриването на Седмия конгрес на ВМРО в парк хотел \"Москва\". \n\r\nТой благодари за доброто сътрудничество с ВМРО през последните две години.\n\r\nВолен Сидеров бе категоричен, че този управленски мандат трябва да бъде довършен. Според него обединението на патриотичните формации през 2016 г. е допринесло за добрите резултати в последните два вота. \n\r\n\"За първи път ДПС беше изместена от трета позиция от една патриотична формация и това беше поврат в българската политика\", изтъкна Сидеров, цитиран от БТА.\n                    \n                    \n                \r\nЛидерът на „Атака“ смята, че за повечето българи местните избори са по-важни. По думите му именно на тези избори трябва да се затвърди патриотична ниша и територия, която е била завоювана. \"Най-лесното е да се разделим, по-трудното е да се явим заедно. Въпросът е можем ли сега да го направим\", попита Сидеров. Според него възможността патриотичните формации да се явяват обединени на предстоящите избори за Европейски парламент все още съществува.\n\r\n\r\n ", "date": "2019.03.23", "title": "Сидеров: Този управленски мандат да бъде довършен"}
{"url": "https://www.dnes.bg/akoshtete-vqrvaite/2019/03/23/kak-da-podredite-portfeila-si-za-da-privlechete-pari.405404", "text": "Портфейлът е аксесоар, без който не можем. Избираме го според любимите си цветове, стила ни, размера на чантата, в който ще го носим. Искаме да е удобен, с достатъчно отделения, за да съберем всичко, което ни е необходимо. Но понякога изборът ни може вместо да привлече потока на парите към нас, да направи така, че да не можем да задържим финансите си. Как да организирате портфейла си, за да привлечете пари?\r\n\r\nПървото и най-важно нещо е портфейлът ви не само да е здрав и да няма дупки, но и да бъде добре подреден, да е чист. Подобно на дома и офиса, според фъншуй, след като изчистим нещо и премахнем застоялата енергия, ще създадем място за нови енергийни потоци.\r\n                    \n                    \n                Ето няколко примера за това как да организирате портфейла си, за да не спирате положителните енергийни потоци към вас.\r\nКвитанция от банкомат, всякакви бележки, които представляват дълг.\r\nНе дръжте в портфейла си празни опаковки, изтекли карти за спорт, активности или нещо друго.\r\nВинаги дръжте в портфейла си поне малко пари, защото те са символ на изобилие. Избягвайте да го държите празен. Също така, подреждайте добре банкнотите, не бива да са прегънати, намачкани.\r\nВ обобщение, просто се отървете от всичко, което не използвате.\r\n\r\nКолкото и странно да ви звучи, ако не се отнасяте добре с този аксесоар, все едно не се отнасяте с уважение към парите. Така например, избягвайте да хвърляте портфейла си, да го поставяте на масата за хранене, на пода, на плота в банята.\r\n", "date": "2019.03.23", "title": "Как да подредите портфейла си, за да привлечете пари? "}
{"url": "https://www.dnes.bg/politika/2019/03/23/premieryt-boiko-borisov-prie-ostavkata-na-ministyr-cecka-cacheva.405456", "text": "Министър-председателят Бойко Борисов прие оставката на министъра на правосъдието Цецка Цачева, съобщиха от пресцентъра на Министерски съвет.\n\n\r\nДвамата разговаряха и обсъдиха свързаната с името й имотна сделка. \n\r\nПред премиера министър Цачева заяви решението си, че подава оставка и не желае създалото се напрежение да се пренася върху работата на правителството, съобщиха от пресцентъра.\r\nВсеки сгрешил със закупуването на апартаменти ще си понесе последствията, закани се по-рано през седмицата Борисов.\n\r\nПреди дни стана ясно, че Цачева е купила от \"Артекс Инженеринг\" апартамент в луксозна сграда в столичния кв. \"Изток”.\n                    \n                    \n                \r\nСпоред брокери цените на имотите в района се сред най-високите в София – около 2000 евро на квадрат. Справка в Службата по вписванията показва, че за около 200 квадрата е заплатена сума от 286 000 лева. Съседен апартамент с подобна квадратура е продаден по същото време на цена почти 40% по-висока.\n\r\nЦачева твърди, че няма нищо нередно в сделката и че е купила имота на груб строеж, така че е нормално цената да е по-ниска.\r\n ", "date": "2019.03.23", "title": "Премиерът Бойко Борисов прие оставката на министър Цецка Цачева"}
{"url": "https://www.dnes.bg/obshtestvo/2019/03/23/inovativno-onlain-meniu-sreshtu-vrednite-hrani-v-uchilishte.405441", "text": "Училище в София намери начин за борба с вредните храни чрез въвеждане на по-строг родителски контрол върху това какво купуват децата в училищните лавки. \n\r\nВ столичното 119-о училище вкарват нова електронна система, която ще позволява всеки родител да вижда онлайн какво се предлага в бюфета и да отбелязва за всеки продукт дали е разрешен за купуване от неговото дете или не. Пазаруването ще става с предварително заредена електронна карта, разказва БНТ.\n\r\nВкъщи контролът какво да се яде и какво не е по-лесен. А в училище? С помощта на новата система родителят ще избира какво точно детето му да си купува в междучасието. Изборът ще става онлайн - всичко, което се предлага в училищния бюфет, е вкарано в система, с помощта на която родителят ще маркира позволения и непозволения за купуване продукт.\n                    \n                    \n                \r\n„С въвеждането на една такава система ще имаме възможност да контролираме какво да си купуват те и какво не, съобразно и нашите виждания за здравословна храна“, казва Янко Бахчеванов - баща третокласник.\n\r\nВсяко дете ще има електронна карта, която родителят му е заредил с пари.\n\r\nНе е вероятно децата да си сменят картите, защото според бащата „всяко детенце има интерес да си пази неговата карта, защото неговите парички са заредени в нея и ако си сменят картите, най-вероятно ще се получат и други конфликти“. \n\r\nЗаместник-директор на училището Симеон Ангелов обяснява: „Детето, след като си заяви дадената храна, се чекира, ако храната се окаже, че е в неразрешената част, съответно не се разрешава покупката и служителят в училищната лавка не дава този продукт“.\n\r\nВсеки родител сам преценява с каква сума пари да зареди картата.\n\r\n ", "date": "2019.03.23", "title": "Иновативно: Онлайн меню срещу вредните храни в училище"}
{"url": "https://www.dnes.bg/politika/2019/03/23/ne-sym-prinudena-da-podavam-ostavka-zaiavi-cecka-cacheva.405457", "text": "Не съм принудена да подавам оставка, заяви в Стара Загора правосъдният министър в оставка Цецка Цачева.\r\nКатегорично премиерът Борисов не е оказвал натиск върху мен, не желая името ми да му тежи, коментира Цачева. \n\r\n„Оставката е личен акт. Във времето назад съм доказала, че мога да нося отговорност. Поех отговорността за загубата на президентските избори еднолично. И това се доказа веднага след това на проведените парламентарни избори, на които партията ГЕРБ е и към този момент управляваща мандатоносител на кабинета „Борисов“ 3. Не желая по никакъв начин името ми да тежи на премиера Борисов в тази вече предизборна кампания, нито пък на МС, на правителството като цяло, поради което считам, че решението ми е правилно, а то е споделено и от министър-председателя“, коментира Цачева.\n                    \n                    \n                \r\n\"Съвестта ми е чиста, аз поисках проверка около обстоятелствата за придобиване на недвижимото ми имущество от Антикорупционната комисия и Върховна касационна прокуратура. Но докато тя трае, не желая забъркването на името ми в този случай да тежи на партия ГЕРБ и на премиера Борисов в предизборната обстановка, каквато считам, че е налице\", каза Цачева.\n\r\nТя отбеляза още, че е разговаряла с премиера и е обяснила мотивите си, а той е подкрепил решението й.\n\n\n\r\nМеждувременно от Министерския съвет съобщиха, че премиерът Бойко Борисов е приел оставката й.\n\r\nДвамата са разговаряли и обсъдили свързаната с името й имотна сделка. Пред премиера министър Цачева е заявила решението си, че подава оставка и не желае създалото се напрежение да се пренася върху работата на правителството.\n\r\n\"Считам, че докато трае проверката, не е редно да съм министър. Затова, докато бъде приета оставката ми, ще използвам полагаемия ми се отпуск\", посочи Цачева.\n\r\nТя подчерта, че оставката е личен акт и дали някой ще последва примера й е въпрос на лично решение. Цачева отказа да коментира дали е жертва на приятелски огън.\r\n ", "date": "2019.03.23", "title": " Не съм принудена да подавам оставка, заяви Цецка Цачева"}
{"url": "https://www.dnes.bg/politika/2019/03/23/siderov-ochakvam-razdvijvane-i-pokrai-cvetan-cvetanov.405454", "text": "Очаквам за Цветан Цветанов да има раздвижвания. Това каза лидерът на \"Атака\" Волен Сидеров във връзка с оставката на министъра на правосъдието Цецка Цачева и за скандала с апартаментите.\n\r\n\"Той не заема министерски пост. Там не можем да говорим за оставка. Той е председател на ПГ на ГЕРБ и обикновено на предизборния щаб. Моите очаквания са, че и там ще има някакви промени. Това е работа на ПП ГЕРБ. Такива са ни очакванията, защото виждам, че г-н Борисов работи по този начин\", обясни Сидеров, цитиран от „Фокус“.\n\r\nСпоред него темата за оставките е била гръмотевично хвърлена. \"Нека се види всеки един случай. Цветанов е другата основна фигура в ГЕРБ, нито тази заместник-министърка е известна. Вероятно Борисов ще поговори и с нея. За Рашидов е съвсем друг случай. Той има парите да си купи и къща, и апартамент. Там не можем да говорим, че политиката му дава някакви привилегии. Цветанов съм сигурен, че ще има също разговор с премиера\", обясни още Сидеров.\n\n\n\n\r\n                    \n                    \n                На въпрос, ако Цветан Цветанов се оттегли, застрашена ли е партия ГЕРБ за изборите, Сидеров отговори, че управляващата партия има точно изградена мрежа, която работи за изборите. \n\r\n\"Малко се митологизира личността и значението на г-н Цветанов като едва ли не машината за избори, без която ще рухне. Не мисля, че е така. ГЕРБ ще направят изборите и дори той да не е председател на предизборния щаб\", посочи още Сидеров. \n\r\nСпоред него няма вероятност и това да разцепи ГЕРБ. \"Мога да ви дам пример с предишни информации на силни фигури, които са излизали от ръководство. Не става така разцепването на ГЕРБ, там спойката е друга\", подчерта лидерът на \"Атака\".\r\n ", "date": "2019.03.23", "title": "Сидеров: Очаквам раздвижване и покрай Цветан Цветанов"}
{"url": "https://www.dnes.bg/politika/2019/03/23/arteks-v-zashtita-sdelkata-s-cvetanov-e-zakonna-i-standartna.405455", "text": "Некоректно се явява твърдението, че г-н Цветанов е придобил луксозния апартамент по цена 342 852 лева. Това е данъчната оценка на апартамента, която е посочена в акта като част от задължителното съдържание на всеки нотариален акт. Всъщност г-н Цветанов е придобил апартамент в замяна на други два по-малки апартамента (завършени и добре обзаведени) и доплащане. Това заявяват в позиция във Facebook от фирма „Артекс”.\n\r\nСделката е законна и стандартна, извършена в рамките на основния предмет на дейност на дружеството, реализирана в изискуемата от закона форма и при спазване на всички законови изисквания, казват още от фирмата.\n\n\n\r\n                    \n                    \n                От фирмата излагат фактите по случая:\n\r\n„С Нотариален акт за замяна на недвижими имоти от 12.06.2018 г. дружеството е прехвърлило на г-н Цветан Цветанов и съпругата му собствеността върху апартамент в новопостроената жилищна сграда, находяща се на ул. „Латинка“ № 8, с площ от 239.90 кв.м., гараж и съответните идеални части от правото на строеж. В замяна г-н Цветан Цветанов и съпругата му са прехвърлили на АРТЕКС собствеността върху два апартамента на ул. „Елемаг“ № 22, с обща площ 192.76 кв.м., заедно с два подземни гаража и идеални части от собствеността върху земята. За изравняване на стойностите на заменяемите обекти г-н Цветанов и заплатил сумата от 100 000 лева.\n\r\nОбектите на замяна са в един и същи квартал на еднакво престижни улици. Апартаментът на ул. „Латинка“ е новопостроен, докато получените в замяна два по-малки апартамента са с подобрения и добре обзаведени, а освен това към тях е прехвърлена и собствеността върху прилежащите идеални части от терена. Горните ценообразуващи фактори (локация на обектите, степен на завършеност и подобрения) обосновават равностойността на обектите, предмет на замяна, поради което предвиденото изравнително плащане отчита единствено разликата в квадратурата на заменените обекти (около 40 кв.м. – по около 1280 Евро на кв.м., което с оглед предмета и спецификата на сделката се явява доплащане на пазарно ниво)“.\n\r\n„След преглед и анализ на различните публикации и изказвания по казуса АРТЕКС ще подготви и предприеме съдебни действия (в това число искове за вреди) срещу всички лица и организации, които с клеветнически и набеждаващи твърдения уронват безупречната търговска репутация на дружеството“, пишат от „Артекс“.\r\n ", "date": "2019.03.23", "title": "\"Артекс\" в защита: Сделката с Цветанов е законна и стандартна"}
{"url": "https://www.dnes.bg/politika/2019/03/23/vtora-ostavka-zam-ministyryt-na-sporta-vania-koleva-syshto-napuska.405458", "text": "Ваня Колева подава оставка като заместник-министър на младежта и спорта, съобщиха от пресслужбата на кабинета.\r\nКолева напуска поста по искане на министър-председателя на Република България Бойко Борисов.\n\n\r\nПо-рано днес министърът на правосъдието Цецка Цачева също подаде оставка, която бе приета от премиера Борисов.\r\nПреди дни стана ясно, че в същата сграда, в която жилище си е закупил шефът на парламентарната група на ГЕРБ Цветан Цветанов, апартамент има и заместник-министърът на спорта Ваня Колева. По този повод Цветанов уточни, че в имуществената си декларация тя е упоменала всичко това. Цветанов е кум на Ваня Колева.\r\n ", "date": "2019.03.23", "title": "Втора оставка! Зам.-министърът на спорта Ваня Колева също напуска "}
{"url": "https://www.dnes.bg/sofia/2019/03/23/kola-blysna-dve-deca-do-park-sv-troica-v-sofiia.405459", "text": "Две деца са блъснати от автомобил до парк \"Св. Троица\" в София, съобщиха от МВР.\r\nИнцидентът е станал към 11.55 часа на ул. \"Хисаря\" в ж.к. \"Илинден\".\r\nДецата са закарани са в УМБАЛСМ \"Н. И. Пирогов\". Те са на 7 и 9 години.\r\nЕдното от двете деца е преминало през детска противошокова зала на болницата.\r\nВторото дете преминава подробни прегледи и изследвания, без непосредствена опасност за живота му към момента.\r\nПо първоначални данни момчетата внезапно изскочили на  платното и били ударени от лек автомобил, шофиран от 51-годишна жена.\r\nПо случая е образувано досъдебно  производство.", "date": "2019.03.23", "title": "Кола блъсна две деца до парк \"Св. Троица\" в София"}
{"url": "https://www.dnes.bg/notifikacii/2019/03/23/ide-li-kraiat-na-tereza-mei-kato-premier.405460", "text": "Залозите показват шанс от 20 процента британският премиер Тереза Мей да изгуби настоящата си работа до края на месеца, съобщи днес букмейкърска къща \"Ладброукс\", цитирана от Ройтерс.\r\nКанцеларията на Мей отказа коментар на информация във в. \"Таймс\", че вече се обсъжда кога най-вероятно министър-председателката ще се оттегли от поста.\r\nИзточник от \"Даунинг стрийт\", пожелал анонимност, обаче каза за Ройтерс, че информацията е невярна.\r\n\"Таймс\" също цитира неназован източник от \"Даунинг стрийт\", според когото дори най-близките съюзници на Мей смятат, че тя неизбежно ще трябва да подаде оставка.\r\n(БТА)", "date": "2019.03.23", "title": "Иде ли краят на Тереза Мей като премиер?"}
{"url": "https://www.dnes.bg/notifikacii/2019/03/23/hiliadi-na-protest-v-moskva-sreshtu-korupciiata-i-skypiia-jivot.405461", "text": "Хиляди привърженици на руската компартия демонстрираха днес в Москва против политиката на правителството, критикувайки най-вече корупцията и поскъпването в страната, предаде Франс прес, цитирана от БТА.\n\r\nКомунистическата партия призова жителите на Русия да демонстрират из цялата страна в знак на протест срещу новите репресивни закони и спада на жизненото равнище. Младежи и възрастни хора участваха в московския митинг, воден от 74-годишния лидер на руските комунисти Генадий Зюганов, който оглавява партията от 1993 г.\r\nДемонстрации имаше и в други руски градове.\n\r\n\"Погледнах историята на режима на Путин и осъзнах, че той не е направил нищо добро за страната от 20 години насам\", заяви демонстрант от Москва - Сергей Терехин, който вижда в руския президент виновник за корупцията и задълбочаването на бедността във федерацията.\n                \n                \r\n\"Не мога да имам доверие на този управник\", заключи 25-годишният инженер.\n\r\nСпоред критиците на руската власт Кремъл засилва репресиите срещу своите опоненти, за да парира спада в рейтинга на президента Путин в контекста на нарастващите икономически трудности.\n\r\nВ понеделник руският държавен глава подписа два оспорвани закона: единият дава на властите възможност да блокират или налагат глоби на електронни медии, разпространяващи \"фалшиви новини\", другият наказва за \"оскърбление на държавните символи\".\n\r\nМалко след като Путин бе преизбран за четвърти път начело на Русия миналата година, правителството му вдигна ДДС и увеличи възрастта за пенсия за пръв път от 30-те години на миналия век, пораждайки недоволство в страната, напомня АФП.", "date": "2019.03.23", "title": "Хиляди на протест в Москва срещу корупцията и скъпия живот"}
{"url": "https://www.dnes.bg/obshtestvo/2019/03/23/pedofili-v-neta-80-sluchaia-na-seksualno-posegatelstvo-nad-deca.405467", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Над 80 случая на сексуално посегателство срещу деца и непълнолетни са регистрирани в страната за миналата година. От началото на тази са разкрити 8 случая на педофилско посегателство, сочи статистиката на Главна Дирекция \"Борба с организираната престъпност\". Как да ги разпознаем в мрежата и да предпазим най-уязвимите?\n\r\nНад седем хиляди сигнала са подадени за изминалата година в центъра за безопасен интернет. Най-много са за детска порнография и снимки със сексуална експлоатация на деца, съобщава .\n\r\nПедофилите в интернет често си създавали фалшиви профили, с които се представяли за връстници на детето. Ако профилът на детето не е заключен - проучвали интересите му, а след това започвали комуникация с него, за да се изгради доверие.\n                    \n                    \n                \r\nСнимките, които детето изпраща на престъпника, често служат за търговия между педофилите в интернет. Обикновено тези мъже са между 20 и 50 годишни.\n\r\n70% от българските деца твърдят, че са прибягвали към блокиране на профили в социалните мрежи, защото са били подлагани на психически тормоз, който не винаги се разпознава от децата.\n\r\nЕкспертите съветват - при първи контакт с подозрителни хора е важно кореспонденцията да се заснеме, профилът да се блокира и веднага да се каже на родителя. Наказанието за притежаване на детска порнография и за по-тежки сексуални посегателства е от 1 до 10 години лишаване от свобода.", "date": "2019.03.23", "title": "Педофили в нета: 80 случая на сексуално посегателство над деца"}
{"url": "https://www.dnes.bg/zvezdi/2019/03/23/selma-bleyr-otvori-vratite-na-doma-si.405381", "text": "Всяка вещ в къщата на Селма Блеър разказва нейната сърцераздирателна история. Наскоро актрисата разкри пред света, че страда от множествена склероза. В същото време тя предизвика възхищението на всичките си колеги в Холивуд като се появи, подкрепяйки се с бастун, на наградите \"Оскар\".\n\r\nСелма, синът й и малкото им бяло куче, наречено Пипа, живеят в прецизно оформена къща, обзаведена в стил от 1950 г. Блеър споделя пред списание Architectural Digest, че в дома си намира почивка от холивудския шум.\n\r\nТя споделя, че тук намира и най-голяма радост в дните, когато симптомите на болестта й не я правят твърде слаба физически. Блеър купила къщата преди пет години, когато диагнозата й още не била факт, въпреки че тя усещала, че нещо със здравето й не е наред.\n                    \n                    \n                \r\nКъщата на Селма се намира във Фрайман Каньон и разполага с четири спални. Интериорът е пълен с произведения на изкуството в смели цветове, които я вдъхновяват в добрите дни и я успокояват в по-трудните. В трапезарията цари райско оранжево, което приятелите й наричат ​​Café Hermes Blair.\n\r\nНа горния етаж в главната спалня, чисто бяло спално бельо се изправя срещу тъмни мозайкови тапети. \r\nТя описва интериора на дома си с думите \"елегантен пънк\". „Когато добавихме смелите цветове в тези малки пространства, къщата оживя. Сега цялото пространство има чувство за хумор и ми дава жизненост\", казва Блеър.\n\r\nСлънчевата стая на сина на Блеър Артър се отличава със стола, който тя купила от имота на приятелката си Кери Фишър.\r\nВижте колоритния дом на Селма Блеър в галерията на ", "date": "2019.03.23", "title": "Селма Блеър отвори вратите на дома си"}
{"url": "https://www.dnes.bg/notifikacii/2019/03/23/evakuirat-1300-pytnici-ot-kruizen-korab-krai-norvegiia.405468", "text": "Круизен кораб е претърпял повреда на двигателя в условия на силен вятър край бреговете на Норвегия и 1300-та му пътници ще бъдат евакуирани, предаде Ройтерс, позовавайки се на норвежката полиция.\r\nМорските спасителни служби съобщиха, че корабът \"Вайкинг скай\" се приближава към брега, носен от вълните, и е изпратил сигнал за помощ.\r\nСъдът е собственост на Вайкинг оушън круизиз (Viking Ocean Cruises), част от група Вайкинг круизиз (Viking Cruisеs), основана от милиардера Торстейн Хаген. Според сайта на компанията корабът е с капацитет 930 пътници. \r\nКъм него са се отправили хеликоптери и плавателни съдове, а на сушата се подготвят места за настаняване на пътниците, уточниха спасителните служби.\r\nВетровете са със скорост 38 възела (70,3 км в час - бел. прев).\r\n/БТА/", "date": "2019.03.23", "title": "Евакуират 1300 пътници от круизен кораб край Норвегия"}
{"url": "https://www.dnes.bg/politika/2019/03/23/vmro-kabinetyt-i-upravliavashtata-koaliciia-sa-stabilni.405453", "text": "Няма да е проблем оставката на Цецка Цачева за стабилността на правителството. Това каза лидерът на ВМРО и вицепремиер Красимир Каракачанов пред журналисти във връзка с оставката на министъра на правосъдието Цецка Цачева.\n\r\n \"Как да я коментирам, като научих за това, докато течеше конгресът на ВМРО. Не мога да я коментирам, защото не знам какви са мотивите\", заяви Каракачанов. По думите му лични мотиви за оставка не се коментират. \n\r\nСпоред него решението на Цецка Цачева си е нейно и е ясно, че трябва да бъде избран нов министър.\n\r\n\"В края на краищата всеки министър преценява в каква ситуация, по лични причини или политически да подаде оставка. Това не означава, че тя ще развали мнозинството в парламента, ще го разклати или ще го направи по-нестабилно. Във всеки един четиригодишен мандат има множество оставки, много смени на министри, смени на други административни постове\", заяви Каракачанов. \n                    \n                    \n                \r\nНа въпрос дали трябва и Цветан Цветанов да подаде оставка, лидерът на ВМРО заяви, че не може да каже.\n\r\nУправляващата коалиция е стабилна и от Обединените патриоти нямат претенции и желание да имат министър на правосъдието. Това пък каза заместник-председателят на ВМРО и депутат Юлиан Ангелов. \n\r\nПо думите му това е ясно разписано в коалиционно споразумение, където са били регламентирани позициите.\n\r\n\"Има министър-председател, той ще направи съответното предложение. Въпросът е самата оставка да бъде приета от премиера\", уточни Юлиан Ангелов.\n\r\nСпоред Ангелов подадената от Цачева оставка е личен избор и морална постъпка. \"Нормално е, когато има конкретни обвинения към тебе като човек, който представлява изпълнителната власт и като политик, да предприемеш подобни действия\", смята Ангелов. \n\r\nТой се надява институциите да направят обективни проверки и ако има нарушение на закона, да се понесат санкции. \n\r\nСпоред него чрез подадената оставка Цачева показала, че има морал и затова той я адмирира. \"Подкрепям г-жа Цачева, защото считам, че тя е наистина добър специалист и български политик и отново показа, че има морал\", допълни зам.-председателят на ВМРО.\n\r\n\r\n ", "date": "2019.03.23", "title": "ВМРО: Кабинетът и управляващата коалиция са стабилни!"}
{"url": "https://www.dnes.bg/obshtestvo/2019/03/23/demograf-romite-shte-sa-trudov-rezerv-2050-g-no-negramoten.405443", "text": "Към 2050 г. ромите в България ще бъдат около 20% от населението на страната по прогнозни данни. Това население ще бъде с преобладаваща млада възрастова структура - то е реален резерв на пазара на труда, но проблемът е неграмотността, защото 80 на сто от ромите ще бъдат с образование под средното. Това каза пред Дарик доц. Георги Бърдаров, заместник-декан на Геолого-географския факултет на Софийския университет.\r\n \r\n„Това население е на тази територия и ще живее на тази територия. По прогнозни данни около 2050 г. ще бъде около милион и сто-двеста хиляди. Или около 20-21% от населението на България, с преобладаваща млада възрастова структура. Т.е. реален резерв на пазара на труда. Но не може неграмотно население да бъде резерв на пазара на труда в развита европейска държава“, каза Бърдаров. \n                    \n                    \n                \r\n„Статистиката понастоящем е - висше образование - 0,5%, средно - 9%, т.е. над 90% с по-ниско от средното образование. Какъв резерв на пазара на труда? Прогнозните данни сочат към 2050 г., да кажем тенденциалният вариант, не песимистичният и не оптимистичният, около 3% висше, около 15% средно. Това пак е с над 80% по-ниско от средното. То ще тежи тогава отново на социалните системи и става затваряне на един изключително порочен и тежък кръг за България, ако не се направи нещо“, заяви демографът.\r\n \r\nВ предаването на Дарик \"Реактивно\" доц. Бърдаров коментира и прогнозата на депутата от ГЕРБ Георги Марков, че след пет години в Европейския парламент ще има ислямска партия. Според демографа при условие, че в Европа има 50 милиона мюсюлмани, а те ще станат и 100 милиона, най-нормалното е тези хора да бъдат представени в европейските институции, вместо да се стига до радикализация.\r\n \r\n„В умерените ширини, които предлагат най-добри условия за живот и стопанска дейност на хората, никога не се е търпял демографски вакуум. Имало е такъв при чумни пандемии“, посочи той. \n\r\nДоц. Бърдаров обясни, че той се запълва по два начина - или свръх раждаемост, или свръхимиграция. „За първото не може да очакваме в Европа - където и да се случи такова нещо, т.е. може да има прогноза за второто. Аз го прогнозирах преди 6-7 години. Тогава ме разсипаха от критика, че това било антипатриотично, антиевропейско. Но аз съм учен и представям картината такава, каквато е. Не, че се радвам на нея“, каза Бърдаров.\n\r\n„България с това географско положение, с тези природно-климатични условия е уникална. Ние не си даваме сметка колко е уникална. Аз като географ го казвам това, не като демограф. Така че тази територия няма да остане празна. Това е сигурно. А демокрацията като форма на управление, управление на народа, която тръгва от Европа и Древна Атина, означава във властта да бъдат представени всички основни слоеве на населението. При положение, че в Европа има около 50, а ще станат 100 милиона мюсюлмани, най-нормалното нещо е те да бъдат представени във властта. И по-добре да бъдат представени от нормални, нерадикализирани, образовани хора, отколкото да се стига до радикализация. Това е моето мнение“, коментира демографът.\n\r\n ", "date": "2019.03.23", "title": "Демограф: Ромите ще са трудов резерв 2050 г., но неграмотен"}
{"url": "https://www.dnes.bg/obshtestvo/2019/03/23/erp-tata-iskat-kradeniiat-tok-da-e-po-skyp-i-ne-samo-za-3-meseca.405427", "text": "С правилата за измерване на електроенергията, които е написала КЕВР, електроразпределителните дружества са принудени да искат от клиентите, които са крали ток, да го плащат по-евтино, отколкото самите ЕРП-та са го купили. \n\r\nТова заявиха от трите ЕРП-та по време на обществено обсъждане на новите правила. С тях трябва да се сложи ред в изчисляването на загубите от кражби на ток.\n\r\nСпоред проекта краденият ток се изчислява по цената за технологичните разходи от борсата. Прогнозната стойност се определя от КЕВР, пише .\n\r\nДруго възражение на дружествата е изискването да проверяват електромерите на всеки 3 месеца. Мотивът на КЕВР е, че с тези проверки ще намалят силно кражбите.\n                    \n                    \n                \r\nНо изискването според трите електроразпределителни дружества увеличава толкова рязко нуждата от наемане на нов персонал, че прави упражнението безсмислено.\n\r\n“Изчислили сме, че на нас ни трябват 2600 нови служители само за тези проверки, а това е огромен разход, който в крайна сметка ще влезе в калкулирането на цените на тока”, каза членът на управителния съвет на “Енерго-Про” Анжела Тонева.\n\r\nЗа ЕВН изчисленията показали, че има нужда от нови 3300 души, при положение че целият сегашен персонал е от 1700.\n\r\nВ ЧЕЗ сметнали, че тази работа трябва да вършат нови 2000 служители, каза шефката на отдел “Регулации” в компанията Зорница Генова.\n\r\nТрите ЕРП-та възразяват и срещу изискването при установена кражба на ток да се начисли консумацията за последните 3 месеца, посочвайки, че този срок е твърде кратък. В повечето дадени примери за други страни от ЕС този срок е минимум 6 до 8 месеца, а често е и по-дълъг. В правилата на КЕВР срокът е 6 месеца само в случаите, когато се установи кражба чрез директно свързване към мрежата.\n\r\nОт дружествата посочиха, че съвременните електромери имат памет за консумацията до 3 години назад и няма никаква пречка да се проследи кога точно отчетеното потребление на един обект необяснимо е спаднало.\n\r\nПредседателят на КЕВР Иван Иванов съобщи, че внесените писмени становища ще бъдат разгледани и отразени в окончателния документ.\r\n ", "date": "2019.03.23", "title": "ЕРП-тата искат: Краденият ток да е по-скъп и не само за 3 месеца "}
{"url": "https://www.dnes.bg/politika/2019/03/23/bylgarski-chasti-ima-vyv-vseki-chetvyrti-avtomobil-v-evrosyiuza.405429", "text": "Всеки четвърти автомобил, произведен в ЕС, е с части, изработени в България. Това заяви икономическият министър Емил Караниколов на срещата на високо равнище на Алианса на консерваторите (АКРЕ), която се проведе в НДК. \n\r\nТой поясни,че у нас има около 220 компании, които работят в този сектор, а родната икономика е насочена към износа. \n\r\nПо думите му България има един балансиран ръст на преките чужди инвестиции, като през 2017-а те са били над 1,38 млрд. евро, а през 2018-а са 1,5 млрд. евро. \n\r\nОсновният проблем на българската икономика е липсата на работна ръка, като безработицата е около 6 на сто и постоянно се свива.\n\r\nИнфлацията миналата година е била 2,8 %, а в началото на тази - 2,9 на сто. \n                    \n                    \n                \r\nПо думите на Караниколов обаче е важно, че ръстът на заплатите и пенсиите изпреварва инфлацията, пише „Монитор“. \n\r\nБизнесът пък всяка година вдига заплатите между 8 и 12 %. \n\r\nМинистърът на туризма Николина Ангелкова пък заяви, че миналата година у нас е имало 9,2 млн. чужди туристи, а приходите са били около 8,4 млрд. лева, което е ръст с 4% спрямо предходната година. \n\r\nСтраната ни е на трето място след Италия и Гърция по артефакти в ЕС и на 2-ро място по естествени извори, което е основа да развиваме балнеотуризма. \n\r\nЕдна от целите пък е родните курорти да се превърнат в конгресни центрове в \"крилата на сезона\", т.е времето от март до май и от края на септември до ноември. \n\r\nВедомството има и специална програма за привличане на чартърни полети към България. Другата цел е да се пренасочи туристопотока към вътрешността на страната. \n\r\nСъвместно с балканските страни пък е разработен балкански маршрут, който заедно да промотираме. Предстоят обаче срещи с туроператори и хотелиери.\r\n ", "date": "2019.03.23", "title": "Български части има във всеки четвърти автомобил в Евросъюза"}
{"url": "https://www.dnes.bg/football/2019/03/23/angliia-uniji-chehiia-razgromi-ia-s-5-0.405428", "text": "Англия започна евроквалификациите с впечатляваща победа, след като разгроми с 5:0 Чехия на \"Уембли\" в мач от група \"А\", в която е и България.\r\nВ герой за домакините се превърна Рахийм Стърлинг, който наниза хеттрик. Другият гол беше дело на Хари Кейн от дузпа, а в края Томас Калас заби топката в собствената си врата. \r\nДебюти за домакините направиха младите Деклан Райс от Уест Хям и Калъм Хъдсън-Одой от Челси, които се появиха в игра след почивката. Много силно се представи и Джейдън Санчо.\r\nСлед първия кръг Англия оглави класирането с 3 точки, а България и Черна гора имат по 1 т. В понеделник \"лъвовете\" на Петър Хубчев гостуват на Косово, докато за островитяните предстои визита в Подгорица.\r\n ", "date": "2019.03.23", "title": "Англия унижи Чехия, разгроми я с 5:0"}
{"url": "https://www.dnes.bg/notifikacii/2019/03/23/ciklon-s-viatyr-do-250-km-ch-vryhletia-severna-avstraliia.405430", "text": "Циклонът Тревър връхлетя днес Северна Австралия. Очаква се поривите на вятъра му, достигащи до 250 км/ч, да причинят големи щети в слабонаселения район, предаде ДПА.\r\nБурята стъпи на сушата днес по обед местно време югоизточно от островите Сър Едуард Пелю близо до евакуирания град Боролола, съобщи австралийската телевизия.\r\nВ навечерието на идването на циклона от 4-та категория над 2000 души в този слабонаселен район, който се намира близо до границата на Северната територия и щата Куинсланд, бяха изведени от зоната на бедствието.\r\nЕвакуирани са 1600-те жители на Боролола и няколко отдалечени аборигенски селища.\r\nСпешни екипи, самолети и хеликоптери са в готовност, за да окажат помощ при нужда, щом бурята отмине.\r\nАвстралийската метеорологична служба предупреди, че поривите на вятъра може да достигнат до 250 км/ч, а над региона може да се изсипят над 200 мм дъжд, пише БТА.\r\n ", "date": "2019.03.23", "title": "Циклон с вятър до 250 км/ч връхлетя Северна Австралия"}
{"url": "https://www.dnes.bg/notifikacii/2019/03/23/v-nova-zelandiia-miusiulmanite-sa-dobre-doshli-rasistite-ne.405432", "text": "Около 3000 души се включиха тази сутрин в проява по улиците на Крайстчърч под надслов \"шествие за любов\" в памет на убитите 50 души в джамии в новозеландския град преди седмица, предаде Ройтерс.\n\r\nУчастниците в проявата носеха плакати, на които пишеше \"Той искаше да ни разедини, но само ни направи по-силни\", \"Мюсюлманите са добре дошли, расистите не\" и \"Киа каха\" - на маорски \"бъдете силни\". Включилите се в шествието в повечето време вървяха мълчаливо или пееха маорски песни за мир.\n\n\n\r\nДнес под полицейска охрана отвори врати една от джамиите в Крайстчърч - \"Ан Нур\", където предполагаем привърженик на теорията за превъзходство на бялата раса уби над 40 от жертвите. Полицията заяви, че ще отвори отново и намиращата се наблизо джамия Линуд.\n                \n                \r\nПовечето от жертвите при най-голямото подобно масово убийство в историята на Нова Зеландия бяха бежанци или мигранти от страни като Пакистан, Индия, Малайзия, Индонезия, Турция, Сомалия, Афганистан и Бангладеш.\n\r\nШествието днес премина при засилени мерки за сигурност.\n\r\nНовозеландските власти забраниха притежанието и разпространението на манифеста на нападателя от Крайстчърч, което оттук нататък ще се смята за незаконно, предаде ДПА, цитирана от БТА.\n\r\n ", "date": "2019.03.23", "title": " В Нова Зеландия: Мюсюлманите са добре дошли, расистите – не!"}
{"url": "https://www.dnes.bg/snimka-na-denia/2019/03/23/slyncheva-proletna-sybota-s-temperaturi-do-16-21.405433", "text": "Над по-голямата част от страната ще бъде предимно слънчево. По-значителни временни увеличения на облачността ще има над Източна България, но вероятността за валежи е малка. В Западна България ще духа слаб северозападен вятър, а в Източна - до умерен североизточен вятър. \n\r\nПреобладаващите максимални температури ще са между 16° и 21°, по-ниски ще останат в Североизточна България и по Черноморието – 10°-14°. Атмосферното налягане е по-високо от средното за март - слабо ще се понижи. Такава е  на НИМХ.\n\r\nНад Черноморието ще има по-значителни увеличения на облачността, но вероятността за валежи е малка. Ще духа до умерен североизточен вятър. Максимални температури на въздуха: 10°-14°. Температурата на морската вода е 9-10°. Вълнението на морето ще е 1-2 бала.\n                \n                \r\nНад планините ще преобладава слънчево време с по-значителни увеличения на облачността в следобедните часове, но валежи не се очакват. Ще духа умерен до силен вятър от север-североизток. Максималната температура на височина 1200 метра ще е около 9°, на 2000 метра - около 3°.\n\r\n ", "date": "2019.03.23", "title": "Слънчева пролетна събота с температури до 16°-21°"}
{"url": "https://www.dnes.bg/usa/2019/03/23/krai-na-razsledvaneto-za-namesa-na-rusiia-vyv-vota-v-sasht.405435", "text": "Специален прокурор Робърт Мълър приключи разследването си за намеса на Русия в изборите в САЩ и за възможна координация между нея и сътрудници на президента Доналд Тръмп. Разследването хвърли сериозна сянка върху управлението на Тръмп, засегна негови роднини и доведе до повдигането на обвинения на едни от най-близките му сътрудници, предаде Асошиейтед прес.\n\r\nМинистерството на правосъдието на САЩ съобщи, че вчера Мълър е предал окончателния си доклад на главния прокурор Уилям Бар и официално е приключил разследването си за намеса на Русия в изборите и възможна координация между нея и сътрудници на Тръмп. Сега докладът ще бъде прегледан от Бар, който заяви, че ще напише свой собствен доклад, за да запознае чрез него Конгреса и американската общественост със заключенията на Мълър.\n                    \n                    \n                \r\nБар обяви, че може да оповести доклада си още този уикенд.\n\n\n\r\nЗасега не са огласени никакви детайли и не е ясно дали докладът на Мълър отговаря на основните въпроси от разследването му: заговорничила ли е предизборната кампания на Тръмп с Кремъл, за да наклони президентските избори през 2016 г. в полза на известния бизнесмен? Предприемал ли е впоследствие президентът стъпки да възпрепятства разследването, включително чрез уволнението на директора си на ФБР?\n\r\nНо предоставянето на доклада означава, че разследването е приключило, без да бъдат повдигани публични обвинения за престъпен заговор между кампанията и Русия или за възпрепятстване на правосъдието от президента, пише БТА.\n\r\nНе е ясно какви стъпки ще предприеме Мълър, ако е открил това, което според него биха били криминални действия на Тръмп, с оглед на правните становища на министерството на правосъдието, че действащи президенти не могат да бъдат привличани под съдебна отговорност.\n\r\nДокладът на Мълър, който все още е конфиденциален, подготвя сцената за големи публични битки, отбелязва Асошиейтед прес. Следващите стъпки са на главния прокурор на Тръмп, Конгреса и по всяка вероятност на федералните съдилища.\n\r\nНе е ясно каква част от доклада ще стане публична или ще бъде предоставена на Конгреса.\n\r\nПочти двегодишното разследване засенчи управлението на Тръмп като президент и доведе до повдигането на обвинения срещу 34 души, включително на шестима, които бяха част от предизборната кампания на Тръмп. \r\n ", "date": "2019.03.23", "title": "Край на разследването за намеса на Русия във вота в САЩ"}
{"url": "https://www.dnes.bg/obshtestvo/2019/03/23/hem-niama-shivachi-hem-se-pesti-kinoto-i-teatyryt-s-kostiumi-vtora-upotreba.405437", "text": "Магазините за дрехи втора употреба са пръв приятел на родните театрални художници и костюмистите в киното. Да облечеш един персонаж на сцената или на екрана с находки от бездънната съкровищница на секънд хенда пести време и средства от бюджета на продукцията.\n\r\nОсобено що се отнася до мъжкото облекло, което по-принцип е по-сложно и по-трудоемко за изпълнение, макар отстрани да не изглежда така, пише „Монитор“. Мъжки костюм например се прави с 2 или 3 проби, което изисква поредица от дни, а стойността му при изработка в театъра излиза 100 лева минимум с всички компоненти – материали, труд и т.н., обяснява известният сценограф Петър Митев. \n\r\nВ замяна на това в магазините втора ръка нерядко може да се намерят качествени и маркови мъжки костюми, включително от елитните брандове „Дзеня“ и „Армани“, дори и за 20 лева, когато стоката се продава на килограм. Подобно е и съотношението при официалните фракове и смокинги за спектакли из живота на висшето общество: Митев се е натъквал на фракове и смокинги за по 50-60 лева бройката, докато поръчката им при външен специалист – опитен шивач, би струвала поне 200-300. Простата сметка показва, че в секънд хенда е 5 пъти по-изгодно. \n                    \n                    \n                \r\nИма обаче и немалко куриозни случаи, когато манто, за чието ушиване се плаща толкова, може да се намери втора употреба в последния ден на падащите цени за 2 лева.\n\r\nШивачите във филмовите продукции са доста скъпоплатени и не си струва дрехи за съвременни истории да се шият изцяло от тях, освен ако няма някакви специфични изисквания – в пъти по-евтино е да се купят от втора употреба и да се преправят. Даже една носена забрадка да се вземе под наем от филмовия гардероб, би коствало в пъти повече, отколкото ако се купи на старо, изтъква Донка Дряновска-Павлова, която над 15 години свещенодейства над костюмите в наши и чуждестранни филмови и тв продукции.\n\r\nВремето и цената обаче не са единствените аргументи, заради които театралните и филмовите художници костюмисти обичат да се ровят в щендерите и кошовете на секънд хенда. „Заради реформите театрите за съжаление се обезкръвиха откъм добри шивачи и моделиери. А ние, художниците, не можем да кроим. Можем да измислим силуета, но моделиерът трябва да реши технологично как да се изработи. И липсата му често ни налага да прибягваме до услугите на магазини втора употреба“, отбелязва костюмографът Петър Митев. \n\r\nДа не говорим, че в много постановки героите трябва да носят кожени палта – дреха, която изобщо не може да се реализира в условията на театралните ателиета. Тогава отново втората употреба идва на помощ с предложения за 100-150 лева. „И в нормалните магазини могат да се намерят евтини качествени тоалети при намаления и промоции, така че цената невинаги е определяща. Това, че дрехите са носени, а не току-що купени от магазина, във филмите винаги придава автентичност и реализъм, затова е предпочитано. Иначе трябва да се организира тяхното изкуствено състаряване“, казва Донка Павлова.\n\r\nВ обикновените магазини дрехите са последен писък на модата, но не всички персонажи във филмите следват тенденциите – за баба, която храни кокошките на село, втората употреба е по-добро решение. Като капак броят на моделите от колекциите в „нормалните“ магазини е ограничен и има опасност в два едновременно снимани филма различни герои да се появят с еднакви одежди. Да не говорим, че при снимки в киното сюжетът невинаги е ситуиран в сезона, който тече в момента навън – в този смисъл в секънд хенд обектите е по-вероятно да намериш палто през лятото, изрежда още доводи в тяхна полза Павлова.\n\r\nКостюмографите може да интерпретират по свой начин старата дреха и тя да бъде използвана като база за последващи творчески намеси според характеристиката на героите и спецификата на драматургията. Въпрос на творческо решение е конвенционалната дреха втора употреба да се „театрализира“ допълнително. Понякога костюмистите купуват кожени палта, рокли и шалове от качествена вълна или коприна оттам, само за да използват материала за детайли на някой костюм. Интересуват се и от интересни аксесоари – вратовръзки, шапки и други дреболии. Второупотребниците дават много и на хората, които обзавеждат декора в киното и театъра. Там те намират невероятни съкровища – завеси, покривки, възглавници, които биха изяли половината бюджет на продукцията, ако се купят от редовен магазин.\n\r\n ", "date": "2019.03.23", "title": "Хем няма шивачи, хем се пести: Киното и театърът с костюми втора употреба"}
{"url": "https://www.dnes.bg/usa/2019/03/23/na-94-g-kartyr-e-nai-vyzrastniiat-bivsh-prezident-na-sasht.405436", "text": "Близо четири десетилетия, след като американските гласоподаватели отхвърлиха безцеремонно кандидатурата на Джими Картър за втори президентски мандат, 39-ият президент на САЩ отбеляза историческо постижение. На 22 март Джими Картър стана най-възрастният бивш американски президент, предаде Асошиейтед прес.\n\r\n22 март е 172-ият ден след 94-ия рожден ден на Картър. Така той надхвърли с един ден рекорда, поставен от Джордж Буш, който почина на 30 ноември на 94 години и 171 дни, което към онзи момент го правеше най-възрастният бивш американски президент. И Картър, и Буш са родени през 1924 г. - Буш на 12 юни, а Картър на 1 октомври.\n\r\nС това си постижение за Картър опровергава медицинските прогнози. Преди повече от три години той бе диагностициран с меланом с разсейки в мозъка и черния дроб, премина през лечение и накрая лекарите казаха, че е оздравял.\n                    \n                    \n                \r\n\"Не е планирано никакво специално честване\", каза по повод рекорда Дийна Конджилео, говорителката на Центъра \"Картър\", основан от Джими Картър и съпругата му Розалин в Атланта през 1982 г.\n\r\nЦентърът в продължение на десетилетия води кампании в областта на общественото здравеопазване, наблюдава избори, следи за спазването на човешките права и участва в намирането на решения на конфликти по света. Едно от постиженията на центъра са дългогодишните усилия за елиминиране на болестта дракункулоза - паразитна инфекция, свързана със замърсена питейна вода. През 1986 г., когато Центърът \"Картър\" започна програмата за изкореняване на това заболяване, от него боледуваха 3,5 милиона души в 21 страни. Миналата година в света имаше само 28 болни. Преди три години в телевизионно интервю Картър каза, че се надява да живее по-дълго от паразита, предизвикващ заболяването.\n\r\nВъпреки четирите години на президентския пост, въпреки че изигра роля в подготовката на историческата близкоизточна сделка от Кемп Дейвид, Картър предпочита да изтъква повече дейността на центъра, вместо да говори за политическата си кариера. Той споделя, че в младостта си никога не е планирал да стане президент, пише БТА.\n\r\nКогато питат Картър кое е било най-важното решение в живота му, той казва: \"Когато предложих на Розалин да се омъжи за мен\".\n\r\nДжими Картър и Розалин, която е на 91 години, са женени от 73 години. Те живеят в Плейнс, в щата Джорджия - градче с около 750 жители, където са се родили, израснали и оженили. Картър редовно преподава в неделното училище на местна баптистка църква. Заради него в църквата идват стотици хора.\n\r\nКартър до известна степен участва и в политическия живот на американските демократи. До Плейнс за срещи с него пристигат кандидати за президентската номинация на Демократическата партия. Двама настоящи кандидати - сенаторът Кори Букър от Ню Джърси и Ейми Клоубъчар от Минесота посетиха Плейнс за среща с Картър. Бърни Сандърс, кандидат за демократическата президентска номинация през 2016 г. и за изборите през 2020 г., пък беше участник в дискусионна среща в Центъра \"Картър\". Тогава именно Картър сподели, че е гласувал за Сандърс срещу Хилари Клинтън на първичните избори на американските демократи преди три години. Картър подкрепи и демократката Стейси Ейбрамс на изборите за губернатор на Джорджия миналата година, които тя изгуби с малко. Демократи от Джорджия смятат, че още кандидати за президентската номинация на американските демократи, ще изминат пътя до Плейнс за срещи с Картър.\r\n ", "date": "2019.03.23", "title": "На 94 г. Картър е най-възрастният бивш президент на САЩ"}
{"url": "https://www.dnes.bg/index/2019/03/23/receptata-dnes-kartofena-zapekanka.405373", "text": "Необходими продукти:\r\n500 грама картофи\r\n200 грама шунка нарязана на тънко\r\n200 грама Гауда или кашкавал нарязан на тънки резени\r\n100 грама настъргана моцарела или кашкавал\r\n350 грама заквасена сметана\r\n2 яйца\r\nсол\r\nчерен пипер\r\nолио\r\nНачинът на приготвяне вижте в ", "date": "2019.03.23", "title": "Рецептата Dnes: Картофена запеканка"}
{"url": "https://www.dnes.bg/obshtestvo/2019/03/23/protest-s-blokada-na-pytia-strandja-i-sakar-bez-isliamisti-i-teroristi.405440", "text": "Няколко десетки души от района на Малко Търново, Болярово и Ямбол блокираха тази сутрин за около половин час движението по пътя за Малко Търново. Причината за протеста им е намерението за настаняване на мигранти в района.\n\r\nДемонстрантите носеха плакати с надписи: „Никакви бежанци в България“ и „Странджа и Сакар без ислямисти и терористи“.\n\r\nОрганизатори на недоволството са членове на политическата партия „Възраждане“, предаде БНР.\n\r\nХората обясниха, че са възмутени от това, че няма подробна информация относно обявената обществена поръчка от страна на Министерството на вътрешните работи.\n                    \n                    \n                \r\nВчера заместник-министърът Красимир Ципов обясни, че няма да се строи нов бежански лагер, а обществената поръчка е за подготовка за площадки за временни кризисни центрове от затворен тип. Те ще се ползват само при съществено увеличение на миграционния натиск по границата ни с Турция. \n\r\nТерените се намират в Елхово, Малко Търново и Любимец. Средствата са по европейски фонд \"Убежище, миграция и интеграция\" - част от отпуснатите от Европейската комисия 160 милиона евро на страната ни.\n\r\nСпоред протестиращите обаче това не е вярна информация. Те посочиха, че средствата, които се предвиждат за настаняването на бежанците, трябва да бъдат пренасочени към по-важни сектори в страната.\n\r\nКъм 9 часа днес движението по пътя за Малко Търново вече бе нормално.\r\n ", "date": "2019.03.23", "title": "Протест с блокада на пътя: \"Странджа и Сакар без ислямисти и терористи\""}
{"url": "https://www.dnes.bg/index/2019/03/23/rodinata-na-vinoproizvodstvoto-nepoznatata-gruziia.405431", "text": "\n\r\nЗа грузинците виното е не само традиция, то е връзка с дедите, с корена, то е живот, но и надежда, поглед към бъдещето. Затова и надпис на етикети за вино на известна винарска изба в Грузия гласи: \"Бог ни даде вината и традицията. Трябва да се грижим за виното и лозята, защото виното е живо. Когато отворим квеври, това е като изгряващото слънце\". \n\r\nА традицията в производството на вино, която датира от преди 8 хиляди години, вкусната храна, благодарение на плодородната земя, и гостоприемството на грузинските домакини привличат туристите в тази малка на територия, но богата на исторически, културни и религиозни ценности страна, пише Даниела Балабанова, БТА.\n                \n                \r\nСемейството на 30-годишния Гуджа Годардзишвили от село Бакурцихе, район Кахети, Грузия, са потомствени винари. Лозята им са разположени на един хектар. На година произвеждат между 2-3 хиляди бутилки с вино. \n\r\nГрузинците са известни със своите вина. Те съхраняват стара традиция в производството на вино, като използват глинени съдове, наречени квеври, заровени в земята, в които виното ферментира и отлежава. Квеврите са под формата на амфора. Най-старата квевра на семейство Годардзишвили е от 1899 г., била е на прапрадядото на Гуджа.\n\r\nВ миналото единствено мъжете са имали право да мачкат гроздето, тъй като те са силни и с твърд характер, а виното е трябвало да бъде точно такова. Виното при грузинците се прави по-различно - те не отделят кожата на гроздето, затова бялото вино има по-жълт, златист цвят. Друга особеност е, че процесът на ферментация стартира винаги сам - без мая или захар. Натурална мая идва от кожата на гроздето, а захарта от сока. Ферментацията трае 21 дни за бялото вино и около 11 дни за червеното. \n\r\nСлед това квеврите се запечатват и виното се оставя 6 месеца да отлежи - т. е., както казват местните, \"детето да се отдели от майката\" - майката са семките и кожата на гроздето на дъното, а детето е виното на повърхността. След като изкарат виното, от отделеното на дъното правят чача - тяхната ракия, обясняват технологията производителите.\n\r\nИзследователи са доказали, че именно Грузия е родината на винопроизводството. Древни съдове за вино, изработени от глина, бронз и сребро; златни чаши за пиене на вино; винените бъчви от 2-ро или 3-тото хилядолетие преди Христа; и семена, открити в древните гробници от бронзовата епоха, свидетелстват за историята на грузинското вино. А историята на виното в района на Кахетия може да бъде проследена до шестото хилядолетие преди Христа.\n\r\nЛозата е тясно свързана с духовната култура на народа. Тя е в ролята на сакрален символ през 4 век, когато просветителката на Грузия, Света Нино, покръства владетеля на страната с кръст от лозови клони, завързани с косите й - от този момент православното християнство е официална държавна религия, при нейните църковни ритуали виното е естествен елемент.\n\r\nТериторията на днешната Грузия претърпява множество нападения и военни действия. Въпреки че всички завоеватели унищожават лозята и винарните, грузинците успяват да ги възстановяват и развиват.\n\r\nДнес в тази малка страна растат над 500 сорта грозде, а грузинските вина са известни със своите уникални свойства и характеристики. Благодарение на топлия климат и влажния въздух от Черно море в страната се произвеждат много повече сортове грозде, отколкото почти всяка друга държава в света.\n\r\nПъстра, красива, омагьосваща, но и непозната и различна е днешна Грузия, а най-голямото й богатство са хората. Преминали през различни кръговрати в историята си, грузинците са запазили чувството си на принадлежност и дълг към родната земя, към културата и нравствеността си, осланяйки се на миналото, ясно стъпили в настоящето и вперили поглед към бъдещето.\n\r\nВъв всеки гост на тази малка кокетна страна остава вълнението от безкрайните планински хоризонти, морски пейзажи, архитектурни шедьоври. Остава приятното чувство от разходката по цветните, тесни и пренасящи в друга епоха улички на стария Тбилиси, от аромата на червеното грузинско вино, от \"неприлично\" вкусната храна. Истинска наслада обаче е компанията и гостоприемството на местните домакини, за които гостът е Бог, както те самите казват. Ще те посрещнат с широко отворени обятия, препълнени трапези, винаги пълни чаши и безкрайни наздравици.\n\r\nТака ни посреща и семейството на Гуджа Годардзишвили - с домашно вино и чача, богата трапеза, изобилстваща от специалитети. Всяко посещение в Грузия трябва да започне с ароматно вино и вкусно хачапури, грузинска пита със сирене. Добавяме и чакапули - месо, варено с естрагон, кориандър, праз, джанки и планински билки. На грузинската софра често ще видим и хинкали - сочни кнедли от месо, направени да се консумират с ръка, като се използва специална техника, която може да се научи само в Грузия. Не може да не опитаме и различните им разядки и сирена, включително и пропито с вино сирене. За десерт задължително подслаждаме с чурчхела - ядки, нанизани на дълги низове и гъсто покрити с плодов сироп.\n\r\nТрадиционната грузинска вечеря не може да мине без наздравици. Дори си имат майстор на тостовете - тамада. Задължително пият за мира, за дружбата, за родителите, за мечтите, за любовта, за децата, за Грузия, а в нашия случай и за България.\n\r\nПрез последната година Грузия е посетена от 10 хиляди българи и общо от 4,5 милиона туристи, като най-много са от Русия, Турция, Армения, Азербайджан.\n\r\nСпоред Мириам Квривишвили, ръководител на Националната туристическа администрация на Грузия, напоследък се забелязва тенденция за увеличаване месечно на европейските туристи, както и на тези от Близкия Изток - Саудитска арабия, Обединени арабски емирства, Оман и др. На едно място могат да се видят хора от Европа, Близкия изток и САЩ, казва Квривишвили. По думите й Грузия е добра дестинация за туризъм през четирите сезона на годината. Подходяща е за млади двойки, група младежи, семейства, хора, търсещи отдих, обичащи приключения, интересуващи се от история и култура, вино-любители.\n\r\nДруго предимство е, че страната е малка и много неща могат да се видят на къси разстояния. Туристите комбинират столицата и планински курорти, планински курорти и море, море и медицински и СПА курорти.\n\r\nПетмилионната страна, разположена на източния бряг на Черно море, между Русия и Турция, е държава, която съчетава предизвикателствата и очарованието на Азия, но и модерността и погледа към бъдещето на развита Европа. Грузинците казват, че много са взели от културата на Азия, но бъдещето им е обърнато към Европа. Затова целта им е да привличат все повече туристи от там. А те знаят как да накарат всеки чуждестранен гост да се чувства уютно и специално.\n\r\nНай-посещаваният регион в Грузия е Кахети. Той е образуван през 90-те години от историческата провинция Кахетия и малката планинска провинция Тушети. Регионът е известен с производството на вино, килими и традиционна храна, както и с красиви пейзажи и исторически паметници. Всичко това откриваме в \"Града на любовта\" Сигнахи - романтичен исторически град, обграден с крепостна стена от 18 век. Той е един от най-малките в страната, с около три хиляди души население. Създаден е през 18 век от цар Ерекли Втори като убежище за населението срещу персийската атака. Бил е един от водещите търговски центрове на Грузия през 19 век. По-голяма част от къщите му датират от 17 в.,18 в. и 19-ти век, а голяма част от четирикилометровата защитна стена все още се стои. Превърнал се е в културна дестинация и известен с местните винопроизводители, родно място на артисти, творци и други образовани грузинци.\n\r\nСред тях е и художникът Нико Пиросмани, чиято история е възпята в песента \"Милион червени рози\" на Алла Пугачова.\n\r\nПиросмани бил самоук, беден, рисувал картини, за да се изхранва. Световна слава получил след смъртта си. Според легендата видял на афиш певицата на шансони, танцьорката и актриса от парижкия театър на миниатюрите \"Бел Вю\" Маргарита дьо Севр и се влюбил в нея. Тогава нарисувал и прочутата си картина \"Актрисата Маргарита\". А след като чул и изпълненията й на концерт, на рождения си ден, Пиросмани продал къщата си и цялото имущество и с получените пари изкупил всички налични цветя в града. Девет файтона с цветя били изпратени към дома на Маргарита дьо Севр. Голяма колекция от творби на художника днес се съхранява в музея в Сигнахи. Картините му струват милиони долари.\n\r\nСигнахи обаче се свързва с любовта и по друга причина. В града се намира Дворецът на бракосъчетанията. Отворен е 24 часа, 7 дни в седмицата и в него по всяко време двойки могат да сключат брак. Романтичната атмосфера се засилва от малките стръмни, но цветни улички, кокетните хотели и къщи за гости.\n\r\nВ район Кахети се намира и село Цинандали, известно с имението и историческата изба, която някога е принадлежала на аристократичния поет на 19-ти век Александър Чавчавадзе (1786-1846). Къщата-музей често е домакин на различни изложби на видни грузински и чуждестранни художници. Заобиколена е от красив парк с нестандартно и интересно разположение с комбинация от естествени и декоративни градини, които заемат 18 хектара.\n\r\nТакава е Грузия - пъстра, романтична, но и модерна, за някои - непозната, а за други - различна.\n\r\n\r\n ", "date": "2019.03.23", "title": "Родината на винопроизводството - непознатата Грузия"}
{"url": "https://www.dnes.bg/notifikacii/2019/03/23/62-sa-veche-jertvite-ot-vzriva-v-himicheski-zavod-v-kitai.405438", "text": "Броят на жертвите при експлозията в завода за пестициди в източната китайска провинция Цзянсу се увеличи до 62 днес, съобщиха китайските държавни медии. Така това става една от най-тежките промишлени злополуки за последните години, предаде ДПА.\n\r\nКитайската телевизия съобщи, че 28 души все още са в неизвестност, а 34 са в критично състояние. Според данните други 60 души са тежко ранени.\r\nВластите в град Янчън заявиха пред репортери, че след взрива в болница е оказано лечение на 640 души.\n\r\nЗлополуката стана в четвъртък следобед в завод за пестициди на химическата компания \"Цзянсу тянцзаи\" в Янчън, в който работели 195 души.\n                \n                \r\nКитайският президент Си Цзинпин и премиерът Ли Къцян призоваха за цялостно разследване и за действия, за да бъдат предотвратени подобни промишлени аварии за в бъдеще.\n\r\nКомпанията \"Цзянсу тянцзаи\" преди е била поставяна под наблюдение заради занижени стандарти за безопасност, припомня БТА.\n\r\nЗлополуката е една от най-тежките след август 2015 г., когато в Тянцзин избухна химически склад, при което загинаха 173 души. \r\n ", "date": "2019.03.23", "title": "62 са вече жертвите от взрива в химически завод в Китай"}
{"url": "https://www.dnes.bg/notifikacii/2019/03/23/kobrata-i-dinu-minaha-prez-kantara-bylgarinyt-e-po-tejyk.405442", "text": "Кубрат Пулев и Богдан Дину минаха през кантара преди утрешния двубой между двамата в Коста Меса, Калифорния.\r\nТова ще бъде и дебютен двубой за българския боксьор в САЩ и първи под вещото наблюдение на легендарния промоутър Боб Аръм, който е негов мениджър.\r\nСрещата ще се проведе не преди 5:00 часа сутринта в неделя българско време.\r\nНа Кантара Пулев \"закова\" 113.3 килограма, докато неговият противник е 108.6 килограма.\r\nСпоред букмейкърите Кобрата е абсолютен фаворит срещу румънския боксьор. Двамата са се срещали при аматьорите и тогава Пулев стига до успеха по точки.\r\n ", "date": "2019.03.23", "title": "Кобрата и Дину минаха през кантара, българинът е по-тежък "}
{"url": "https://www.dnes.bg/blizak-iztok/2019/03/23/kapitulira-poslednoto-gnezdo-na-syprotiva-na-id-v-siriia.405439", "text": "Капитулира Багуз - последното гнездо на съпротива на терористичната групировка \"Ислямска държава\" в Сирия, съобщи тази сутрин говорител на Сирийските демократични сили (СДС) - подкрепяна от САЩ опозиционна сирийска групировка.\n\r\n\"Така нареченият халифат е напълно елиминиран. Багуз е освободен. Военната победа над ДАЕШ е завършена\", написа в Тwitter Мустафа Бали - шеф на медийния офис на СДС, цитиран от Ройтерс. Той използва абревиатурата на арабското название на \"Ислямска държава\".\n\r\nСДС, в който централна роля играят военни формирования на сирийските кюрди, води битки за превземането на населения пункт Багуз в Източна Сирия от няколко седмици. Макар че разгромът на последните остатъци от \"Ислямска държава\" в Багуз фактически ликвидира и последния териториален анклав на самообявилия се през 2014 г. халифат на джихадистите, който доскоро обхващаше значителни земи от Източна Сирия и Западен Ирак, терористичната групировка ИД остава заплаха, посочва Ройтерс.\n                    \n                    \n                \r\nНякои от нейните бойци все още оказват съпротива в затънтени пустинни анклави в Централна Сирия и като нелегални групи за саботажи в иракските градове, извършващи атентати и отвличания и очакващи шанс отново да надигнат глава. Групировката има свои разклонения на египетския Синайски полуостров, в Либия, Афганистан и на други места, където води партизанска война както с местните власти, така и с някои съперничещи ислямистки групировки.\n\r\nТова фактически потвърди и Мустафа Бали днес, като обеща, че \"ние ще продължим войната и ще преследваме остатъците (от ИД) до пълното им унищожение\".\n\r\nДнешното съобщение бележи края на 4-годишната военна кампания с участието на най-разнородни сили срещу екстремистката групировка, която на върха на успехите си властваше в територия с размера на Великобритания, включваща и няколко големи градове, отбелязва Асошиейтед прес, цитирана от БТА.\r\n ", "date": "2019.03.23", "title": "Капитулира последното гнездо на съпротива на ИД в Сирия"}
{"url": "https://www.dnes.bg/politika/2019/03/23/ostavka-cecka-cacheva-si-otiva-zaradi-evtiniia-apartament.405444", "text": "Министърът на правосъдието Цецка Цачева ще подаде оставка заради купения от нея евтин апартамент в столичния квартал \"Изток\".\n\n\n\r\nЦачева сама е изявила желание да напусне правителството в разговор с премиера Бойко Борисов, съобщи . \n\r\nТя е била привикана за обяснения в премиерския кабинет рано сутринта в събота.\n\r\nОфициално оставката на Цачева трябва да бъде обявена от самата нея по-късно през деня.\n\r\nВсеки сгрешил със закупуването на апартаменти ще си понесе последствията, закани се по-рано през седмицата Борисов.\r\n                    \n                    \n                Преди дни стана ясно, че Цачева е купила от \"Артекс Инженеринг\" апартамент в луксозна сграда в столичния кв. \"Изток”.\n\r\nСпоред брокери цените на имотите в района се сред най-високите в София – около 2000 евро на квадрат. Справка в Службата по вписванията показва, че за около 200 квадрата е заплатена сума от 286 000 лева. Съседен апартамент с подобна квадратура е продаден по същото време на цена почти 40% по-висока.\n\r\nЦачева твърди, че няма нищо нередно в сделката и че е купила имота на груб строеж, така че е нормално цената да е по-ниска.\n\r\nЗа да изчисти напълно името си от скандала, тя поиска проверката от главния прокурор и антикорупционната комисия, по време на която да бъдат проследени средствата, с които е придобит имотът, да се установи има ли конфликт на интереси с фирмата продавач, има ли злоупотреба с власт, както и други нарушения при договорните отношения, стана ясно вчера.\n\r\n ", "date": "2019.03.23", "title": "Оставка! Цецка Цачева си отива заради евтиния апартамент"}
{"url": "https://www.dnes.bg/kino/2019/03/23/kakvo-e-chovek-za-choveka.405039", "text": "В изследване на еволюцията ни се впуска режисьорът Режис Варние с филма си \"Човек за човека\". Сюжетът ни праща в Централна Африка, където през 1870 г. шотландският антрополог (Джоузеф Файнс) търси рядък антропоморфичен вид в джунглата. В начинанието му помага група местни ловци.\r\nИ докато се е вдъхновил от идеята, че може да разгадае загадката на човечеството, младият учен се сблъсгва с местното население пигмеи.\r\nВарние върви по следите на персонажите си. Отбелязва пречките, с които се сблъскват. Особено ценно е акцентирано върху описването на човека - откривател, вкопчил се в начинанието си, което може да го направи велик и същевремнно доказващо колко нищожен е отделния индивид пред силата на природата.\r\n                    \n                    \n                В ролите ще видим още Кристин Скот Томас, Йън Глен и Хю Боневил. \"Човек за човека“ е с номинация \"Златна мечка“ – Берлин, 2007 г. Гледайте  филма на 23 март от 23.00 часа по телевизия  .", "date": "2019.03.23", "title": "Какво е \"Човек за човека\" "}
{"url": "https://www.dnes.bg/akoshtete-vqrvaite/2019/03/23/za-jeni-grim-spored-zodiiata.404963", "text": "Гримирането е любим ритуал на много момичета. Едни прекарват часове пред огледалото и слагат много различни видове козметика, други се приготвят по-бързо, но все пак имат любим грим и не пропускат да сложат поне гланц или спирала. Ето кои са любимите гримове на различните зодии.\r\n\r\n \r\nПостоянно са заети и бързат, затова не губят много време пред огледалото, но винаги отделят няколко минути за любимата спирала за очи. Не излизат без спирала, за тях тя прави погледа магичен. Имат няколко шишенца в чантата.\r\n \r\n\r\n \r\nМного смели и уверени дами. Традиционалисти са по отношение на гримовете. Залагат на доброто, старо, но винаги актуално червило, когато излизат. Имат огромна колекция червила с различни цветове.\r\n \r\n\r\n \r\nТе са забавни, игриви, закачливи, весели. Искат да блестят и да са лъчезарни, затова залагат на блестящ хайлайтър върху бузите. Така изглеждат още по-сияйни, пакостливи и жизнерадостни.\r\n \r\n\r\n \r\nМного сладки и симпатични - такива са Раците в очите на останалите. Когато нанесат руж изглеждат още по-сладки, мили и невинни, напомнят за малки принцеси. Имат колекция с различни нюанси руж.\r\n \r\n", "date": "2019.03.23", "title": "За жени: Грим според зодията"}
{"url": "https://www.dnes.bg/evroizbori-19/2019/03/23/karakachanov-radetel-za-zapazvane-na-koaliciiata-obedineni-patrioti.405448", "text": "\n\r\n\r\nОбединението на патриотите е алтернатива за България, ще видим дали разумът ще надделее, но няма да участваме в сепаративни действия срещу партньорите си. Това каза вицепремиерът и лидер на ВМРО Красимир Каракачанов по време на -–ия редовен конгрес на ВМРО – БНД. \n\r\nСпоред него трябва да се запази коалиция „Обединени патриоти“.\n\r\n„Ние няма да участваме в сепаративни действия заедно с някой срещу нашите партньори. Това не е морално“, посочи още Каракачанов. \n\r\nСпоред него ще се види дали разумът ще надделее или дребните чувства за налагане на мнения. „Задачата, която стои пред нас е максимално добре да си вършим работата, да се подготвим изключително добре за предстоящите европейски избори, най-вече с присъствието в местната и изпълнителната власт да показваме, че има алтернатива на досегашния политически модел“, допълни Каракачанов. \n                    \n                    \n                \r\nПо думите му обединението на патриотичните сили е довело до успешни президентски избори, много добро представяне на парламентарните през 2017 и за пръв път участие на организацията на партията в изпълнителната власт. \n\r\nТой отчете, че ВМРО има два важни ресора там – отбрана и екология. „Тук е моят колега от „Обединени патриоти“ Волен Сидеров“, каза още Каракачанов. Той отчете позицията на партията срещу Истанбулската конвенция и по мигрантската криза. „Ние не сме съгласни да идват едни хора в България и в Европа, които смятат, че заради тях трябва да променим своята култура, своята идентичност и своите семейни ценности“, заяви Каракачанов. \n\r\nПо думите му Европа се пробужда. „България никога не е правила компромиси с подобни неща въпреки опитите да се прокарват през парадния или задния вход политиките на бюрократите в Брюксел“, заяви още Каракачанов и посочи, че ВМРО са били против да се приемат мигранти и са били първите с позиция за ограда по границата. \n\r\n„Защо трябваше да се стигне до тези ексцесии, терористични атентати“, попита още Каракачанов. „Ние се намираме в състояние на война между две цивилизации. Цивилизацията на традиционната европейска демокрация и християнска култура срещу агресивния ислям, който съвсем открито заявява своите амбиции и намерения да унищожи света, в който живеем. Това е недопустимо“, уточни Каракачанов. \n\r\n„Една от другите теми е темата с нашите сънародници в Република Македония. Въпреки опитите да ни пришиват какви ли не обвинения България е държавата, която е длъжна да подпомага Република Македония, в която живеят наши сънародници по начин, по който да гарантира нейната териториална цялост“, заяви Каракачанов. По думите му неслучайно на конгреса има гости, представляващи партии и организации в Македония.\n\r\n„На мен се пада честта да открия Седмия редовен конгрес на ВМРО – БНД. Една организация, която отбелязва вече своята 125-годишна история\", каза той. По думите му в тази 125-годишна история членовете на партията могат да се гордеят с хората, които са на стената на залата за конгреса, където са подредени портрети на полк. Борис Дрангов и други борци за свободата на Македония. \"Те имаха едно достойнство и едно предимство пред останалите политици от тогавашна България. Освен, че правеха политика, те не се колебаеха да пожертват живота си в името на осъществяването на българския идеал“, заяви Каракачанов, цитиран от „Фокус“.\r\n ", "date": "2019.03.23", "title": "Каракачанов радетел за запазване на коалицията \"Обединени патриоти\""}
{"url": "https://www.dnes.bg/politika/2019/03/23/iotova-nadiavam-se-che-cacheva-razbira-kakvo-pravi.405451", "text": "\"Оставката винаги е индивидуален акт, надявам се, че госпожа Цачева разбира какво прави“, каза вицепрезидентът Илияна Йотова по повод информацията, че министър Цецка Цачева е обявила, че ще подаде оставка.\n\r\n„Преди малко ви казах, че по темата за апартаментите премиерът е на ход, очевидно съм имала някакво предчувствие. Дали ще има и други оставки, ще видим. Но въпросът не е в аргументите, с които ще излезе вече госпожа Цачева, въпросът е в аргументите, които ще защитят политическа партия ГЕРБ, мнозинството и премиерът“, коментира Йотова пред журналисти.\n\r\nЙотова присъства на международна конференция за бъдещето на жените на Балканите в следващите 100 години, организирана от Зонта клуб в Стара Загора. По програма на същия форум в 14 часа лекция за домашното насилие трябва да изнесе и правосъдният министър Цецка Цачева. \n                    \n                    \n                \r\nОчакванията са, че тъкмо в Стара Загора тя ще обяви официално оставката си.\n\r\nПреди коментара си за оставката на Цачева Илияна Йотова каза, че темата за апартаментите на българските политици е и европейска тема. Според нея тя  и част от темите в Европа са борбата с корупцията, която борба Европа дължи на своите граждани, пише \". \n\r\n\"Пред очите ми в продължение на два мандата в Европарламента се разсъждаваше за това какъв тип законодателство да има Европа срещу корупцията, но европейските институции така и не намериха смелостта в себе си да направят наказателно законодателство срещу корупцията. Колкото до нашия си национален въпрос за това, смятам, че премиерът е на ход\", каза Йотова.\n\r\n ", "date": "2019.03.23", "title": "Йотова: Надявам се, че Цачева разбира какво прави!"}
{"url": "https://www.dnes.bg/notifikacii/2019/03/23/trymp-otmenia-dopylnitelni-sankcii-sreshtu-severna-koreia.405445", "text": "Президентът на САЩ Доналд Тръмп каза, че спира решението на своята администрация за въвеждането на нови санкции срещу Северна Корея и нарежда те да бъдат отменени, предаде Асошиейтед прес.\n\r\nСпоред говорителката на Белия дом Сара Сандърс Тръмп \"харесва председателя Ким и не мисли, че тези санкции ще бъдат необходими\".\n\r\nТръмп казва в Тwitter: \"Беше обявено днес от финансовото министерство на САЩ, че допълнителни значителни по мащаб санкции ще бъдат добавени към вече съществуващите санкции срещу Северна Корея. ... Аз наредих днес тези допълнителни санкции да бъдат оттеглени!\"\n\r\nБелият дом засега не отговаря на отправени запитвания кои точно санкции Тръмп има предвид. Неговата администрация в четвъртък санкционира две китайски мореплавателни компании, заподозрени, че помагат на Северна Корея да заобикаля санкции. Това бе първото конкретно действие, предприето срещу Пхенян след срещата между Тръмп и севернокорейския лидер Ким Чен Ун в Ханой миналия месец, отбелязва АП, цитирана от БТА.\n                \n                \r\n ", "date": "2019.03.23", "title": "Тръмп отменя допълнителни санкции срещу Северна Корея"}
{"url": "https://www.dnes.bg/politika/2019/03/23/mareshki-ostavkata-na-cacheva-povod-za-po-goliam-remont.405452", "text": "Оставката на правосъдния министър Цецка Цачева е добър повод за премиера Борисов да направи по-голям ремонт на кабинета. И то в посока правителството да заработи много по-ефективно по дневния ред на хората - доходи, здравеопазване, образование, демографска криза, справяне с битовата престъпност - проблеми, които вълнуват българите ежедневно.\n\r\nТака зам.-председателят на НС и лидер на партия ВОЛЯ Веселин Марешки коментира новината от тази сутрин, че след разговор с министър-председателя Цачева е подала оставка от поста си в правителството, съобщава пресцентърът на ВОЛЯ.\r\n ", "date": "2019.03.23", "title": "Марешки: Оставката на Цачева повод за по-голям ремонт "}
