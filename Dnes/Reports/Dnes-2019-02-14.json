{"url": "https://www.dnes.bg/obshtestvo/2019/02/14/resheno-e-shte-ima-ogranichenie-za-validnost-na-preferenciite.402145", "text": "С 98 гласа за и 58 против парламентът прие ограничението за валидност на преференциите, което предложи ДПС за парламентарни избори. Приети бяха същите ограничения за европейските и местните избори.\r\nТова означава, че за разместване на листа за ЕП един кандидат трябва да събере 150 хил. преференции, за парламентарни 15 000. В момента листа се размества с около 2-3 хил. преференции.\n\r\nОграничението бе прието след двучасов дебат с гласовете на депутатите от ГЕРБ и ДПС с подкрепата на седем народни представители от патриотите. Против бяха БСП и ВМРО. Ще искаме президентско вето на този текст, каза след гласуването Александър Сиди от ВМРО, предаде .\n                    \n                    \n                \r\nС технически средства се обезсмисля преференцията. 2 млн. души гласуваха за мажоритарен вот, а този текст премахва и малкото мажоритарно начало, заяви от парламентарната трибуна депутатът от БСП Явор Божанков.\n\r\nПреференциите се доказаха като начин за купуване на вот и корпоративно гласуване, отговори му обаче Йордан Цонев от ДПС.\n\r\nДебатът протече именно между депутатите на социалистите и ДПС. ГЕРБ, които подкрепиха предложението почти не взеха участие. ДПС е нормално да е против преференцията, защото е военизирана структура и държи избирателите си в страх, заяви социалистът Стоян Мирчев. Антон Кутев пък даде пример с депутат от ДПС, който никога не идва в парламента и бил олицетворение на корпоративния вот като водач на листа, но не каза името му.\n\r\nГЕРБ една година се клеха в мажоритарните избори, а сега подкрепят текст, който ги премахва, атакува управляващите Таско Ерменков.\n\r\nОграничението на преференциите не е заплаха за демокрацията, такава е ограничението за уседналост и секциите в чужбина, каза от трибуната лидерът на ДПС Мустафа Карадайъ.\n\r\nДебатът обсъди дори жълтите жилетки във Франция и кризата на либералната демокрация.\r\n ", "date": "2019.02.14", "title": "Решено е: Ще има ограничение за валидност на преференциите"}
{"url": "https://www.dnes.bg/stranata/2019/02/14/bg-programistite-chetvyrti-v-sveta-po-tehnologichni-poznaniia.402050", "text": "България е сред четирите държави в света, в които програмистите демонстрират най-голямо разнообразие от познания и интереси в различните технологии, съобщава международната компания DataArt, като се позовава на статистика от платформата Skillotron. Чрез тази платформа софтуерни специалисти от различни части на света могат да тестват своите умения и знания.\n\n\n\n\r\nВ статистиките са включени над 15 000 участника от общо 74 държави, представители на които са били активни потребители в игровата платформа Skillotron. Най-добри резултати по отношение на критерия \"разнообразие от познания и интерес към различни програмни технологии\" демонстрират участниците от Украйна, следвани от Полша, Русия, България, Аржентина и Армения, пише БТА. \n                    \n                    \n                \r\nНай-популярният програмен език сред българските участници е JavaScript (17,91 на сто от българските потребители в Skillotron са решили тестове, свързани с него), следван от NET (17,47 на сто) и Java (9,43 на сто). Технологии като PHP, C++ и Python също са използвани от програмистите у нас по време на тестовете, но по отношение на тях те показват по-слаб интерес и по-малко познания, сочат данните, цитирани от DataArt.\n\r\nЗа втора поредна година участниците в платформата от България демонстрират много добри резултати, като се изкачват с позиция напред в сравнение с миналогодишното издание на класацията, когато България заема пето място по отношение на разнообразие от познания в различни програмни езици и технологии.\n\r\nSkillotron e платформа, чрез която ИТ специалисти могат да проверят своите умения, да задават въпроси, както и да съпоставят своите резултати с останалите участници. В базата данни на Skillotron са налице над 2600 въпроса, изготвени от софтуерни специалисти и допълвани ежедневно от самите участници.", "date": "2019.02.14", "title": "BG програмистите четвърти в света по технологични познания"}
{"url": "https://www.dnes.bg/cars/2019/02/14/bentley-bentayga-zaprilicha-na-avtomobil-za-dart-veidyr.402076", "text": "Британското студио Kahn Design е прочуто по света със своите невероятни тунинг пакети. Сега той представи такъв за Bentley Bentayga от моделната 2019, а всъдеходът вече прилича на... шлема на Дарт Вейдър.\r\nНовият Bentley Bentayga от Kahn Design се откроява със своя матов черен цвят и специалната радиаторна решетка. Тунингът на всъдехода включва също така аеродинамичен комплект от карбон и 23-инчови джанти с гуми с нисък профил 295/35 R23.\r\nКаросерията на автомобила е занижена, въпреки че въздушното окачване позволява просветът да бъде увеличен при желание. Салонът пък привлича със скъпата си естествена кожа в черен цвят.\n\r\nЗа основа на тунинг проекта е взет Bentley Bentayga V8 и 4.0-литровият турбо двигател с мощност от 550 коня не е пипнат от студиото. Всъдеходът ускорява от място до 100 км/ч за 4.5 сек, а максималната му скорост е 290 км/ч.\r\n                    \n                    \n                ", "date": "2019.02.14", "title": "Bentley Bentayga заприлича на автомобил за Дарт Вейдър"}
{"url": "https://www.dnes.bg/politika/2019/02/14/mihov-vmro-ne-priema-promeni-koito-ogranichavat-svobodata.402141", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Трябва да бъде обяснено на хората кой е \"За\" гражданите да избират не само организацията и партията, но и личността. От ВМРО не приемаме такива промени, защото те ограничават свободата на българските граждани\", обясни в студиото на \"Денят ON AIR\" депутатът от ВМРО Михаил Михов относно промените, които засягат преференциалния вот.\n\r\nПо думите му това, че трябва да се избере нов състав на ЦИК, не означава, че трябва да бъдат сменени хората вътре, но от ВМРО смятат, че изборите трябва да се осъществят, за да се спази законът. \n\r\nМихаил Михов коментира пред , че се вижда напредвара на политическите партии да решат проблеми, като правят промени в Изборния кодекс, които смятат, че ще доведат до положителни резултати за тях.\n                    \n                    \n                \r\nЕдин от спорните въпроси на заседанията е преференциалното гласуване. Според Михов промяната за преференциалния вот ще има негативно отношение към онези, които стоят зад нея и я подкрепят.\n\r\n\"Не Избирателният кодекс решава изборите, решава ги народът. Ние имаме много примери, когато замислени законодателни промени в избирателните правила са се обръщали срещу партиите. Класическият пример е през 2009 година, когато БСП и ДПС въведоха смесена мажоритарна система и подариха 13 мандата на ГЕРБ\", смята депутатът от ВМРО.\n\r\nПо думите му, ако БСП развяват флага за очакване на фалшифициране на изборите, ГЕРБ генерират послание, че Русия ще осъществи хибридна атака и ще манипулира вота.\n\r\n ", "date": "2019.02.14", "title": "Михов: ВМРО не приема промени, които ограничават свободата!"}
{"url": "https://www.dnes.bg/health/2019/02/14/7-hrani-koito-prichiniavat-metabolitni-problemi.402008", "text": "Храненето трябва да е едновременно удоволствие и здраве. Когато хапваме някои определени храни обаче, денят ни може да се помрачи. Тези продукти, макар някои от тях здравословни от друга гледна точка, могат да причинят проблеми с храносмилането и метаболизма. Като резултат се появяват газове, подуване, диария, запек и други смущения в коремната област.\r\nВ храните, които ще споменем, се съдържат вещества, които влияят зле на полезните бактерии в червата. Това пречи едновременно на тяхното правилно функциониране и от друга страна на качественото здравословно усвояване на хранителните вещества.\r\n\r\nКафето е богато на антиоксиданти и по тази линия то има определени ползи за здравето. То обаче е киселинна напитка, която изменя pH-то в организма и в частност в червата. Ускорявайки метаболизма в тънките черва кафето може да предизвика диария. А диарията не прочиства червата, както много хора погрешно смятат, а предизвиква локално възпаление и отмиране на голям брой полезни бактерии. Необходимо е доста време, докато флората се възстанови, тъй като след диария в червата се образува и слуз.\r\n                    \n                    \n                \r\nМалцина вероятно се заглеждат в етикетите на храните и търсят значението и вида на съставките в тях. Карагенан е натурален продукт, който е вид гума, извлечена от водорасли и използвана като стабилизатор в много иначе натурални и органични храни, готови веган продукти, продавани в магазинната мрежа.\r\nКарагенан се използва като стабилизатор в храни като соево мляко, дресинги за салати, нискомаслени кисели и пресни млека, соеви млека.\r\nТази съставка предизвиква възпаления в червата, които при някои хора могат да отключат дори синдром на раздразненото черво, а при други – газове, подуване, диария.\r\n", "date": "2019.02.14", "title": "7 храни, които причиняват метаболитни проблеми "}
{"url": "https://www.dnes.bg/obshtestvo/2019/02/14/volia-razhodite-za-mashinno-glasuvane-sa-izlishni.402144", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Продължава работата в парламента, свързана с предизборния кодекс. Кое от предложенията на \"Воля\" ще мине?\n\r\n\"Въпреки дългия изморителен ден и ожесточените дебати – предстои да се приеме едно много добро предложение. Това е предложението за видеозаснемане на изборния ден – отваряне на урната, броене на бюлетините. Мотивите са за пълна прозрачност на изборите. При най-малкото съмнение на всеки гражданин, може да се проследи броенето и попълването на протокола. Видеото ще е достъпно и през интернет\", обясни депутатът от \"Воля\" Полина Христова. \n\r\nВ студиото на \"Денят ON AIR\" гостът уточни, че днес едно от предложенията им не било прието - това е всяка парламентарно представена партия да има представител в районните комисии.\n                    \n                    \n                \r\n\"Ние смятаме, че разходите за машините за гласуване са излишни. Не считаме, че те ще донесат допълнителна прозрачност. Тази машина принтира някакво листче, на което е отбелязан вотът, след това то се поставя в урна. Не се прескача човешкият фактор. Тези машини винаги може да бъдат манипулирани\", категорична бе Полина Христова пред .\n\r\n\r\n ", "date": "2019.02.14", "title": "\"Воля\": Разходите за машинно гласуване са излишни!"}
{"url": "https://www.dnes.bg/akoshtete-vqrvaite/2019/02/14/10-neshta-koito-myjete-ceniat-v-edna-vryzka.402010", "text": "Някои мъже имат нужда да чуват с ушите си признанието „обичам те“, но много от тях всъщност предпочитат половинките им да показват любовта си по специален начин. Да признаеш вербално любовта си е също толкова важно като да я покажеш с действията си. Вижте кои жестове на обич мъжете оценяват повече от „обичам те“.\r\n\r\nОтделяйте време на партньора си. Изслушвайте го, когато ви споделя нещо. На вечеря избягвайте да ровите в телефона си, правейки се, че го слушате. Вместо това отделете време да общувате пълноценно. Ако партньорът ви усеща, че е приоритет за вас, това означава много за него.\r\n\r\n                    \n                    \n                Без значение от колко време сте заедно е важно да не спирате да се обличате по начин, който впечатлява половинката ви. Мъжете възприемат предимно с очите си. Външният ви вид и желанието ви да му се харесате означава много за него със сигурност.\r\n\r\nНай-добрият начин да спечелите и задържите сърцето на мъжа е да го глезите с вкусни ястия, които са му любими. Направете го най-щастливия мъж на света – отделяйте време да му приготвяте ястията, които обича. Това е вашият начин да кажете „обичам те и искам да се чувстваш добре“.\r\n", "date": "2019.02.14", "title": "10 неща, които мъжете ценят в една връзка "}
{"url": "https://www.dnes.bg/akoshtete-vqrvaite/2019/02/14/gyrdite-na-britankite-s-tri-razmera-nagore-zaradi-teglo.402064", "text": "Гърдите на британките са се увеличили с три размера през последното десетилетие, установи проучване, цитирано от в. \"Дейли мейл\". \n\n\r\nНационалното изследване било поръчано от веригата магазини \"Селфриджис\". То констатира, че чашките на сутиените, които най-често си купуват поданичките на Нейно Величество, са с размер 36DD. През 2008 най-търсените са били моделите с размер 34B.\r\nЕкспертите свързват този ръст с критичното затлъстяване на населението в Обединеното Кралство, пише БТА. \r\n\"Жените трупат килограми, а с това се увеличават размерите на дрехите им. Същото важи и за сутиените. Понастоящем наднормено тегло се наблюдава при 60 процента от британските жени, като средният размер на дрехите им е XXL \", коментира ръководителят на Националния форум за борба със затлъстяването Там Фрай.", "date": "2019.02.14", "title": "Гърдите на британките с три размера нагоре - заради тегло"}
{"url": "https://www.dnes.bg/notifikacii/2019/02/14/triabvat-li-i-na-rusiia-voenni-bazi-v-libiia-do-iujnite-meki-chasti-na-evropa.402093", "text": "Генерал Томас Уолдхозър, началник на Африканското командване на Въоръжените сили на САЩ (АФРИКОМ), обвини тези дни Русия, че се стреми да засили присъствието си в Либия. Москва развива отношения едновременно и с Файез Сарадж, оглавяващ подкрепяния от ООН Президентски съвет, и с главнокомандващия Либийската национална армия Халифа Хафтар, каза генералът и предупреди страните от НАТО за риска Русия да доближи южните граници на Европа.\n\r\nПодобни изявления се правят със завидно постоянство и отдавна вече не носят нищо ново. От време на време в унисон с тях говорят и някои руски горещи глави, склонни към прости решения в стил кавалерийска атака и саблена сеч. Хора, искрено вярващи, че трябва да създадем в Либия руска военна база, както направихме преди време в Сирия. Според тях изпращането на руски войски в Либия ще спомогне да се сложи ред в страната, ще гарантира на либийците сигурност, а на Русия - \"безвъзвратно и окончателно\" завръщане на либийския оръжеен пазар и в петролногазовия сектор, пише Равил Мустафин, \"Независимая газета\".\n                \n                \r\nНа пръв поглед идеята за руска военна база в Либия изглежда доста примамлива. Защо пък да не си направим база близо до южните \"меки части\" на Европа, колкото да поохладим натовския плам, с който алиансът се промъкна досами западните граници на Русия? И кой би възразил, ако си възстановим загубите в размер на 10 милиарда долара, претърпени заради агресията срещу Либия през 2011 г.?\n\r\nНо дали нещата наистина са толкова прости, няма ли негативите и разноските по създаване на базата да натежат повече от всички възможни, но не и безспорни плюсове?\n\r\nПърво, няма начин да стане като в Сирия. Там влязохме по молба на мразеното от мнозина, но съвсем законно правителство на Башар Асад. В Либия няма нито централно правителство, нито единна държава.\n\r\nСтраната е фрагментирана. На територията на бивша Либия цари многовластие, сиреч на практика пълна липса на власт. Някои военнополитически групировки, поели контрола над доста обширни области, дори успели да сложат някакъв ред тук-таме или просто подкрепяни от ООН, полагат усилия да поддържат приятелство с нас - вярно са преценили видимо нарасналото през сирийската епопея влияние на Москва. Те обещават на Русия ред преференции в бъдеще срещу военна и политическа помощ за тях сега. Ние също гледаме да сме в спокойни отношения с тях, но същевременно спазваме принципа за равноотдалеченост, най-подходящ за сегашните условия в Либия.\n\r\nСтига обаче Русия да получи от някоя групировка военна база и да изпрати там войски, веднага ще срещне рязко недоволство от страна на други либийци. Дружбата тутакси ще секне, може да получим в страната втори Афганистан, че и нещо по-лошо.\n\r\nНеслучайно и западните страни, и арабските съюзници на едни или други либийски групировки се мъчат да не затъват твърде дълбоко в междулибийските спорове, не отварят дума да им се предоставят военни бази и естествено не участват директно в бойни сблъсъци. То се знае, сегиз-тогиз и \"на дребно\" - за прецизни удари по бойци от Ислямска държава или Ал Кайда, въпросните американци, французи или италианци са използвали и явно още използват в ограничен мащаб малки подразделения от авиацията или от специалните сили. Но без да споменават за големи военни бази и без да афишират своя спецназ. Който, дори да действа в Либия, го прави с малки сили и потайно.\n\r\nСъздадем ли военна база в Либия, напразно ще се надяваме на междулибийско помирение, не се очертава и \"безвъзвратно и окончателно\" завръщане в страната на руския петролен бизнес и военнопромишления комплекс. Изпращането не само на руски, но и на всякакви други войски ще предизвика нов етап в пълномащабната война и нови вълни на миграция в Европа. Либийците ще трябва сами да уговарят помирение. За жалост страната отдавна боледува от неспособност за споразумяване.\n\r\nВторо, трябва добре да си представим каква реакция ще последва на Запад, а и в Ориента, включително в арабския свят, при подобна стъпка от страна на Москва. Освен обичайната за такива случаи истерия и порои от обвинения към Русия може да очакваме къде по-сериозни неприятности - от нови санкции до изостряне на отношенията с ред западни сили и техните сателити. Не са изключени дори провокации и влошаване на военната и политическата обстановка в региона. И без това сме в кръгова отбрана, струва ли си да затрудняваме бездруго сложното си положение, още повече че въпросът за база в Либия не е от критично значение за Москва. Можем като нищо да минем и без нея. Накрая, издръжката на една военна база изисква и доста средства.\r\n \r\n/БТА/", "date": "2019.02.14", "title": "Трябват ли й на Русия военни бази в Либия, до южните \"меки части\" на Европа?"}
{"url": "https://www.dnes.bg/obshtestvo/2019/02/14/kalfin-bylgariia-i-kazusyt-skripal-zashto-mylchim.402121", "text": "Ако има целенасочени действия на руското разузнаване на българска територия, се предполага, че българското контразузнаване ще ги улови. Двата случая - с отравянията на Скрипал и Гебрев, са свързани и България трябва да вземе решение и да излезе с категорично становище по темата. Това заяви Ивайло Калфин, съветник на еврокомисаря по бюджет и финанси, бивш вицепремиер, в ефира на.\r\nПо повод превода на милиони от Венецуела към доверителна сметка в България гостът заяви, че първоначално е подминал думите на опозиционен депутат от Венецуела, споменал за това. \"Говори се за десетки, стотици милиони. Интересни са ми две неща – защо нашият банков надзор не е засякъл това. И второ, защо информацията излезе с толкова шум. Очаквам резултат от работата на службите\", допълни той.\r\n                    \n                    \n                \"Международните събития водят до преразпределяне на влиянието и на отношенията в ЕС. Американският държавен секретар отиде в Унгария. Унгарците обещаха да закупят военни съоръжения от САЩ, но казаха, че ще останат верни и на сътрудничеството си в Русия. Полша ще поеме видни ангажименти към САЩ. Там сега се провежда антииранска конференция, на която европейските страни свалиха равнището. Полша има традиционни причини за антируско или най-малкото, внимателно към Русия отношение\".\r\nФранция помагаше на Германия да блокира европейско решение, с което би бил невъзможен \"Северен поток-2\", уточни бившият вицепремиер. \"Със заявлението на Франция, че ще спре да блокира това решение изведнъж Германия остана сред няколко държави, с които не можеше да го блокира. Между другото, не се чу българската позиция. Франция се оттегли за ден в подкрепата си. След разговори с Германия и Франция се обсъди бюджетът на еврозоната. Вероятно е с това решение Франция да е защитила свой интерес, свързан с бюджета на еврозоната\", допълни Калфин.\r\nКонкретният повод да се обтегнат отношенията между Франция и Италия, е, че в Рим приеха Жълтите жилетки, спомена Ивайло Калфин. Това може да преобърне френската политика, счита той.\r\nОще от интервюто вижте на сайта на.", "date": "2019.02.14", "title": "Калфин: България и казусът Скрипал - защо мълчим?"}
{"url": "https://www.dnes.bg/notifikacii/2019/02/14/bulka-na-idil-iska-da-se-vyrne-na-ostrova-no-ne-zashtoto-e-razmislila.402098", "text": "Шамима Бегум е едва на 15, когато през 2015 година решава да напусне дома си във Великобритания и да замине с двете си най-близки приятелки за Сирия. Четири години по-късно обаче, момичето иска да се завърне обратно у дома. Но не защото е размислила...\r\n\"Не съм същата глупава15-годишна ученичка, която избяга от вкъщи преди четири години. Но и не съжалявам за това, което направих“, спокойно казва момичето пред журналист на в. \"Таймс“.\r\nСега тя е на 19 години. Бременна е за трети път и е в деветия месец. Другите й две деца са мъртви.\r\nШамима е сама. Една от приятелките й загива след избухване на бомба. Съдбата на другата е неясна. Съпругът й е пленен. Сега домът й е лагер за мигранти в Сирия.\r\n                \n                Когато през февруари 2015 г. напуска дома си, тя отива директно в Ракка, където е настанена в къща с останалите бъдещи булки. Подала е молба да се ожени за \"английско говорящ боец на около 20 – 25 години\". Десет дни по-късно се омъжва за холандец, който се е посветил на исляма. С него е до самият край, когато той трябва да се предаде на сирийската армия, а тя става No 28850 от 39 хил. души в лагера.\r\nРакка била това, което Шамима очаквала: \"Животът беше нормален. Всъщност, това, което показват във видеата, които използват за пропаганда, е нормалният им живот. Да, понякога падат бомби и такива неща, но освен това...“\r\nПред очите й се разкриват какви ли не гледки, включително отрязана глава захвърлена в кош за боклук. Но това \"не я шокирало“.\r\n\"Беше на пленник от бойното поле, враг на исляма - споделя тя. - Мислех си само за това, какво би сторил на една жена ако имаше шанса.“\r\nОще през първите месеци на новия си живот, Шамима Бегум осъзнала в какво се е забъркала. Съпругът и бил обвинен в това, че е шпиони. Измъчвали го, но все пак го пуснали на свобода. Съдба, която повечето пленени нямали. След това, нейната приятелка била убита в бомбандировка. \"Мислех си, че ако ще умираме, ще умрем заедно“, казва тя.\r\nСлед като бил освободен, съпругът й бил отлъчен като боец на ИДИЛ и те заживели „нормалния си живот“. \r\nПрез 2017 година била родена първата й дъщеричка Сарая. Ислямска държава обаче започнала да губи територии. \"По едно време си мислих, че Халифата няма да оцелее, но съпругът ми каза, че трябва да съм търпелива и обеща, че рано или късно, победата ще дойде“, спомня си момичето.\r\nНо победата не идвала. Нападенията станали ежедневни. Родило й се още едно дете – син, който се разболял й починал, защото в болницата нямали достатъчно лекарства или медицински състав.\r\nПреди няколко месеца си отишла и дъщеричката й, също от болест.\r\n\"С Халифата е свършено. Има толкова опозиция и корупция, че не вярвам, че заслужава да победи. Знам какво мислят хората вкъщи за мен. Видях, какво са писали. Но аз искам само да се прибера и да родя детето си. Това е“, категорична е Бегум.\r\nС журналиста на \"Таймс“ тя се свързва, за да съобщи на семейството си, че е жива. Всъщност, дълго време всички мислят, че и трите момичета са умрели.\r\n\"Навярно никой вкъщи не знае, че съм тук“, казва Бегум. Но бъдещето пред нея не е оптимистично.\r\nАко тя все още беше непълнолетна, правителството щеше да е длъжно да я прибере във Великобритания, но след като е навършила 19 години, тя сама трябва да вземе своите решения и да се справи със ситуацията. Върне ли се в Обединеното кралство, тя може да бъде пратена в затвора и съдена за подкрепа на тероризма. ", "date": "2019.02.14", "title": "Булка на ИДИЛ иска да се върне на Острова. Но не защото е размислила!"}
{"url": "https://www.dnes.bg/akoshtete-vqrvaite/2019/02/14/praznuvate-trifon-zarezan-eto-zashto-chervenoto-vino-e-polezno.402114", "text": "Днес е 14 февруари. Повечето хора не харесват Свети Валентин, защото е католически празник, привнесен у нас от чужбина. Затова предпочитат да заложат на българското и да пийнат по чаша вино с хубава компания.\r\n \r\nАко сте от онези, които ще отбележат Трифон Зарезан, със сигурност трябва да имате хубаво вино на трапезата. Бялото също има своите качества, но като че ли днес върви повече червеното. От двете то е много по-полезно за организма. Доказано е, че умереното пиене или по чаша на ден, удължава живота, подобрява психичното здраве, предпазва сърцето и намалява риска от някои болести.\r\n \r\nПроучване, публикувано през 2014 г. в „Journal of Agricultural and Food Chemistry“ сочи, че в червеното вино се съдържа веществото ресвератрол. То идва от кожата на някои видове грозде и на него се дължат положителните свойства на този вид алкохолна напитка.\r\n\r\n\r\n \r\n\r\n \r\nВсеки от нас знае, че когато е стресиран, изморен и няма настроение, чаша вино може да го накара да забрави за проблемите поне за малко. Според психолози, между 2 и 4 чаши вино на седмица (но не повече) са идеалното средство за справяне с напрежението от натоварения делник. Те намаляват риска от появата на депресия.\r\n \r\n\r\n \r\nСпоред въпросното изследване, червеното вино, дори това, в което няма алкохол, съдържа съставки, които елиминират бактериите в устата, които причиняват появата на кариеси.\r\n\r\n", "date": "2019.02.14", "title": "Празнувате Трифон Зарезан? Ето защо червеното вино е полезно "}
{"url": "https://www.dnes.bg/stranata/2019/02/14/do-konteiner-s-bokluk-8-bona-za-alo-mafiiata.402115", "text": "73-годишен мъж от Монтана е дал 4000 лева и 2000 евро на телефонни измамници, съобщиха от ОД на МВР.\r\nОколо 15:00 ч. вчера на стационарния телефон на възрастния човек се обадил непознат, който използвал познатата схема за измама - представил се за полицай и поискал съдействие за залавяне на група телефонни измамници.\r\nЗа целта мъжът трябвало да остави всичките си налични спестявания до контейнер за боклук пред дома си в Монтана и да изчака около половин час, докато измамниците вземат парите и полицията ги залови. Мнимият полицай обещал, че ще му върне сумата \"веднага след приключването на акцията\".\r\nСлед като минал час и никой не му се обадил да му върне парите, потърпевшият позвънил в полицията и разбрал, че е измамен.\r\nПри подобни обстоятелства в Монтанско през последните две години местни хора са дали над 350 000 лева на непознати.\r\n ", "date": "2019.02.14", "title": "До контейнер с боклук - 8 бона за \"ало\" мафията"}
{"url": "https://www.dnes.bg/notifikacii/2019/02/14/fedotov-bil-sergeev-idval-tri-pyti-v-bylgariia.402139", "text": "Истинското име на третия заподозрян в опита за убийство на руския двоен агент Сергей Скрипал в Англия е Денис Вячеславович Сергеев.\n\r\nЗа това съобщава разследващият сайт “Белингкат“, който е работил по случая в продължение на 4 месеца заедно с руското издание \"Инсайдър\" и чешкото \"Респект\".\n\nСайтът съобщава, че през последните два месеца руските власти са взели безпрецедентни мерки да заличат всички веществени доказателства за съществуването на Денис Сергеев, както и на другите двама, обвинени по случая “Скрипал“ - Анатолий Чепига и Александър Мишкин, предаде БНР.\n\r\nВ обширната публикация на \"Белингкат\" се проследяват всички пътувания на Сергеев, включително и тези в България.\n                \n                \r\nСтава ясно, че Сергеев под името Федотов е посетил три пъти България.\n\r\nДенят, в който Гебрев е бил отровен на вечеря с полски партньори в ресторант в София, Сергеев се е прибрал от София през Истанбул в Москва.\n\r\nСайтът съобщава, че негов български източник, пожелал анонимност го информирал, че Гебрев е бил на косъм от смъртта при постъпването му в болница.\n\r\nВ паспорта на мнимия Федотов е записана датата на раждане на Сергеев – 17 септември 1973 година, но е сменено мястото. Истинското е бившето военно градче Ушарал в тогавашен Съветски Казахстан, на границата с Китай.\n\r\nВ понеделник българската прокуратура потвърди информацията на “Белингкат“, че Федотов е бил три пъти в България през 2015 година. И започна разследване дали има връзка между пребиваването му у нас с твърденията на бизнесмена Емилиян Гебрев, че бил отровен с вещество от типа \"Новичок\". \n\r\nBellingcat твърди, че знаково през последните 2 месеца руските власти са прикрили всякакви документни доказателства за съществуването и на Денис Сергеев и на Анатолий Чепига и Александър Мишкин, които са двамата основни заподозрени за атентата срещу Сергей Скрипал през март миналата година в английския град Солзбъри.\n\r\nЗасега информацията за Сергеев-Федотов не е потвърдена от други източници.", "date": "2019.02.14", "title": "Федотов бил Сергеев, идвал три пъти в България"}
{"url": "https://www.dnes.bg/sofia/2019/02/14/kakvo-otkriha-arheolozite-ni-izlojba-ni-razkriva.402089", "text": "\n\r\nЗа дванадесета поредна година Националният археологически институт с музей, с подкрепата на още 19 музея, организира временна изложба \"Българска археология\". \r\nИзложбата представя най-интересните и впечатляващи открития и проучвания от изминалия активен археологически сезон. Сред експонатите са изящни стъклени съдове, мраморни статуи, керамични антропоморфни фигури и съдове, златни, сребърни и бронзови украшения, бронзови фигури, и много други. \r\nВключени са общо 23 обекта, илюстриращи развитието на културите в днешните български земи от палеолита (над 40 000 г. пр. наше време) до Средновековието.\r\nИзложбата \"Българска археология 2018\" може да бъде посетена в зала \"Временна изложби\" на НАИМ от 15 февруари до 14 април 2019 г.", "date": "2019.02.14", "title": "Какво откриха археолозите ни? Изложба ни разкрива"}
{"url": "https://www.dnes.bg/notifikacii/2019/02/14/tereza-mei-s-novo-porajenie-v-britanskiia-parlament.402136", "text": "Британският премиер Тереза Мей претърпя ново поражение в парламента, който отхвърли с 303 на 258 гласа предложение на правителството по стратегията му за предоговаряне на споразумението за Брекзита с ЕС, предадоха Франс прес и Би Би Си.\r\nВ предложението кабинетът твърдеше, че преследва двойна цел: да постигне \"алтернативни решения\" на т.нар. \"предпазен механизъм\" за запазване на отворена граница между двете Ирландии след Брекзита и да отхвърли сценария за напускане на ЕС без споразумение.\r\nНай-твърдите привърженици на Брекзита в управляващата Консервативна партия обаче отказват правителството да подкрепи отпадане на варианта за напускане без споразумение и се въздържаха при гласуването, което бе решаващо за отхвърлянето на правителственото предложение.\r\n                \n                Това е десетото поражение на Тереза Мей в парламента откакто стана премиер, отбелязва Би Би Си.\r\nМакар и това гласуване да няма обвързващо действие за правителството, то отслабва Мей в опита й да възобнови преговорите с Брюксел.\r\n\"Преди две седмици премиерът каза на парламента, че новият й подход може да осигури значително и трайно мнозинство в парламента. Днешният вот обаче доказа, че няма мнозинство за курса на действие на премиера. Това не може да продължава. Правителството не може да продължава да пренебрегва парламента или мъчително да се движи към 29 март без смислен план\", заяви лидерът на опозиционната Лейбъристка партия Джереми Корбин, който отново обвини правителството в \"бавене на топката\".\r\nСамият Корбин обаче също понесе поражение. Негово предложение за ограничаване на възможностите за действие на правителството бе отхвърлено с 322 на 306 гласа.\r\nДепутатите отхвърлиха и поправка на Шотландската национална партия за отлагане на датата на Брекзита, а консервативната депутатка Анна Субри оттегли преди гласуването своята поправка, в която се искаше от кабинета да публикува изследване за икономическото въздействие на Брекзит без споразумение.\r\nТя обяви, че е получила гаранция от правителството, че тези документи ще бъдат публично оповестени. (БТА)\r\n ", "date": "2019.02.14", "title": "Тереза Мей с ново поражение в британския парламент "}
{"url": "https://www.dnes.bg/obshtestvo/2019/02/14/zashto-jalbi-zaliaha-komisiiata-za-zashtita-na-lichnite-danni.402127", "text": "Въвеждането на новите правила за защита на личните данни (GDPR) даде възможност на всеки гражданин да преекспонира разпоредбите и правните норми. Това каза , адвокат, в ефира на .\r\nГостът направи коментара си по повод на информация, че подадените жалби в Комисията за защита на личните данни са нараснали тройно след въвеждането на GDPR.\r\n\"Това, което предстои, е най-важно за бизнеса. Трябва да бъдат въведени законодателни промени на национално ниво. В момента, в който законът бъде окончателно приет и влезе в сила, Комисията за защита на личните данни трябва да приеме няколко подзаконови акта\".\r\nГостът коментира и ветото, което президентът Румен Радев наложи върху гласуваните на 24-ти януари промени в Закона за защита на личните данни.\r\n                    \n                    \n                \"Погледнато строго формално, нарушение няма нито от страна на нашата държава, нито от страна на президента. Парламентът изпълнява своето правомощие – да прецени по какъв начин ще намери баланс между свободата на словото и защитата на личните данни. Президентът има право да наложи вето на законопроекта. Бизнесът обаче е засегнат поради забавянето на нормативната база, която чакаме вече повече от година\".\r\nЙорданова коментира случаите, в които администратор на лични данни може да откаже промяната или изтриването им.\r\n\"Във всеки случай трябва да се отчете дали администраторът има основание да обработва данните на субекта, дали договорът между тях е валиден, дали има неурегулирани отношения в него и дали са изтекли давностните срокове... Бизнесът трябва доста да внимава и да вземе предвид новия регламент. Това не означава обаче, че той трябва да спре новите технологии\". \r\nОще от интервюто проследете на сайта на .\r\n ", "date": "2019.02.14", "title": "Защо жалби заляха Комисията за защита на личните данни?"}
{"url": "https://www.dnes.bg/obshtestvo/2019/02/14/dohodite-ni-rastat-razhodite-syshto-harchim-nai-mnogo-za-hrana.402102", "text": "Общият доход средно на лице от домакинство през четвъртото тримесечие на 2018 г. е 1 557 лв. и нараства със 7.5% спрямо същото тримесечие на 2017 година, става ясно от данни на Националния статистически институт. \n\r\n1557 лева е общият доход средно на лице от домакинството през четвъртото тримесечие на 2018 г. Налице е увеличение от 7,5% спрямо същото тримесечие на 2017 г., става ясно от данни на Националния статистически институт. \n\r\nОбщият разход средно на лице от домакинство през четвъртото тримесечие на 2018 г. е 1 509 лв. и се увеличава с 10.3% спрямо същото тримесечие на 2017 година.\n\r\nХарчим най-много за храна - 30.2% от разходите ни отиват именно за това. След това за разходите за жилище (17.8%), данъци и социални осигуровки (12.7%) и транспорт и съобщения (11.1%).\n                    \n                    \n                \r\nВ структурата на общия доход с най-висок относителен дял са доходите от работна заплата (55.1%), следвани от доходите от пенсии (27.7%) и от самостоятелна заетост (6.8%). Спрямо четвъртото тримесечие на 2017 г. относителният дял на дохода от работна заплата се увеличава с 1.2 процентни пункта, доходът от пенсии - с 1.5 процентни пункта, а доходът от социални обезщетения и помощи намалява с 0.9 процентни пункта.\n\r\nСпрямо 2017 година през миналата доходите от работна заплата са нараснали от 781 на 858 лева, което е увеличение с 9.9%. Доходите от пенсии се увеличават от 380 на 432 лв. (с 13.6%), доходът от самостоятелна заетост нараства от 102 на 105 лв. (с 3.4%). Доходите от социални обезщетения и помощи намаляват от 49 на 39 лв. (с 19.7%).\n\r\nПотреблението на основни хранителни продукти средно на лице от домакинство през четвъртото тримесечие на 2018 г. е без съществена промяна спрямо същото тримесечие на 2017 година. Увеличение е отчетено в потреблението на кисело мляко - от 6.6 на 7.1 кг, яйца - от 35 на 36 бр., плодове - от 11.9 на 12.4 килограма. Намалява консумацията на хляб и тестени изделия - от 22.3 на 21.5 килограма. Без промяна остава потреблението на месо, фасул зрял, картофи и захар.\n\r\nКато абсолютни стойности през четвъртото тримесечие на 2018 г. в сравнение със същото тримесечие на 2017 г. средно на лице от домакинство разходите по видове се променят, както следва:\n\r\nРазходите за храна и безалкохолни напитки нарастват от 424 на 455 лв. (със 7.5%).\n\r\nРазходите за алкохолни напитки и цигари се увеличават от 59 на 63 лв. (със 7.7%).\n\r\nРазходите за облекло и обувки нарастват от 57 на 60 лв. (с 6.3%).\n\r\nРазходите за жилище (вода, електроенергия, отопление, обзавеждане и поддържане на дома) се увеличават от 257 на 268 лв. (с 4.3%).\n\r\nРазходите за здравеопазване се увеличават от 74 на 82 лв. (с 10.6%).\n\r\nРазходите за транспорт и съобщения нарастват от 143 на 168 лв. (със 17.4%).\n\r\nРазходите за свободно време, културен отдих и образование се увеличават от 47 на 61 лв. (с 29.4%).\n\r\nРазходите за данъци и социални осигуровки нарастват от 167 на 191 лв. (с 14.4%).", "date": "2019.02.14", "title": "Доходите ни – растат, разходите – също! Харчим най-много за храна"}
{"url": "https://www.dnes.bg/stranata/2019/02/14/finansova-decentralizaciia-prioritet-na-obshtinite.402124", "text": "Основната част от дискусиите по време на Общото събрание на общините в България са засягали финансирането им, на самите общини, на техни инфраструктурни проекти, на ремонти на пътища. Най-трудна за поддържане е общинската пътна мрежа, но нуждите на общините в тази посока не са срещнали разбиране и отражение в бюджет 2019. Това стана ясно от коментара за събитието на , в ефира на .\r\n\"Продължава диалогът и с министъра на финансите и с регионалния министър по проблемите с финансирането на поддръжката на общинската пътна мрежа. За нас не е толкова съществено откъде ще дойде този ресурс, важното е да бъдем разбрани, че много трудно поддържаме около 20 хил. км общинска пътна мрежа с не повече от 70 - 80 млн. лв. годишно. А отделно от това имаме да поддържаме 57 хил. км улици в населените места, така че се надяваме това послание, повтаряно толкова дълго, да бъде разбрано правилно от централната власт и да постигнем съгласие, че действително имаме нужда от повече ресурс за поддръжка на пътната мрежа\", посочи Георгиева.\r\n                    \n                    \n                Една от темите за бъдещето на общините е настояването за по-широка финансова самостоятелност, посочи още Георгиева. Става дума за така наречената финансова децентрализация, зад нея се крият прости истини: \"Когато общините имаме достатъчно правомощия и ресурси да решаваме проблемите на бизнеса и на хората на местно ниво, там, където те възникват, това ще струва много по-малко, по-икономически ефективно е и няма да се вдига на следващото ниво, няма да се налага да се занимава централната власт с проблеми, които могат да бъдат решени на по-ниско ниво. Затова и на настоящата дискусия се определи, че общините трябва да имат ясни, устойчиви и финансово осигурени ангажименти, за да бъдат реален партньор на държавата\".\r\nКогато има силни общини, има силна държава, каза още Георгиева и допълни, че държавата не трябва да се бои да овластява своите общини.\r\nОще от интервюто открийте на сайта на", "date": "2019.02.14", "title": "Финансова децентрализация - приоритет на общините"}
{"url": "https://www.dnes.bg/obshtestvo/2019/02/14/medicinski-fenomen-prez-denia-jena-e-v-kolichka-prez-noshtta-na-kraka.402065", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        38-годишна жена от Велико Търново се превърна в медицински феномен, тъй като вече две години през деня е прикована към инвалидна количка, а през нощта може да се движи свободно.\n\r\nВъпреки че има поставена диагноза \"множествена склероза\" Филипина Цонева няма нито един от съпътстващите симптоми на заболяването, а състоянието ѝ в момента е необяснимо за лекарите. Животът ѝ се преобърнал през 2017 година, когато усетила слабост в краката.\n\r\n\"Отивам във ВМА в София да видя какво се случва. Установиха, че имам някакъв вид лезии\", разказа жената пред камерата на \n                    \n                    \n                \r\nФилипина Цонева казва, че се е подложила на лечение, което било със стероиди, но вследствие на това движението ѝ намаляло.\n\r\n\"Аз видях хора пред мен, които бяха на колички и за пет дни се изправяха на крака и вървяха, а аз отидох на крак, настаних се сама\", разкрива жената. \n\r\nЦонева допълва, че се е подложила на много процедури и е ходила при десетки лекари, но без резултат. \n\r\nВъпреки това нощно време тя става и започва да ходи, а медиците нямат обяснение за състоянието ѝ. За нея единствената надежда е да се намери лекар, който да ѝ постави точна диагноза, за да може да започне лечение.", "date": "2019.02.14", "title": "Медицински феномен: През деня жена е в количка, през нощта – на крака"}
{"url": "https://www.dnes.bg/obshtestvo/2019/02/14/gotovi-li-sa-firmite-za-postoianna-vryzka-s-danychnite.402120", "text": "Приходната агенция ще събира до 22 февруари информация за готовността на фирмите да предават постоянно данни за извършените търговски операции.\r\nСлед това финансовият министър Владислав Горанов ще реши дали да има отлагане на сроковете за влизане в сила на наредбата, която задължава фирмите да въведат в определени срокове фискални каси и принтери.\r\nИма компании, които използват само фискални устройства, както и компании, които използват само софтуер за управление на продажбите и при тях проблемите са различни, посочи говорителят на НАП Росен Бъчваров. Към момента регистрираните 185 000 по ДДС фирми имат приблизително 30 000 фискални устройства, които отговорят на новите изисквания.\r\n                    \n                    \n                От фирмите, които са сравнително малки и използват само фискални каси, 75 на сто са изпълнили задълженията си по наредбата. Те обаче са само 25 на сто от общия брой, по-големите фирми работят със софтуер по управление на продажбите и те биха имали проблеми с новите изисквания, посочи Бъчваров, цитиран от БТА.\r\nНаредба Н-18 отчита и следи за девет фискални риска при плащане в брой. От укриване на оборот през тези рискови дейности хазната губи годишно 330 млн. лева данъчни и осигурителни вноски от около един милиард лева оборот. От електронната търговия в бюджета не влизат още поне 166 млн. лв ДДС, корпоративен данък и осигурителни вноски. Тоест, загубите на НАП са около половин милиард лева годишно и затова МФ предприема мерки за ограничаване на щетите, посочи Бъчваров.\r\nС въвеждане на наредбата информацията за всяка касова бележка ще се изпраща почти в реално време към ораните на НАП. Сега тази информация се предава веднъж месечно и данните се сумират на дневна база. \r\nМобилно приложение на НАП позволява всеки гражданин да проверява валидността на касовите бележки, които получава със сканирането на QR код.\r\nПриложението е достъпно безплатно за устройства с операционни системи Андроид и IOS. През мобилно приложение може да се участва в лотарията за награди от НАП. Интересът на гражданите дали получават наистина касова бележка расте прогресивно, посочи Бъчваров. С наредба Н-18 се премахва издаването от търговски обекти на служебни бонове и на фалшиви бележки, приличащи на касови. Това се превърна в \"национален спорт, особено в туристическия бранш, където 85 процента крият част или целия оборот\", посочи говорителят на НАП.\r\nС наредбата ще се постигне и прозрачност при търговията на електронните магазини, които също трябва да актуализират софтуера, който управляват, за да отчитат продажбите. Този вид търговци ще могат да издават електронна касова бележка, която ще важи по същия начин, както и тази, издавана от физически касов апарат.\r\nТретата промяна в наредбата е изискването към т. нар. софтуер за управление на продажбите, който понякога през последните години се използва за укриване на оборот.\r\nНаредбата изисква разработчиците на търговски компютърни програми да декларират пред НАП, че софтуерът им не позволява злоупотреби. Създателите на 23 софтуера вече са декларирали съответствие, още 16 програмни продукта са в процедура на одобрение.\r\nСега в страната работят 30 хиляди фискални каси и 500 фискални принтера. Издадените касови бележки с тези устройства от началото на годината до днес вече са шест милиона и сто хиляди на обща стойност на продажбите от 170 млн. лева.\r\nНяма съмнение, че софтуер, който позволява отклоняване на оборота, трябва да бъде контролиран и нито една бизнес организация не възразява по принцип на идеята за контрол, посочиха от НАП. С правилата на наредба Н-18 инспекторите на приходната агенция ще имат достъп до оборота на фирмите, но няма да се бъркаме в кодовете за управление на продажбите и другата търговска информация, чувствителна за фирмите, посочиха експерти от НАП. Сега информация за оборота не се дава понякога с извинението, че сървърът, където са данните, е във Филипините, посочи Бъчваров.\r\nЧаст от фирмите, регистрирани по ДДС, въобще нямат касови апарати, защото приемат плащания само по банков път. Плащанията по банков път не са обаче плащания с дебитни и кредитни карти през ПОС терминали, уточниха от НАП.", "date": "2019.02.14", "title": "Готови ли са фирмите за постоянна връзка с данъчните?"}
{"url": "https://www.dnes.bg/mish-mash/2019/02/14/godinata-na-jyltata-zemna-svinia-kakvo-da-ochakvat-maimunite.402112", "text": "Хората, родени в годината на Маймуната, са умни, ловки и изобретателни. Мислят бързо, аргументират решенията си, но са избухливи и понякога си противоречат. Могат да проявят способностите си буквално във всяка сфера, но това донякъде е \"нож с две остриета\", защото раздвояват вниманието си и оставят част от работата недовършена.\r\nХората Маймуни са най-отявлените любители на приключения. Емоционални са и се чувстват в свои води, ако всичко около тях \"ври и кипи\".\r\nНе са особено последователни в отношенията си. Нерядко това вреди на работата им.\r\n \r\nВ годината на Земната Свиня ежедневието на хората Маймуни ще е доста по-безбурно от обикновено. Много е вероятно още в началото на периода някои от тях да се обвържат семейно.\r\n \r\nНа работното място събитията ще са динамични. Възможности и предложения за промяна ще има, но хората Маймуни трябва задълбочено да се запознаят с условията, преди да направят окончателната крачка. Част от офертите ще са заблуждаващи, а оттам съответно и неизгодни. Втората половина от годината ще е малко по-спокоен период, изключително подходящ за самоусъвършенстване и отказ от лошите навици.\r\n \r\nНапредъкът на хората Маймуни зависи от реалното им старание, а не от уменията им да популяризират постиженията си. Следващият важен фактор за бърз напредък е добрата организация, подреденост и последователност. Усилията трябва да се насочват към една цел и да не се разпиляват до постигането ѝ, което е гаранция за солидни финансови приходи. \r\n \r\nХората Маймуни трябва да се въздържат от взимане на заеми и прояви на разточителност в годината на Земната Свиня. Да оперират с парите си с грижата на добър стопанин, ако искат да си осигурят стабилни доходи.\r\n \r\n", "date": "2019.02.14", "title": "Годината на Жълтата Земна Свиня: Какво да очакват Маймуните? "}
{"url": "https://www.dnes.bg/notifikacii/2019/02/14/rusiia-turciia-i-iran-obsydiha-situaciiata-v-siriia.402133", "text": "Осъществяването на обявеното от САЩ намерение да изтегли своя военен контингент от североизточните части на Сирия би стабилизирало района, върху който след това \"трябва да бъде възстановен контролът на законното правителство\", заяви руският президент Владимир Путин след срещата с президентитте на Иран и Турция Хасан Рохани и Реджеп Тайип Ердоган днес.\r\nПутин добави, че на тристранната среща са били обсъдени мерки за оказване на хуманитарна помощ за сирийското население и за съдействие за връщане на бежанците в Сирия. По думите му трите страни са създали условия за заселването на 1,5 милиона бежанци, но за \"радикалното подобряване на положението\" в страната трябва \"да се отстранят острите социални проблеми, да се възроди икономиката при колективните усилия на цялата международна общност\".\r\n                \n                По думите на руския президент е било договорено да се предприемат допълнителни мерки за \"снемане на напрежението и стабилизирането на сирийската провинция Идлиб\". Той уточни, че \"създаването на зона за деескалация в Идлиб не трябва да бъде в ущърб на усилията в борбата с тероризма\".\r\nПо-рано днес информационните агенции предадоха, че в хода на преговорите в южния руски курорт Путин е предложил трите страни да обсъдят практически мерки за ликвидирането на терористичното огнище в сирийската провинция Идлиб. Става дума за бойците от бившия Фронт \"Ан Нусра\", които сега контролират голяма част от провинция Идлиб.\r\nПо думите на Рохани би било грешка тези бойци да бъдат оставени да се измъкнат само защото са си променили името. Иранският президент обвини САЩ, че подкрепят терористични групи в Сирия и Ирак и ги използват в свой интерес.\r\nСлед срещата в Сочи Путин подчерта, че Русия е противник на всякакви прояви на сепаратизъм в Сирия и настоява за запазването на териториалната цялост на арабската държава. Той добави, че целостта на Сирия трябва да бъде запазена и след \"изчезването на терористичната заплаха\" в Идлиб, което било становище и на Ердоган, съобщи ТАСС.\r\nРойтерс цитира Хасан Рохани, според когото \"присъствието на САЩ в Сирия и други страни в региона не е полезно\". По думите на иранския президент \"Америка трябва да преосмисли своята близкоизточна политика\". Рохани отправи критики към ООН, че не е успяла да вземе конкретни мерки за възстановяването на мира и сигурността в Сирия, докато форумът в Сочи бил \"много полезен и конструктивен за възстановяването на мира и сигурността в Сирия, региона и света\".\r\nНа съвместната пресконференция Ердоган заяви, че надеждите за политическо решение на конфликта в Сирия никога не са били толкова силни, колкото сега. Турският държавен глава спомена, че се говори за изтегляне на САЩ от Сирия през април или май, но подчерта, че не е ясно кога ще стане това.\r\nПо същия въпрос Путин каза, че Русия не е видяла досега никакви признаци за американско изтегляне от Сирия. Според него със заповедта си за изтегляне американският президент Доналд Тръмп се опитва да изпълни свое предизборно обещание. Но по думите на Путин Тръмп не винаги може да изпълнява обещанията си поради вътрешни политически проблеми.\r\nВ неделя командването на американските сили в Близкия изток съобщи, че вероятно до няколко седмици ще започне изтеглянето на сухопътните части на САЩ в Сирия, припомня Ройтерс. (БТА)", "date": "2019.02.14", "title": "Русия, Турция и Иран обсъдиха ситуацията в Сирия"}
{"url": "https://www.dnes.bg/stranata/2019/02/14/varna-s-nai-mnogo-priemni-semeistva.402109", "text": "146 професионални приемни семейства на територията на област Варна са ангажирани в проект \"Приеми ме 2015\", което я поставя на първо място в цялата страна. 15 от настанените деца са с увреждания. За сравнение в област Пловдив приемните семейства са 90, в София - 76, в Бургас -52. Проектът се реализира от Община Варна в партньорство с Агенцията за  социално подпомагане, съобщиха от дирекция \"Социални дейности\". \n\n\n\n\r\nУтвърдените професионални приемни семейства на територията на община Варна са 51 с настанени в тях 41 деца, от които 10 с увреждания. Данните показват още, че общият брой деца ползвали услугата \"Приемна грижа\" през миналата година в областта е 197, като в община Варна са 101, от които с увреждания - 11. 133 малчугани са получили съпътстващи социални услуги, а осиновените деца в България и чужбина са 56.\n                    \n                    \n                \r\nЗа периода 01.01.2018 г. - 31.01.2019 г. са подадени 31 заявления от кандидати за приемни семейства. От тях утвърдени са 24, а от 5-ти февруари започва базово обучение на други трима от кандидатите. От началото на годината има увеличение и на възнагражденията на приемните родители с 10 процента - т.е. за 1 дете се получава 150 процента от минималната работна заплата, определена за страната, или 840 лв., за 2 деца - 896 лв. и за 3 деца - 952 лв. От бюджета на проекта се изплаща и месечна помощ в размер на около 300 лева. За деца с ТЕЛК, има допълнителна месечна добавка.\n\r\nПроектът \"Приеми ме\" се реализира на територията на община Варна от 2015 година, като целта му е да предоставя алтернативна форма за отглеждане на деца, изпаднали в социален риск и изолация в семейна среда. Приоритет е настаняването на деца до 3-годишна възраст и на деца с увреждания, както и повишаване на качеството на приемната грижа.\r\n/БТА/", "date": "2019.02.14", "title": "Варна с най-много приемни семейства "}
{"url": "https://www.dnes.bg/zvezdi/2019/02/14/ariana-grande-bezrazlichna-kym-bivshiia-si.401781", "text": "Ариана Гранде въобще не се трогнала от новината, че бившият ѝ годеник, Пийт Дейвидсън, вече е продължил напред и има връзка с 45-годишната актриса Кейт Бекинсейл, твърдят източници на списание \"Us Weekly\". \r\nНа Ариана въобще не ѝ пука. Тя се е фокусирала изцяло върху новия албум, който издаде и се надява феновете да го харесат\", казали са източниците.\r\n \r\nПийт Дейвидсън и Кейт Бекинсейл бяха забелязани заедно няколко пъти. Говори се, че актирсата се е влюбила в него, защото той успява да я разсмива и ѝ позволява да покаже своята младежка страна.\r\n \r\n", "date": "2019.02.14", "title": "Ариана Гранде - безразлична към бившия си"}
{"url": "https://www.dnes.bg/notifikacii/2019/02/14/investbank-ne-e-narushila-zakona-po-sluchaia-s-parite-ot-venecuela.402134", "text": "\"Инвестбанк\" отрече да е нарушила закона и да носи отговорност за възможни нередности с паричните преводи, които неин клиент е получил от Венецуела и които са обект на разследване за пране на пари от страна на президента Николас Мадуро.\n\nПрипомняме, че вчера българската прокуратура е блокирала доверителна сметка в българска банка, в която адвокат с българско, но и други гражданства, е получавал милиони левове от Венецуела, и по-конкретно от държавната петролна компания PDVSA.\n\r\nРазследване на финансовото разузнаване на ДАНС и американското финансово разузнаване са установили, че по сметката са постъпили стотици милиони евро от Венецуела. Макар че името на банката не бе споменато при официалното изявление по случая, според някои медийни твърдения става въпрос именно за \"Инвестбанк\".\n                \n                \r\nВ официално разпространеното днес изявление на кредитора се казва, че средствата по доверителната адвокатска сметка са постъпили у нас законно при изпълнение на всички регулаторни изисквания по Валутния закон, Закон за мерките срещу изпирането на пари (ЗМИП), Закона за адвокатурата и спазване на международните санкции, както на ЕС, така и на OFAC (Администрацията на САЩ за контрол на чуждестранните активи - бел. ред.)\".\n\r\nБанката допълва, че няма и не е имала кореспондентски отношения с венецуелски банки и че единствено има разкрити такива в \"многоуважавани международни банкови институции, през които се извършват разплащанията във валута за всички наши клиенти\".\r\nТя посочва още, че входящите и изходящи преводи по въпросната доверителна сметка са обработвани от различни банки от ЕС и САЩ включително, без да има затруднения при тяхното изпълнение. Освен това банките кореспонденти са извършили \"задължителна проверка по отношение на мерките срещу изпирането на пари и спазването на въведени международни санкции, както по отношение на държави, така и по отношение на лица от международни санкционни и забранителни списъци\".\n\r\nОт \"Инвестбанк\" изрично посочват, че извършените входящи и изходящи трансфери са свързани основно с доставка на хранителни стоки за Венецуела, за които има и предоставени товарителнци. Освен това не са налични санкционни трансакции, свързани с PDVSA.\r\n", "date": "2019.02.14", "title": "\"Инвестбанк\" не е нарушила закона по случая с парите от Венецуела"}
{"url": "https://www.dnes.bg/obshtestvo/2019/02/14/plombite-ot-amalgama-struvat-70-mln-godishno-na-zdravnata-kasa.402135", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Всяка година НЗОК дава около 70 млн. лева за амалгамови пломби, които да бъдат поставени на пациентите.\r\n\"Те обаче са опасни, защото в тях има живак\", коментира в предаването \"Директно\" по  д-р Георги Цалов от Сдружението на българските зъболекари.\r\n \r\nПо думите му тези пломби не се поставят от години в редица държави.\r\nОсвен това е нужен тотално нов модел, по който Касата да плаща за зъбното ни здраве.\r\n \r\n ", "date": "2019.02.14", "title": "Пломбите от амалгама струват 70 млн. годишно на Здравната каса"}
{"url": "https://www.dnes.bg/obshtestvo/2019/02/14/mashinnoto-glasuvane-ima-li-pochva-u-nas.402137", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        След бурни дебати по Изборния кодекс, довели до свикване на извънредно заседание на правната комисия, с последните поправки депутатите решиха след местния вот през есента избори да се провеждат вече само с машинно гласуване.\n\"Промените, които в момента се извършват, са породени от изправяне на несъвършенства в системата, които са били установени по време на нейното функциониране. В никакъв случай не са много генерални промени\", обясни в студиото на \"Денят ON AIR\" Мария Илиева от ГЕРБ.\n\r\nСпоред нея с наближаването на изборите взаимоотношенията между партиите се изострят и това кара избирателите да се объркват и всява смут в изборите.\n                    \n                    \n                \r\nМария Илиева каза пред , че това, което се предлага, е за евровота в 3 000 секции да се гласува машинно, а през есента в 6 000, след което при следващите избори процесът да се извършва изцяло с машини.\n\r\nПо нейни думи, за да се подсигури процесът, се започва в по-малък брой секции, в които да се гласува машинно. Тя допълни, че от гледна точка на финанси няма да има проблем и въпросът е да се тества системата, за да сме сигурни в нейната надеждност.\n\r\nОт БСП предложили и създаване на публичен регистър, за да се преборим с \"мъртвите души\". Депутатите обаче не го приеха.\n\r\n\"Регистър и към момента има. Това, което беше изтъкнато като основен мотив - разминаване в данните на ГРАО и НСИ, има обяснение. Двата вида преброявания на ГРАО преброява цялото население на България, а статистиката на НСИ преброява хората, които са на територията на страната в деня на изборите и оттам идва разминаването в данните\", обясни още Мария Илиева.\n\r\nПо нейни думи няма как чрез видеонаблюдение да се гарантира на избирателите, че вотът им отива, където трябва, тъй като дори при най-малката техническа грешка в системата биха се породили съмнения.", "date": "2019.02.14", "title": "Машинното гласуване - има ли почва у нас?"}
{"url": "https://www.dnes.bg/akoshtete-vqrvaite/2019/02/14/5-te-neshta-koito-da-ne-iziskvate-ot-partniorite-si-za-da-ste-shtastlivi.402009", "text": "Думата „очакване“ присъства непрекъснато в нашето съзнание. Очакваме любовта, очакваме щастието да ни връхлети с всичка сила, очакваме повишение, очакваме страхотна кариера. Очакваме да срещнем идеалния партньор, от когото очакваме да е просто перфектен във всяко едно отношение.\r\nС всички тези очаквания ние всъщност се отдалечаваме все повече и повече от щастието. Вместо него в живота ни присъства разочарованието. Хубаво е, дори е полезно човек да има своите очаквания и стремежи, които да го водят напред, но също толкова добре е те да са реалистични. В противен случай ще бъдете винаги нещастни.\r\nОчакванията, които имаме, са формирани от предишния ни опит, постиженията, загубите, преживяванията, неуспехите, щастливите мигове, болката – всички неща, през които сме преминали.\r\n                    \n                    \n                Ето защо трябва да преоценим нагласите си и да спрем да очакваме от другите да са перфектни. Това важи не само за общуването с близки, приятели и колеги, но най-вече за интимните ни партньори.\r\n\r\n\r\nСъвършенството е недостижимо за човешките същества. Бъдете наясно с това. Ако очаквате от партньора си да е перфектен във всичко, най-вече в отношението и грижата си към вас, то вие самите трябва да сте безупречни в това отношение.\r\nМного често забравяме какво можем ние самите да предложим в общуването си с половинките си. Вглъбяваме се единствено в собствените си нужди, забравяйки, че когато изискваме нещо, трябва да отговаряме със същото.\r\n\r\n ", "date": "2019.02.14", "title": "5-те неща, които да не изисквате от партньорите си, за да сте щастливи "}
{"url": "https://www.dnes.bg/obshtestvo/2019/02/14/socialist-gerb-se-strahuvat-ot-predlojeniiata-ni.402138", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Защо не минаха предложенията на левицата за промени в Изборния кодекс? Нито едно предложение на БСП не мина в парламента. \n\r\n\"Нищо ново под слънцето. Кога ли пък е минавало наше предложение в това правителство? Това е проблем за легитимността на изборите. Първо имаше одобрени 1000 машини за гласуване, после се коментираха някакви други числа. ГЕРБ имаше достатъчно време да ги въведе тази машини. Борим се недействителните гласове да спрат. Машинното гласуване е стъпка към едни по-легитимни избори. У нас те са опорочени\", категоричен е депутатът от БСП Филип Попов. \n\r\n\"Тази машина за гласуване няма връзка с интернет. Големи манипулации се правят при отчитане на вота. Твърдението на ГЕРБ, че 6 месеца преди изборите не се правят промени, е цинизъм. ЦИК има задължение да поддържа публичния регистър – досега нищо такова не е направено. ГЕРБ не приемат нашите предложения, защото се страхуват\", отбеляза той в \"Денят ON AIR\". \n                    \n                    \n                \r\nСпоред негоа пълното премахване на преференцията в бюлетината е следващата стъпка в налагането на диктатура.\n\r\n\"Новият състав на ЦИК нямало да има време да се обучи – това е абсурдно. Тогава да не избираме нов парламент – този е обучен. Законите са императивни, не пожелателни\", подчерта Попов пред .\n\r\n\r\n ", "date": "2019.02.14", "title": "Социалист: ГЕРБ се страхуват от предложенията ни!"}
{"url": "https://www.dnes.bg/stranata/2019/02/14/jena-zagina-pri-pojar-v-baraka-vyv-varna.402131", "text": "Жена на 44 години загина при пожар в барака в двора на частен дом във Варна.\r\nСигналът за инцидента е подаден днес около обяд, съобщиха от пресцентъра на полицията. \r\nНа място са били изпратени два противопожарни екипа, които, след като потушили огъня, открили тялото на загиналата.\r\nПо случая е образувано досъдебно производство, изясняват се причините за избухването на пожара.", "date": "2019.02.14", "title": "Жена загина при пожар в барака във Варна "}
{"url": "https://www.dnes.bg/index/2019/02/14/momichetata-na-victoria-s-secret-goreshti-i-seksi-za-sv-valentin.402111", "text": "Тази година, по традиция, от Victoria's Secret вдигат градусите със сексапил с годишната си колекция по повод Свети Валентин.\r\nРазбира се, не е изненада, че предизвикателните супермодели позират в провокативни пози отгоре до долу в червено бельо.\r\n \r\nСара Сампайо, Елза Хоск, Тейлър Хил и Алексина Грахан позират за фотосесията, която ни дава силна доза вдъхновение за празника на любовта.\r\n \r\nТематично, основният акцент пада върху принтове в целувки и сърца, защото какъв би бил иначе любовният ден без тях.\r\n \r\nКомплекти сутиени и бикини, сатенени нощници и пижами и мечета по изделията са част от предложенията на бранда.\r\n \r\n", "date": "2019.02.14", "title": "Момичетата на Victoria's Secret - горещи и секси за Св. Валентин "}
{"url": "https://www.dnes.bg/notifikacii/2019/02/14/adyt-na-zemiata-zatvoryt-v-koito-tiknaha-el-chapo.402079", "text": "Ел Чапо има два успешни опита за бягство от затвора.  От единия изчезва магически в дупка в пода, а от другия излиза, като се крие в количка пълна с пране. Ала този път, наркобосът, осъден на доживотен затвор, едва ли ще успее да си тръгне от новия си дом. \n\r\nХоакин Гусман ще бъде тикнат в затвора Supermax ADX Florence, познат като новият Алкатраз. Той е откъснат от света, а името му значи \"супер-максимум защита\". Там Съединените щати пращат \"най-лошите от най-лошите“ престъпници, които хващат.\r\nНе случайно, след края на процеса, властите разпространиха видео на Ел Чапо, заснето при ареста му преди две години, в което той плаче. Още тогава, босът, който някога се е мислел за \"недосегаем“ е знаел, че веднъж стъпили в Америка, с него е свършено.\r\n                \n                Сега, той ще прекара остатъка от живота си в малка стая, която често е наричана „адовата дупка“.  Затворниците рядко я напускат. Всъщност, контакта им с външния свят или с други човешки същества е максимално ограничен, дори почти не съществува.\r\nОткакто  Supermax е отворен през 1994 година, никой не избягал. Гусман едва ли ще е първият. Това е перфектното място, където чудовище като Ел Чапо, чиито картел все още съществува, може да бъде пратено. \r\nРобърт Худ, бивш надзирател там, казва, че да си пратен там, означава \"да живееш живот след смъртта“ и дори \"е по-зле от това да умреш“. Други  наричат затвора \"адът на Земята“.\r\nОсъдените се откарват там с автобуси, бронирани коли и дори бронирани хеликоптери. Дузина високи оръжейни кули опасват стените на сградата, които са построени от подсилени тухли и обвити в режеща тел. Около тях 24/7 обикалят силно въоръжени охранители, заедно с тренирани кучета.  В кулите се помещават снайперисти, готови да стрелят всеки момент.\r\nСградите почти нямат прозорци. Всички врати са от стомана и се контролират дистанционно.  Охранителите могат да затворят и заключат по всяко време която и да е от тях.  Навсякъде има сензори за движение и камери, които се следят от охранителите в контролната зала.\r\nВ ADX има 490 килии. По-голямата част от тях вече са запълнени. На Ел Чапо съседи ще бъдат Джохар Царнаев, извършил атентата на маратона в Бостън, Теодор Казински или по-познат като Юнабомбър, руският шпионин Робърт Хансен, италианският мафиот Винсент Баскиано и много, много други опасни престъпници.\r\nУсловията на живот за всички тях са еднакви – изключително малки стаи, но защитени с дебели стени и врата от стомана. Миниатюрен прозорец  пропуска почти нищожна светлина. През него може да се види само небето, за да не могат затворниците да преценят какво е разположението на килията им.  А в нея има само един стол, който не може да се премести, мивка, която едновременно е и тоалетна, автоматичен душ и бетонна плоча, върху която е поставен тънък матрак. Ако затворникът се държи добре, може да получи и черно-бял телевизор, с развлекателни и образователни програми, но не и новинарски канали.\r\nДебелите стени служат, за да не могат затворниците да комуникират помежду си през тях. Те също така дори не могат да видят милиметър от коридорите.\r\nВсъщност, това е „приятната част“ на затвора.\r\nВ самият му център се намира \"Черната дупка“ - място, където има най-високо ниво на охрана. Там се пратени наистина най-лошите престъпници. Те нямат прозорци, нямат светлина, леглото им е от бетон и е опасано с ограничители.\r\nЖивотът в Supermax е самотен. Затворниците получават само това, което им е нужда да оцелеят – храна, вода и покрив. От тези, които влязат там, едва малцина ще видят дървета, планини и дори трева отново. \r\nВ килиите, затворниците прекарват по 23 часа. Само 1 час им е позволен за разхода в бетонна яма, която описват като празен плувен басейн. За тези, които са били добри има и малка \"рехабилитационна стая“. Там, пазилите прилично поведение могат да видят небето и да подишат чист въздух докато правят 10 крачки в права линия или 31 крачки в кръг.\r\nНа затворниците им е позволено да се къпят само три пъти в седмицата, като душът им се управлява с автоматичен таймер. Храната се сервира през малка дупка в стоманената врата, а приборите са така подбрани, за да не бъдат използвани като оръжие. От време на време тези, с прилично поведение, получават бонбони и книги, с които да разнообразяват деня си, който иначе е изпълнен с правене на лицеви опори или просто съзерцаване на малкото късче небе.\r\nНай-тежка обаче е изолацията. Затворниците имат нулев или изключително малък контакт с близките си. В случай, че такава среща се състои, тя се случва с бронирано стъкло между престъпника и посетителя.\r\nСпоред някои организации, защитаващи човешките права, изолацията в този затвор е прекалено крайна. Тя може да нанеси ужасни психически травми на затворниците, попаднали там. И наистина, 70% от тях развиват тежки ментални проблеми, дори нападат охранители заради тях.\r\nУправата на затвора дори е съдена заради начина, по който се справя с психическите проблеми на престъпниците. Делото още е в сила, но едва ли ще бъде спечелено от организациите за човешки права.\r\nТрудно е да си представиш Ел Чапо, който седи сам в почти празната стая, без да има с кого да поговори, без да знае къде е, без дори да има една линия кокакин. Обстановка, крайно различна от тази, на която е свикнал в мексиканските затвори. Там той живял като лорд, благодарение на подкупните надзиратели.\r\nЗа вечеря получавал омари и отлежало вино. Управлявал бизнеса си по телефона, хапвал виагра \"като бонбончета\" и се радвал на компанията на проститутки.\r\nSupermax със сигурност ще представлява шок за Ел Чапо, който е едва на 61 години и със сигурност ще прекара остатъка от този живот в \"Ада на Земята“ без право на обжалване.", "date": "2019.02.14", "title": "\"Адът на Земята\" –  затворът, в който тикнаха Ел Чапо"}
{"url": "https://www.dnes.bg/obshtestvo/2019/02/14/bezplatni-pregledi-v-socialnata-kuhnia-na-ombudsmaia.402092", "text": "\n\r\nЛекари от три столични болници преглеждаха социално слаби хора в социалната кухня в двора на софийската църква \"Св. Св. Кирил и Методий\". \n\r\nИнициативата е организирана от омбудсмана Мая Манолова. Вече 40 дни работи социалната кухня за хора в неравностойно положение в двора на църквата. Около 1000 души дневно получават топъл обяд там. \n\r\n\"Любовта, която носим в сърцата си, има различни измерения. Но грижата, вниманието, човешкото отношение към ближния и особено към най-уязвимите хора, са най-висшата й проява. Неслучайно избираме този ден за инициативата и неслучайно каним лекари, предимно кардиолози, защото в основата е сърцето, което за да дава любов, трябва да е здраво\", е посланието на омбудсмана Мая Манолова.\n                    \n                    \n                \r\nВъзрастни хора и семейства с малки деца, които се хранят в социалната кухня в двора на черквата \"Св. Св. Кирил и Методий\", решиха да гласуват доверие на кардиолозите от болниците \"Александровска\", \"Света Анна\" и \"Токуда\" и на студентите по медицина от Софийския университет. \n\r\nСред лекарите беше д-р Мирослав Ангелов от болница \"Света Анна\".\n\r\n\"Това са хора, които може би нямат добър достъп до здравеопазване по ред причини, хора, които разчитат на демонстрация на човешко отношение, на един малко по-добър поглед над здравословното им състояние по време на обяда, така да се каже\", сподели д-р Ангелов пред \"Дарик\". \n\r\nОмбудсманът Мая Манолова припомни, че социалната кухня съществува, благодарение на доброволците, които приготвят и сипват храната, и призова държавните институции да се включат също с доброволен труд в инициативата. \n\r\n\"Използвам този случай да призова и всички, които работят в институциите наоколо - министерствата, Министерски съвет, Президентството, Народното събрание, да дойдат да се срещнат с хората, които имат нужда от подкрепа\", призова омбудсманът. \n\r\nСоциалната кухня ще продължи да работи поне до Великден.", "date": "2019.02.14", "title": "Безплатни прегледи в социалната кухня на ОмбудсМая"}
{"url": "https://www.dnes.bg/stranata/2019/02/14/za-vtora-godina-imame-poveche-turisti-otkolkoto-jiteli-u-nas.402099", "text": "Министерството на туризма ще акцентира на вътрешния туризъм, на инвестиционните турове, особено в сектор туризъм, ще се ползва и потенциала за конгресен туризъм през 2019 година. Това обяви министърът на туризма Николина Ангелкова при откриването на 36-ото Международно изложение \"Ваканция и СПА Експо\" в София.\r\nСтраната има огромен потенциал за развитието на конгресен туризъм не само в големите центрове, но и по прекрасните български курорти, каза Ангелкова. Тя съобщи, че на 30-31 май в Слънчев бряг ще се пробва пилотна инициатива - предстои организирането на голям международен инвестиционен форум с представители на всички големи международни брандове, за да се насочи вниманието им към нашата страна.\r\n                    \n                    \n                Министър Ангелкова отбеляза, че 2019 година ще бъде една много динамична година и ще изисква да се положат повече от усилия от това, което се прави до момента. Тя припомни, че преди няколко дни министерството обяви инициативата 2019 година да бъде годината на вътрешния туризъм.\r\nПо думите на министър Ангелкова инициативата ще даде възможност да покажем както балнео и СПА туризма, които са фокус на днешното изложение, вино и кулинария, така и културно-историческото ни наследство, възможностите за приключенски туризъм, за религиозен туризъм. Те ще надградят основните ни летен и зимен туризъм.\r\nЗа втора поредна година имаме повече туристи, отколкото жители на страната. За миналата година имахме над 9 милиона и 200 хиляди чуждестранни туристи, което е ръст около 5 процента и това е за трета поредна година, каза при откриването Ангелкова. За месеците от януари до ноември има над 7 милиарда и 200 милиона лева приходи, което са изключително високи резултати, а това изисква от нас още повече усилия, по-голяма отговорност, каза министърът. Към момента най-голям интерес има към черноморските ни курорти, на първо място е летният ни туристически продукт. Само за миналото лято от тези 9 милиона и 200 хиляди чуждестранни туристи, 5 милиона и 400 хиляди са в месеците от юни до септември, каза министърът на туризма, цитирана от БТА.\r\nЩе продължим да надграждаме, защото интересът нараства с всяка една година, каза Ангелкова. Тя отбеляза, че следващи по интерес са зимните курорти, като е важно освен Пампорово, Боровец и Банско, да се развива и Витоша, както и планинските курорти в Стара планина.\r\nОт 2015 досега, откакто има Министерство на туризма, ръстът на чуждестранните туристи е с около 31 процента повече, което е предпоставка за привличане както на повече инвестиции в сектора, така и за създаване на допълнителни работни места, каза министърът.\r\nБългария като целогодишна туристическа дестинация е основна цел на Министерството на туризма, заяви Ангелкова. Вниманието на туристите ще се насочва към места като Лещен, Баните - Смолянско, Златоград, Белоградчик, резервата \"Сребърна\" и Силистра, които са малко познати дестинации. Работи се много с големи международни туроператори, които имат и авиокомпании, а така има по-устойчиво планиране.\r\nСледват редица видеа, които предвиждаме, с българи, които милеят за страната и подкрепят българския туризъм, каза още Ангелкова.\r\n\"Новото в рекламната кампания тази година е свързано с различни специални послания. Благодаря на Кубрат Пулев, който първи стартира в кампанията“, посочи тя и обясни, че ще продължим кампанията по CNN, BBC, National Geographic и Travel TV.\r\nПо думите й стартира и ъпдейт на сайта Bulgariatravel, така че да го направим максимално иновативен. \"Да бъде със всички новости, така че да рекламираме страната, с един клик всеки да ни намира“, съобщи министърът на туризма.", "date": "2019.02.14", "title": "За втора година: Имаме повече туристи, отколкото жители у нас"}
{"url": "https://www.dnes.bg/index/2019/02/14/ostani-poslednoto-zaglavie-ot-trilogiiata-na-stefana-belkovska.402078", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Остани\" е последното заглавие от трилогията на младата Стефани Белковска, която включва още дебютната ѝ творба \"Чаках точно теб\" и продължението му \"Завинаги ти\".\n\r\nВ последния си роман Белковска е включила някои второстепенни герои от предишните книги, а творбата разказва за сложната задача за съхранението на любовта.\n\r\nТя сподели, че е имала голямо вдъхновение и е написала първите две книги само за едно лято.\n\r\n\"Вдъхновението идва най-вече от любовта към писането. Аз черпя вдъхновение най-вече от любовта към пътуванията, просто обичам да пътувам\", разкри Стефани Белковска. \n                \n                \r\nПред  тя разказа още, че \"Остани\" разказва историята на някои второстепенни герои от предишните две заглавия и отвежда читателите на много различни места.\n\r\n\"Не се води точно роман, защото са четири отделни новели, които са събрани в една книга. Всяка една от тези четири новели има собствено заглавие и разказва различна история\", обясни още Белковска в ефира на \"България сутрин\".\n\r\nПо думите ѝ в \"Остани\" основният въпрос е това как да останем верни на себе си и как евентуално да намерим и запазим чаканата любов.", "date": "2019.02.14", "title": "\"Остани\" - последното заглавие от трилогията на Стефана Белковска"}
{"url": "https://www.dnes.bg/zvezdi/2019/02/14/mariiana-dari-deo-s-vtori-sin.402100", "text": "Тв водещият Деян Славчев - Део стана баща за втори път. Неговата съпруга Мариана го дари с още един син. \r\nЩастливият татко се похвали за новия член на семейството във Фейсбук и изтъкна, че майката и бебето са добре. \r\n \r\n\"Заформяме отбор :) Добре дошъл, Теодор:) ... Честит празник, банда :)\", написа той и благодари на лекарите, помогнали да се роди детето му. \r\n \r\n\"Днес се видях с една от най-големите ми любови. Добре дошъл, Теодор!\", написа от своя страна Марияна. \r\n \r\nЩастливите родители получиха множество поздравления. \r\n \r\nПо-големият син на Део и Марияна - Борислав, се роди през 2016 г. Малко след това двамата вдигнаха сватба и узакониха любовта си. \r\n \r\n", "date": "2019.02.14", "title": "Марияна дари Део с втори син"}
{"url": "https://www.dnes.bg/sofia/2019/02/14/kolko-za-dyrjavata-za-tyrgoveca-novi-belejki-na-benzinostanciite.402101", "text": "От 1 април 2019 г. всички касови бележки, които получаваме за заредено гориво на бензиностанциите, ще са по-подробни, съобщи пред журналист днес говорителят на НАП Росен Бъчваров.\n\n\n\r\nЦелта е крайният потребител да бъде информиран за това каква част от платената от него сума за закупените течни горива представлява косвени данъци, както и каква е продажната стойност на горивата и стойността на тяхното придобиване от търговеца. Това гласят последните промени в Наредба Н-18 за регистриране и отчитане чрез фискални устройства на продажбите в търговските обекти, изискванията към софтуерите за управлението им и изисквания към лицата, които извършват продажби чрез електронен магазин, пише БТА. \n                    \n                    \n                \r\nСъгласно новите изисквания при продажба на течни горива във фискалния бон, издаван на бензиностанциите, ще трябва да е отпечатана на отделни редове по вид гориво и информация за размер на ДДС за продаденото/зареденото гориво; размер на акциза за продаденото гориво; продажна цена на горивото без акциз и без данък върху добавената стойност (нето стойност) и покупна цена на горивото без акциз и без ДДС (покупна стойност).\n\r\nОт НАП обръщат внимание, че разликата между крайната продажна цена и покупната му цена не трябва да се възприема като печалба за търговеца, тъй като в този марж се включват и други разходи на съответната бензиностанция за продажбата на горивото - заплати, обучения, сервиз и др. \n\r\nОт НАП допълват още, че доработването на фискалните системи на бензиностанциите съгласно последните изисквания в Наредба Н-18 няма да е необходимо допълнително изпитване, тестване и одобрение от Българския институт по метрология.", "date": "2019.02.14", "title": "Колко за държавата, за търговеца... Нови бележки на бензиностанциите "}
{"url": "https://www.dnes.bg/stranata/2019/02/14/zaloviha-dvama-mladeji-ot-dobrich-obirali-vyzrastni-jeni.402072", "text": "Полицията задържа в Добрич извършителите на серия грабежи на възрастни жени, съобщиха от пресцентъра на областната дирекция на МВР.\n\n\r\nДвамата криминалнопроявени - на 19 и 24 години, са действали от пролетта на миналата година до края на януари 2019-а. Сред пострадалите е 73-годишна жена, която двамата мъже съборили по улица \"Волга\" с груба сила на земята, като й взели чантата с пари и документи. Пострадалата е получила кръвонасядания и охлузвания. Ограбена е и 72-годишна жена, на която са отнети чантата и два мобилни телефона.\r\nМъжете действали по познатия начин и в друг случай, като съборили на земята 66-годишна жена, която също е получила охлузвания. Сред пострадалите е и 53-годишна жена, останала след посегателството без лични вещи и пари, посочват от областната дирекция на МВР.\r\nПолицията е установила част от откраднатите вещи, които двамата извършители укрили, информират от полицията за продължаващото разследване.", "date": "2019.02.14", "title": "Заловиха двама младежи от Добрич, обирали възрастни жени"}
{"url": "https://www.dnes.bg/politika/2019/02/14/karakachanov-za-romite-kraino-vreme-e-niakoi-da-hvane-bika-za-rogata.402097", "text": "Вицепремиерът Красимир Каракачанов потвърди днес готовността си да напусне правителството, ако не се реши въпросът с ромите. „Какъв е смисълът да стоиш в едно управление, в което такъв важен въпрос не се решава“, каза той пред български журналисти в Брюксел, където участва в заседанието на министрите на отбраната от НАТО. \n\r\nПреди дни Каракачанов заяви, че ако концепцията му с мерки за интеграция на ромите не бъде приета от парламента с подкрепата на управляващите, той е готов да подаде оставка и да мине в опозиция.\n\n\n\r\nВицепремиерът посочи, че всяка държава от ЕС е намерила механизми, доста по-строги от предложените от него, да се контролират тези процеси. „В някои държави директно се отнемат децата от семействата, ако семействата не се грижат - да ги изпращат редовно на училище и да ги възпитават“, припомни вицепремиерът. \n                    \n                    \n                \r\n„Дезинтеграцията сред част от това население застрашава България. Крайно време е някой да хване бика за рогата“, заяви Каракачанов.\n\r\n„Концепцията е важна, защото повече не може да продължава така в България. Ако питате обикновен българин, кои са трите най-големи въпроса за решаване, това ще бъде един от трите. Част от това население не желае да разбере, че освен права има и задължения. Има роми съвсем нормални хора - живеят, спазват законите, работят, учат“, добави вицепремиерът, цитиран от БТА.\n\r\n ", "date": "2019.02.14", "title": "Каракачанов за ромите: Крайно време е някой да хване бика за рогата!"}
{"url": "https://www.dnes.bg/notifikacii/2019/02/14/deputat-shte-sviri-na-cherno-more-i-cska.402106", "text": "Станаха ясни съдийските назначения за 21-вия кръг в Първа лига, с който се подновява първенството след зимната пауза. Двубоят Черно море – ЦСКА бе поверен на Стефан Апостолов. Както е известно, Апостолов в момента е депутат от ГЕРБ.\n\r\nДомакинството на Левски срещу Локо Пд ще ръководи Драгомир Драганов. \n\r\n\n\r\n\n\r\nВерея - Лудогорец, Николай Йорданов Колев, Мартин Емилов Венев и Димитър Русенов Русев\n\r\n\n\r\n12:30 ч. Ботев Враца - Витоша, Ивайло Иванов Стоянов, Дениз Пиринов Соколов и Димитър Божидаров Стоилов\n\r\n15:00 ч. Черно море - ЦСКА, Стефан Апостолов Апостолов, Мирослав Максимов Иванов и Младен Маринчев Маринов\n                \n                \r\n17:30 ч. Ботев - Славия, Георги Димитров Давидов, Веселин Мишев Добриянов и Георги Любомиров Минев\n\r\n12:30 ч. Етър - Дунав, Станислав Георгиев Тодоров, Александър Ангелов Атанасов и Мартин Иванов Димитров\n\r\n15:00 ч. Септември - Берое, Валентин Станчев Железов, Иво Николаев Колев и Станимир Илков Илков\n\r\n17:30 ч. Левски - Локомотив Пловдив, Драгомир Димитров Драганов, Димо Дамянов Вълчев и Красимир Атанасов Атанасов\n\r\n", "date": "2019.02.14", "title": "Депутат ще свири на Черно море и ЦСКА"}
{"url": "https://www.dnes.bg/notifikacii/2019/02/14/sasht-nastoiavat-iran-e-nai-goliamata-zaplaha-v-blizkiia-iztok.402113", "text": "Вицепрезидентът на САЩ Майк Пенс определи Иран като \"най-голямата заплаха\" в Близкия изток, предаде Франс прес.\n\r\nВ изказване на международната конференция във Варшава за Близкия изток Пенс призова европейските съюзници да последват примера на Съединените щати и да се оттеглят от международното споразумение за иранската ядрена програма.\n\r\n\"За съжаление, някои от нашите водещи европейски партньори не сътрудничат\" по иранския въпрос, изрази съжаление вицепрезидентът на САЩ, цитиран от Ройтерс.\n\r\nПенс разкритикува техните усилия \"да създадат механизми за нарушаване на (американските) санкции\" срещу Иран.\n\r\nТрите европейски сили, които са страни по иранската ядрена сделка - Великобритания, Франция и Германия - създадоха специален финансов механизъм за заобикаляне на тези санкции, припомня Асошиейтед прес, цитирана от БТА.\n                \n                \r\nПроектът за улесняване на търговията с Иран е \"опит за нарушаване на американските санкции срещу убийствения революционен режим\" в Техеран, каза Пенс, цитиран от Ройтерс.\n\r\nТой определи механизма като \"неразумна стъпка, която само ще засили Иран, ще отслаби ЕС и ще раздалечи още повече Европа и Съединените щати\".\n\r\nИран е най-големият държавен спонсор на тероризма в света, подчерта Пенс, цитиран от АП.\n\r\nНад 60 страни участват в организираната от САЩ конференция във Варшава за Близкия изток. Големи европейски сили, включително Германия и Франция, обаче не изпратиха в полската столица своите топ дипломати заради разногласията си със Съединените щати за Иран, отбелязват агенциите.\r\n ", "date": "2019.02.14", "title": "САЩ настояват: Иран е най-голямата заплаха в Близкия изток "}
{"url": "https://www.dnes.bg/politika/2019/02/14/krachka-nazad-bez-prouchvaniia-za-vota-v-izborniia-den.402119", "text": "Изненадващо и в последния момент ГЕРБ се отказа от идеята си да бъдат публикувани резултатите от социологическите проучвания в деня на изборите.\n\n\r\nПредложението бе одобрено на провелото се до късно през нощта заседание на правната комисия в НС.\r\nСлед серия скандали обаче по време на пленарното заседание се стигна до спешно заседание на правната комисия, на което управляващите обявиха, че оттеглят предложението си за промени в Изборния кодекс.\r\nТака в крайна сметка при окончателното приемане на промените остана забраната за оповестяване на социологическите проучвания в изборния ден.", "date": "2019.02.14", "title": "Крачка назад: Без проучвания за вота в изборния ден"}
{"url": "https://www.dnes.bg/stranata/2019/02/14/v-bylgariia-veche-niama-jivi-reki-alarmira-wwf.402123", "text": "В България няма нито една жива река. На практика това означава, че няма река, която да не страда, поотделно или с притоците си, от замърсяване, от пресъхване, от прегради, които да спират миграцията на видовете в нея, от копаене за инертни материали или от канализиране.\r\nВ същото време, противно на възприятията ни, страната ни е сравнително бедна на водни ресурси - те представляват едва 0.3% от територията ни. За сравнение - при среден воден ресурс за света 8000 м3/човек/година, България разполага с едва с 2250 м3/човек/година.\r\nКъм момента на 325 реки в страната ни има построени 270 водно-електрически централи, а още 200 са получили разрешение за строеж. Свикнали сме да възприемаме ВЕЦ-овете като \"зелена енергия\". На практика обаче те представляват преградни съоръжения, които променят коритата, скоростта и течението на реките, a така блокират възможността за миграция на десетки видове риби и безгръбначни. Рибните проходи, които се строят по изискване на закона, обикновено пропускат много малко риби и не им позволяват да следват обичайния си маршрут.\r\n                    \n                    \n                Като добавим останалите фактори като климатичните промени и унищожаването на крайречни гори, не е чудно, че се стигна дотук: 60% от рибните популации в Дунав и притоците му са изчезнали през последните 20 години.  А в Червената книга на България вече има 50 вида риба - 4 изчезнали и 46 застрашени. Сред тях са и есетрите, древен вид, на възраст от 200 милиона години, връстник на динозаврите.\r\nРибите са част от цели екосистеми, именно затова изчезването на един вид не е безобидно събитие. То би довело до необратими промени в цялата среда.Позитивното в ситуацията е, че има какво да направим. Световният фонд за опазване на дивата природа - WWF, призовава за защита на европейския Закон, който регулира намесата на човека във водните басейни - Рамковата директива за водите на Европа.\r\nСъздадена през 2000 г., Директивата се преразглежда от Европейската комисия цели 19 години по-късно и сега е точният момент, в който всеки европейски гражданин може да поиска запазването ѝ като силен и ефективен закон за опазване на водата на континента. Това е най-добрият шанс да защитим живота в българските реки – в следващите близо 20 години няма да имаме друга такава възможност.\r\nКакво може да направи всеки от нас? Можем да изпратим искането за запазване строгостта на Закона до Европейската комисия тук (). Крайният срок за реакция е до 4 март.\r\nНе бива да пропускаме възможността за действие, когато промяната зависи от нас. Това е точният момент да докажем, че човекът с воля да промяна не е изчезващ вид!", "date": "2019.02.14", "title": "В България вече няма живи реки*, алармира WWF "}
{"url": "https://www.dnes.bg/stranata/2019/02/14/mehana-v-bychva-da-se-lee-vino-praznik-da-se-praznuva.402041", "text": "\n\r\nЗад оградата на обширен двор, встрани от централните улици на Стралджа, отдалеч се вижда огромна бъчва с врата и две прозорчета. Зимата е помела листата на дърветата, земята чернее прясно изорана, а вечнозеленият чемшир очертава пътеката към двуетажната сграда в края на двора и дървената къщичка до нея - \"механата\" на 75-годишния Георги Георгиев. \nИсторията на уникалното местенце за приятели и гости има 42-годишна история, разказва БТА.\n\r\nПрез далечната вече 1977 година винарската изба на тогавашното ТКЗС в Стралджа разпродава бъчвите си поради изтеклия срок за ползването им. Дотогава в нея е отлежавал прочутият елексир на стралджанския район - мускатовата ракия.\n                    \n                    \n                \r\nЕдна от тези бъчви е закупил Георги Георгиев, който първоначално смятал да използва бъчвата при обработката на гроздето от своето лозе. Малко по-късно обаче му дошла друга, доста по-оригинална идея – да превърне огромния съд в механа за гости.\n\r\nБъчвата тежи около 700 килограма, направена е от церови дъски с дебелина пет сантиметра, специално предназначени за бъчви. Бай Георги сам си изработил вътрешното обзавеждане от подръчни материали. \n\r\nСлед ремонта в механата спокойно могат да се съберат десет души. Собственикът й се похвали, че в последно време кокетната къщичка е станала популярна и в Интернет и често от нея се интересували и българи от чужбина.\n\r\n\"В нашия край се казва, че който не налее поне 500 литра вино и не свари 100 литра ракия, не го признават за гроздопроизводител. За жалост, лозята с прочутия мускат отонел около Стралджа са на изчезване, останали са само около село Лозенец\", споделя бай Георги.\n\r\nТрадиционният винен сорт грозде, което най-добре вирее на стралджанска земя е червеният мискет, но и тези лозови масиви са намалели наполовина от предишните 5000 декара. Садят се нови лозя за нуждите на винарските изби, но главно с червени сортове грозде като мерло и каберне совиньон, а частните стопани масово сеят лозя в дворовете си, допълва той.\n\r\nИ все пак на празник, като на празник. \"Трифон Зарезан винаги го свързвам с виното, един прекрасен български обичай, който всички трябва да запазим във времето!\", заръчва Георги Георгиев. \n\r\nИ споделя с усмивка, че днес ще се събере с приятели и както е било през годините, всеки ще донесе от неговото вино, ще налеят в медното бакърче, окачено в механата, и всеки ще отпие -  да е здрава годината и да е богата следващата реколта!", "date": "2019.02.14", "title": "Механа в бъчва: Да се лее вино, празник да се празнува!"}
{"url": "https://www.dnes.bg/notifikacii/2019/02/14/spipaha-turski-shofior-prenasial-nelegalno-tabletki-za-potentnost.402060", "text": "Митничари хванаха контрабандни лекарствени продукти за повишаване на мъжката потентност на митнически пункт Капитан Андреево, съобщиха от Агенция \"Митници\".\r\nНа 7 февруари на българския митнически пункт пристига товарен автомобил с турска регистрация, влизащ в България от Турция. Шофьорът на камиона декларирал, че превозва търговски стоки от Турция за Германия през България, както и че пренася за лично ползване 23 кутии цигари без акцизен бандерол, които са задържани с разписка, тъй като надвишават регламентирания лимит от две кутии.\r\nТоварният автомобил е селектиран за щателна митническа проверка, при която в долапа на влекача и на различни места в личния багаж са открити 161 кутии с общо 784 таблетки  \"Vega Еxtra\" , \"Vega 100\" , \"Cials“ и \"Kamagra“.\r\n                \n                По състав лекарствените продукти са от типа на стимулантите за мъжката потентност. Шофьорът на камиона е посочил в обясненията си, че лекарствата са негови и ги е закупил на черния пазар в Истанбул, за да ги пласира на по-високи цени в Германия, също на черния пазар.\r\nКонтрабандните лекарствени продукти са задържани. На шофьора на камиона - турски гражданин, е съставен акт по Закона за митниците.", "date": "2019.02.14", "title": "Спипаха турски шофьор, пренасял нелегално таблетки за потентност "}
{"url": "https://www.dnes.bg/sofia/2019/02/14/cvetia-syrca-valentinki-liubovta-e-navsiakyde.402116", "text": "\n\r\nЦветя, сърца, валентинки! Така изглеждаха централните улици на София на днешния 14 февруари, когато освен Трифон Зарезан, отбелязваме и празника на влюбените Свети Валентин. \r\nА както е видно – за любовта няма възраст! Вижте повече за емоциите в следващата галерия на фотографа ни Димитър Кьосемарлиев.\r\n ", "date": "2019.02.14", "title": "Цветя, сърца, валентинки! Любовта е навсякъде! "}
{"url": "https://www.dnes.bg/politika/2019/02/14/sluchaiat-gebrev-natroven-ili-opit-za-ubiistvo.402045", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Продължава дискусията по въпроса използвано ли е химическо оръжие срещу бизнесмена Емилиян Гебрев. За момента е доказано единствено, че отравянето му съвпада с престоя у нас на руския агент Сергей Федотов. От Великобритания се очакват окончателните резултати от пробите на Гебрев. Хранително натравяне или опит за убийство?\n\n\n\n\r\n\"Влязохме ли в международните новини или ни вкараха? Нашите служби не работят. Двете новини с Гебрев и прането на пари от Венецуела идват отвън. Дали не изхранваме излишни служители? В момента всичко, което се случва, е резултат на геополитическо преподреждане\", коментира бившият шеф на ЦСБОП Тихомир Стойчев пред .\n                    \n                    \n                \r\n\"Дали тук има хранително отравяне, което не е изяснено докрай, дали има съвпадение, че \"Федовтовци\" са влизали или излизали от България... От геополитическите размествания се възползват корпортативни, индивидуални играчи и държави\", каза още експертът.\n\r\nАко някой искаше да отстрани физически Емилиян Гебрев, щеше да го направи, убеден е Стойчев.\n\r\nЕкспертът по сигурността полк. Николай Марков посочи в \"България сутрин\", че няма твърдения от страна на Великобритания, а само изказване на хипотеза. По думите му обаче, хипотезата е изключително опасна за българската национална сигуност.\n\r\n\"Ако предположим, че е имало военна химическа интервенция и тя е причинена от държава, това означава, че имаме военно посегателство на Русия срещу България. Ако някои хора опитват да докажат това нещо, ние сме на прага на много сериозни последствия\", обясни полк. Марков\n\r\n\"Спомнете си в България колко хора, които се занимават с бизнес и са влиятелни, загинаха при неизяснени обстоятелства. Много отдавна специалните служби работят чрез ситуации, които се създават, уж че са естествени\", отбеляза той.\n\r\nПолк. Марков също така подчерта, че към момента на натравянето Гебрев не е имал отношение към предприятието \"Дунарит\".\n\r\n\r\n ", "date": "2019.02.14", "title": "Случаят Гебрев: Натровен или опит за убийство? "}
{"url": "https://www.dnes.bg/eu/2019/02/14/evroparlamentyt-preporycha-daite-na-lekarite-da-izpisvat-kanabis.402046", "text": "Европейският парламент призова за по-широка употреба на канабис за медицински цели в нарочна резолюция, приета в Страсбург снощи.\r\nВ нея депутатите настояват на лекарите да бъде разрешено да го изписват на пациенти, а цената на медикаментите с канабис да се покрива от здравните каси.\n\r\nМедицинският канабис се използва за облекчаване на болките на пациенти с окологични заболявания, както на някои симптоми на множествената склероза. \n\r\nСпоред парламента има “убедителни или съществени доказателства, че канабисът и канабиноидите имат терапевтичен ефект” при лечение на хроничната болка при възрастни, действат като антиеметично средство при лечение на гадене и повръщане, предизвикано от химиотерапия, и подобряват симптомите на мускулни спазми при множествена склероза. \n                    \n                    \n                \r\nДепутатите смятат, че научните изследвания показват ефективност и за подобряване на апетита на болни от СПИН, за облекчаване на някои симптоми на психоза, Синдрома на Турет, епилепсията и Алцхаймер, артрита, астмата, болестта на Крон и дори глаукомата.\n\r\nЕвропарламентът прави разграничение между медицинската употреба на активното вещество в канабиса и пушенето му като наркотик, като се застъпва само за терапевтичното му приложение при строги законови правила.\n\r\nКато посочват, че в европейските държави отношението към лечението с канабис се различава, евродепутатите настояват да се определят общи стандарти, а властите да въведат законови и финансови възможности за по-широката му употреба и изследване, както и да обучават лекарите и фармацевтите за лечебните свойства  на канабиса.\n\r\nЕвродепутатите настояват “Европейската комисия и държавите членки да правят повече изследвания и да стимулират иновациите по отношение на проекти, свързани с използването на канабис за медицински цели”.\n\r\nСпоред евродепутатите легализирането на медицинския канабис ще ограничи черния пазар, ще гарантира качеството му и ще донесе допълнителни приходи в обществените бюджети.\n\r\nЕвропейската комисия обаче смята, че няма компетенции да изработи общи стандарти или да легализира медицинския канабис, тъй като това е правомощие на властите в страните членки. Еврокомисарят за потребителите Вера Йоурова заяви, че ЕС би могъл да контролира използването на медикаментите, ако те бъдат допуснати и да координира работата на фармацевтичните агенции в отделните страни при тяхното лицензиране.\n\r\nЙоурова съобщи, че досега над 40 млн. евро по европейски проекти са отпуснати за изучаването на терапевтичните свойства на канабиса и неговите съставки, като проекти ще бъдат финансирани по програма “Хоризонт 2020” и през тази и следващата година.\n\r\nСветовната здравна организация препоръча през 2017 г. съставящото канабис съединение канабидиол (CBD) да не бъде третирано като наркотично вещество. Досега нито една европейска държава не е разрешила използването или отглеждането на канабис с медицински цели. Само един препарат за лечение на множествена склероза е лицензиран за употреба в 17 европейски държави.\r\n ", "date": "2019.02.14", "title": "Европарламентът препоръча: Дайте на лекарите да изписват канабис"}
{"url": "https://www.dnes.bg/business/2019/02/14/preferencialni-predlojeniia-v-den-na-otvorenite-vrati-v-jilishten-park-royal-garden-za-meseca-na-liubovta.402061", "text": "Тази събота, 16 февруари 2019 г., от 11:00 до 15:00 часа, всички, които искат да открият мечтания си дом могат да заповядат на Ден на отворени врати в жилищен парк Royal Garden в Пловдив. Събитието ще се проведе в търговския офис, разположен в непосредствена близост до жилищния парк, между ул. Владивосток и ул. Митрополит Максим.\r\nИнициативата се случва през месеца на любовта и ще даде възможност на всички, влюбени в избраното жилище, да се възползват от преференциални условия в рамките на този ден. Заедно с това, всеки, който желае да се сдобие с нов дом може да се възползва и от гъвкави условия на плащане. Клиентите ще имат възможност да направят оглед на свободните за продажба жилища и да се запознаят с всички компоненти свързани с довършителните работи по строителството.\r\n                    \n                    Royal Garden разполага с просторни апартаменти с удобни разпределения. Помещенията са с прави форми, оптимално осветени, със светла височина 2,85м и са подходящи за разнообразни интериорни решения.\r\nДопълнителен плюс за бъдещите собственици са местата за отдих, зелени площи, детската площадка,  подземен паркинг и гаражи. Предлага се и професионално управление на собствеността.\r\nRoyal Garden се намира в град Пловдив, квартал \"Отдих и култура\", който разполага с  новоизградена инфраструктура и паркови зони. В съседство с жилищния парк е разположен Mall Plovdiv, а Гребната база и модерни спортни съоръжения са само на 10 минути пешеходно разстояние. Удобство добавят и разположените в близост хипермаркети, детски градини и училища, а на пешеходно разстояние могат да бъдат открити разнообразни ресторанти.", "date": "2019.02.14", "title": "Преференциални предложения в Ден на отворените врати в жилищен парк \"Royal Garden\" за месеца на любовта"}
{"url": "https://www.dnes.bg/notifikacii/2019/02/14/izrael-gotvi-voina-sreshtu-iran-teheran-mu-se-podigra.402033", "text": "Иранският външен министър Мохамад Джавад Зариф се подигра на израелския премиер Бенямин Нетаняху, след като той заяви, че се готви за среща с арабски представители, за да обсъди война срещу Иран, предаде ДПА.\r\nНетаняху направи изявлението си във Варшава, където участва в конференция за Близкия изток, която Техеран определя като антииранска.\r\n\"Отдавна са ни известни заблудите на Нетаняху. Сега светът - и присъстващите на ВаршавскияЦирк - също са наясно\", подчерта Джавад Зариф вчера в Тwitter.\r\nВидеоклипът, в който Нетаняху говори за война срещу Иран вече беше изтрит. Канцеларията му издаде нова версия на изявлението, в което заменя думата \"война\" с \"борба срещу\", отбелязва ДПА, цитирана от БТА.\r\n ", "date": "2019.02.14", "title": "Израел готви война срещу Иран? Техеран му се подигра"}
{"url": "https://www.dnes.bg/business/2019/02/14/digitalizaciiata-dvigatel-za-rastej-na-turizma-sybira-predstaviteli-na-malki-i-sredni-predpriiatiia-na-15-fevruari.402068", "text": "\"\" е темата на уъркшоп, организиран от Европейската комисия и Изпълнителната агенция за малките и средните предприятия (EASME). Събитието ще се проведе на 15 февруари 2019 г. от 11:00 ч. в Интер Експо Център, София. Входът е свободен. Форумът е част от официалната програма на Международното изложение . Събитието има за цел да подпомогне малките и средните предприятия в туристическия сектор да бъдат по-конкурентноспособни и да се запознаят с водещи световни практики в бранша.\r\n                    \n                    \n                Срещата стартира с дискусионен панел \"Дигитализиране с европейски фондове, подкрепящи туризма\", чиято цел е да запознае представителите на малките и средни предприятия (МСП) как чрез фондовете на ЕС могат да развият бизнеса си в туризма, какви са възможностите за финансиране и как да отговорят на потребностите на клиентите си, познавайки новите пазари и актуалните професионални дигитални умения. Водещи експерти от браншови организации и Министерството на туризма ще представят  насоки за различните източници на финансиране и ще споделят практически съвети.\r\nВторият панел е на тема \"МСП в туристическия сектор - дигитални решения за нови бизнес възможности\". Участниците в него ще дискутират предизвикателствата на дигитализацията и как могат да се възползват от нея, за да се намерят нови бизнес възможности. Ще бъдат коментирани най-ефективните методи за управление на онлайн продажбите в хотелиерството. В допълнение, участниците ще научат и за част от добрите практики за управлението на знанието в туризма.\r\nПоследният панел \"Дигитални инструменти и умения, необходими на МСП, за да отговорят на потребителското търсене\" ще постави акцент върху необходимите умения и инструменти на МСП, за да отговарят на потребителското търсене посредством дигитализацията. Експертите ще коментират кои са най-успешните средства и дигитални инструменти за популяризиране на туристическите услуги, както и с какво се отличават виртуалните туристически платформи и какъв потенциал притежава croudsourcing-a при груповите пътувания.\r\n\r\nМеждународното изложение ВАКАНЦИЯ & СПА ЕКСПО 2019 е най-важното събитие в календара на туристическата индустрия в България, което всяка година привлича водещи компании от страната и света. Форматът на международната борса е възможност за демонстрация на новостите и обмен на актуална информация за тенденциите на туристическите пазари у нас и по света, възможност за споделяне добри практики, установяване на ползотворни контакти и изграждане на перспективни партньорства. Официални партньори са: Българска асоциация на туристическите агенции, Българска асоциация на хотелите и ресторантьорите, Сдружение туризъм, J Point Group, Сдружение Туризъм, Асоциация на българските туроператори, Асоциация на българските туроператори и туристически агенции. ", "date": "2019.02.14", "title": "\"Дигитализацията - двигател за растеж на туризма\" събира представители на малки и средни предприятия на 15 февруари"}
{"url": "https://www.dnes.bg/obshtestvo/2019/02/14/istoriiata-na-teodora-do-keiptaun-i-nazad-liubov-tragediia.402058", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         На празника на влюбените - Свети Валентин, в \"Завърналите се с Петя Кертикова\" ви разказваме една история за любовта и силата ѝ да разделя и събира. Именно любовта отвежда маркетинг специалиста и брокер на недвижими имоти Теодора Алексиева в Кейптаун, а след това я връща у нас.\n\r\n\"1997 г. беше годината на страшната инфлация, много неща се случваха. Заминах, защото тогава започнаха интернетните запознанства. Така се запознах с един мъж от Кейптаун, който ме покани с двупосочен билет. На 14 февруари 1997 г. се приземих в града\", започна разказа си Теодора Алексиева пред .\n                    \n                    \n                \r\nТака любовта я отвежда в непознатия и екзотичен Кейптаун. В началото животът ѝ там е бил истински рай - любов, покупка на ново жилище, хубава сватба и множество красиви моменти. Теодора обаче започва да усеща липсата на професионална реализация. Така българката започва от няколко стъпала под нулата.\n\r\nСправя се с новия език и работата, но тогава я връхлита истинска трагедия. Мъжът ѝ загива при автомобилна катастрофа. Всичко в живота ѝ се срива, съкращават я, но тя намира сили да продължи.\n\r\nЗа обратите и уроците в живота, за намесата на народната певица Гуна Иванова в съдбата на Теодора, за 20-те години при \"хората на дъгата\" и за дългия път към дома - гледайте видеото.\n\r\n ", "date": "2019.02.14", "title": "Историята на Теодора: До Кейптаун и назад - любов, трагедия..."}
{"url": "https://www.dnes.bg/sofia/2019/02/14/nedostig-na-kadri-v-transporta-a-usloviiata-na-trud-ujasni.402040", "text": "\nОт вчера част от шофьорите на столичния градски транспорт носят жълти жилетки в знак на протест. Те се оплакват от лошите условия на труд и несъобразеното работно време. Протестиращите днес са повече от вчера. В заседанието на транспортната комисия към Столичната община се развихри ожесточен спор между Общината, ГЕРБ, БСП, синдикатите и неправителствени организации.\n\n\r\n\"Условията са лоши. Борим се за по-достойно заплащане и по-добри условия на труд. Тиражира се, че взимаме много високи заплати – това не е така. Идеята сме подели шофьори от депо \"Искър\". Нито една партия не стои зад нас политически\", обясниха няколко от протестиращите пред камерата на . \n                    \n                    \n                \r\nШофьорите споделят още, че понякога дори нямат време да отидат до тоалетна. \n\r\n\"Имат основание да протестират. Но не може да се оспори това, че се прави всичко възможно условията им да се подобрят. Постоянно преговаряме с работодатели за увеличение на заплатите. Има много дебати за привличане на млади кадри. В момента има курсове за обучение, последвани от назначаване. Но много малко хора се възползваха. От 30 години съм в градския транспорт. Направиха се невероятни неща\", отбеляза Блага Гълъбова, която е от КНСБ и служител на столичния автотранспорт.  \n\r\nИнспекцията по труда ще проверява часовете, през които се трудят шофьорите на градския транспорт. От организацията \"Спаси София\" казват, че дружествата се управляват лошо и поискаха оставките на ръководството. Очаква се директорът на софийските тролей Слав Монов и този на трамваите Евгени Ганчев да бъдат изслушани в СО как се управлява градския транспорт и какво е бъдещето му. \n\r\nВ студиото на \"България сутрин\" общинският съветник от ГЕРБ Зафир Зарков подчерта, че съществува проблем с недостига на кадри. \n\r\n\"И то сериозен. Последните години се полагат огромни усилия за подобряване на условията на труд и увеличаване на заплатите. 10% отгоре, означава 10 милиона лева повече към бюджета на градския транспорт. Трябва да се търси баланс в харченето на парите на софиянци. Картата за еднократно пътуване поскъпна, но нищо друго. Започнаха да се купуват повече дългосрочни карти, а това доведе до повече приходи\", посочи той.  \n\r\nСпоред общинския съветник от БСП Борис Цветков има по-голям недостиг на кадри от преди. \n\r\n\"Независимо от усилията, много малко хора кандидатстват за работа. Проблемът не е липсата на чиновнически апарат, а на шофьорите. Може първо техните заплати да се увеличат с 20%, и след това на останалите. Трябва да се балансира системата. Част от пътниците на столичния транспорт се върнаха към автомобилите си. Не им е изгодно да чакат\", категоричен бе Цветков.\r\n.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.02.14", "title": "Недостиг на кадри в транспорта, а условията на труд – ужасни!"}
{"url": "https://www.dnes.bg/stranata/2019/02/14/sled-petiia-sluchai-na-morbili-lekari-se-gotviat-za-epidemiia.402055", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Заобикалянето на задълженията по-често вкарва хората в риск, отколкото да им спестява усилия. След като редица европейски страни изпитаха бум на морбили заради липсата на имунизация, болестта беше установена и у нас. Дете на 3 години и 37-годишна жена са настанени в Инфекциозна болница. Установени са общо 5 случая на болестта в България.\n\n\n\n\r\n\"И двамата пациенти са в добро здравословно състояние. Скоро ще бъдат изписани. Има опасност от епидемия от морбили в страната. Двамата пациенти нямат имунизации, което е много тревожно. Първата такава имунизация се прави, когато човек е на 13 месеца. След това на 12 години. Риск от епидемия има, но институциите ще успеят да ограничат случаите\", коментира директорът на Инфекциозна болница в София проф. Татяна Червенякова.\n                    \n                    \n                \r\nПред репортер на  проф. Червенякова подчерта, че няма опасност от разболяване от морбили, ако са направени всички имунизации.\n\r\n\"Неслучайно има превенция и профилактика на това заболяване. Има звена, които работят срещу ваксините – това е групата на свръхинформираните родители, които настояват детето да преболедува, за да изгради имунитет. Но това невинаги е адекватно, тъй като има увеличена смъртност тогава. Обществото е минало през изграждането на имунитет с преболедуване – ваксините са огромна стъпка напред\", категорична бе тя.\n\r\n\"Усложненията са в белия дроб. Този вирус смачква имунитета и позволява допълнителни агенти да са отговорни за тези усложнения. Едно заболяване е много по-тежко от една ваксина\", заключи медикът в ефира на \"България сутрин\".\n\r\n\r\n ", "date": "2019.02.14", "title": "След петия случай на морбили: Лекари се готвят за епидемия!"}
{"url": "https://www.dnes.bg/sofia/2019/02/14/koi-bili-shaika-koi-komsomolec-a-izborniiat-kodeks-leko-momiche.402074", "text": "След драматичното заседанието на парламентарната правна комисия вчера, която продължи половин час след полунощ, днес страстите около Изборния кодекс се разгорещиха и в пленарната зала.\n\n\r\nОчаквано управляващи и опозиция се скараха, а както винаги се стигна и до размяната на по-остри реплики.\n\r\nНапрежението ескалира, след като червеният Явор Божинков се закани, че левицата няма да отави българското общество на \"произвола на една шайка\", като визираше ГЕРБ.\n\r\n\"Вчера от правна комисия излязох изтощен и обезверен от това, което се случи. Г-жо председател, нямах вяра в демокрацията и в демократичния процес в държавата. Единственото, което ми даваше надежда е, че историята ще съди всички ни сурово и справедливо. Днес мога да прибавя, че няма да оставим българското общество на историята и на произвола на една шайка, а ще произнесем тази присъда, която българите съвсем скоро ще изрекат срещу вас\", скочи той.\n                    \n                    \n                \r\nВежди Рашидов от ГЕРБ обаче се ядоса не на шега от думите на Божанков.\n\r\n\"А бе младеж, комсомолец, не си ли много малък да ми викаш \"шайка\", на мен на тази възраст не могат да ми казват \"шайка\", не съм живял 68 години едно младо дете, което не е било още във войската, да ми вика \"шайка\" на мен, това не е митинг, нито един човек, който е дошъл тук не заслужава такава обида, откъде накъде едно вчерашно момченце, ще ми вика \"шайка\", това да не ти е комсомолска организация?!\", скочи той.\n\r\nБожанков успя да възмути и Юлиан Ангелов от Обединени патриоти, като определи политическата формация като \"разединени патриоти\".\n\r\n\"Явор Божанков ли ще говори за морал, преди две години бе представян от Радан Кънев като новия десен лидер, а днес е депутат от БСП\", нападна от своя страна Ангелов.\n\r\nСпоред социалиста Таско Ерменков пък мнозинството в парламента се отнасяло към Изборния кодекс като към „леко момиче по бельо или като към проститутка“.", "date": "2019.02.14", "title": "Кои били шайка, кой комсомолец, а Изборният кодекс – \"леко момиче\"?"}
{"url": "https://www.dnes.bg/temida/2019/02/14/18-g-zatvor-za-babata-hvyrlila-vnuka-si-ot-sedmiia-etaj-v-pernik.402056", "text": "Осемнадесет години затвор при първоначален строг режим на изтърпяване е постановил Пернишкият окръжен съд на Ваня Тодорова, призната за виновна в умъртвяване на новородено. Това съобщиха от съда, цитирани от БТА. На 13 август 2017 г. Тодорова изхвърлила от терасата на седмия етаж на жилището си в кв. \"Тева\" новороденото си внуче.\n\n\r\nМайката на бебето Симона Иванова е получила условна присъда - две години лишаване от свобода с 4-годишен изпитателен срок.\r\nТрагедията разтърси Перник, след като изхвърленото момченце бе намерено в тревата от съседи. Според аутопсията детето било малко недоносено, но здраво и жезнеспособно. То е починало от съчетана черепно-мозъчна и коремна травма и счупване на бедрените кости.\r\nНовороденото е живяло 5-10 минути, изследване на белия му дроб установило, че е дишало. \r\nПрисъдата подлежи на обжалване и протест пред Софийския апелативен съд.", "date": "2019.02.14", "title": "18 г. затвор за бабата, хвърлила внука си от седмия етаж в Перник"}
{"url": "https://www.dnes.bg/notifikacii/2019/02/14/bi-bi-si-bylgarin-zamesen-v-tyrgoviia-s-kucheta-za-boeve.402066", "text": "Телевизията на Би Би Си излъчи репортаж на разследващи журналисти за нелегалната търговия с кучета за боеве, в която е замесен 37-годишният българин Ивайло Николов.\n\r\nПовод за репортажа са зачестилите сведения за такива боеве на Острова, а от самия репортаж става ясно, че Балканите са се превърнали в европейски център за търговията с такива кучета, предаде БНР.\n\r\nБританската благотворителна организация „Лига срещу жестоките спортове“ е получила повече от 100 обаждания за кучешки борби и е идентифицирала около 70 британци, занимаващи се с тази дейност. Екипът на Би Би Си обаче разкрива, че в този спорт има сериозно международно участие.\n\r\nЗа събирането на доказателства изборът пада върху 37-годишния Иво - интелигентен, приятелски настроен, английски говорящ българин от дунавския град Русе, както го определят журналистите. Той участва в компания, която купува, продава и транспортира кучета по цял свят.\n                \n                \r\nИво обича да документира неговата работа във Facebook. Има сведения, че той е посетил 29 държави, включително Великобритания, с неговите кучета.\n\r\nЧрез посредничеството на италиански колеги екипът документира как Иво урежда за тях куче от Молдова срещу 3000 паунда.\n\r\nВ хода на разследването журналистите установяват, че Иво наистина много обича кучета, но за съжаление не по-малко и кучешките борби. Става известно, че той снабдява с кучета Кери Еванс в Уелс.\n\r\nЖурналистите успяват да си уредят среща с Иво в заведение в Букурещ, където научават, че неговият контакт в Молдова е държавен ветеринар и може да уреди необходимите документи за безпроблемното транспортиране на кучето.\n\r\nКогато излиза от заведението, журналистите открито се конфронтират с Иво с въпроси за нелегалните кучешки борби, на които той отказва да отговори и бяга. Няколко дни  по-късно профилът му във Facebook е изтрит.\r\n ", "date": "2019.02.14", "title": "Би Би Си: Българин замесен в търговия с кучета за боеве"}
{"url": "https://www.dnes.bg/stranata/2019/02/14/radev-v-ataka-upravliavashtite-iskat-slujebna-pobeda-kyde-sa-promenite.402082", "text": "Това което се случва с избирателното законодателство е наистина много тревожно, коментира в Сухиндол президентът Румен Радев, съобщава БТА.  \n\n\n\r\nСпоред него е видно, че управляващите не крият изкушението си да постигнат служебна победа чрез промените в законодателния кодекс.\n\r\nОтказът да се спази законът и да се избере нов състав на ЦИК, отказът да се ревизират избирателните списъци, отказът да се премахне вторият протокол от секционните избирателни комисии, отлагането на машинното гласуване, отмяната на дистанционното гласуване, въвеждането на механизма решенията в комисията да се вземат с обикновено мнозинство - всички тези неща уронват демократичността и прозрачността на изборния процес, отбеляза той.\n                    \n                    \n                \r\nОтносно случая \"Скрипал\" и евентуалната връзка с отравянето на Емилиян Гебрев, Румен Радев посочи, че не е нормално българското правителство да научава от чужди посланици какво се случва в България.\n\r\nТой допълни, че вчера е бил запознат от главния прокурор, МВР и председателя на ДАНС с известното до момента и че няма да коментира, докато случаят не се уточни.\n\r\nСпоред президента случаят е в ресора на изпълнителната власт, където са службите и МВР. Тревожен е всеки един такъв случай, който касае здравето и живота на българските граждани, както и надеждността на нашата банкова система, защото тя е основен критерии за допускането ни до чакалнята на еврозоната, каза той.\n\r\nПубличните дебати за новоназначените посланици и деленето на посланиците на \"наши\" и \"ваши\" уронва престижа, както на посланиците така и на страната, отговори на журналистически въпрос Румен Радев относно посланическите назначения.", "date": "2019.02.14", "title": "Радев в атака: Управляващите искат служебна победа, къде са промените?"}
{"url": "https://www.dnes.bg/notifikacii/2019/02/14/krai-airbus-spira-ot-proizvodstvo-superdjymbo-a380.402070", "text": "\n\r\nЕвропейският авиоконцерн \"Airbus\" обяви официално, че прекратява производството на най-големият в момента пътнически самолет в света – А380, наричан още \"суперджъмбо\". \n\nКомпанията обяви, че ще направи последните доставки на машината през 2021 г., съобщава BBC.\n\r\nРешението идва след като авиокомпанията \"Емирейтс\", която е най-големият клиент на А380, намали поръчките си от 162 на 123 машини.\n\r\n\"В резултат на това решение и въпреки нашите усилия за продажби на други авиолинии през последните години, доставките на А380 ще приключат през 2021 г.\", обяви изпълнителният директор на \"Airbus\" Том Ендърс.\n                \n                \r\nПричината за решението е, че повечето авиокомпании не намират за ефективно използването на толкова голям самолет. За да бъде ефективно използването им, на практика тези самолети трябва да са пълни при всеки полет, а това не се случва винаги.\n\r\nА380 влезе в употреба през 2007 г. и се превърна в най-големият пътнически самолет в света, като изпревари своя най-голям конкурент – легендата Боинг 747, известен като \"Джъмбо Джет\". Той може да превозва на борда си близо 550 пътници. А заради лукса в него мнозина определяха А380 като хотел в небето. \n\r\nВъпреки това, от 2005 година общо 57 фирми са отказали вече заявени поръчки за A380. Сред тях са компании като \"Emirates\", \"Virgin Atlantic\" и \"Lufthansa\".  А планираната карго версия на самолета така и не видя бял свят заради липсата на интерес към него.", "date": "2019.02.14", "title": "Край! Airbus спира от производство \"Суперджъмбо\" A380 "}
{"url": "https://www.dnes.bg/notifikacii/2019/02/14/poslanikyt-na-venecuela-ne-sa-iznasiani-kapitali-v-bylgariia.402083", "text": "Посланикът на Венецуела в София отхвърля версията, че латиноамериканската страна е изнасяла свои капитали у нас. По думите на Ориета информацията е част от мащабната стратегия на Съединените щати срещу Венецуела.\n\r\n\"Нямам официална информация, която да съм получила, за пристигане на пари в България. Това е част от престъпната политика на Съединените щати да блокират парите на венецуелския народ. Новината от днес е част от преследването на Съединените щати срещу Венецуела. Част от медийната и икономическа война срещу Венецуела“, каза Капони.\n\n\n\n\n\r\n\"И нека ви кажа още нещо. Съединените щати се борят за демокрация само в страните с много природни ресурси. Знаем какъв е резултатът от тази тяхна борба за демокрация. Знаем какво стана в Ирак, в Либия“, обясни още тя.\n                \n                \r\n\"Затова вярвам, че историята ни подсказва какво Съединените щати правят за народите и предполагаемата им демокрация. Единственият им интерес да сме в центъра на всичко е петролното ни богатство. Венецуела има най-големия резерв на петрол в света. Втори сме в света по запас от злато“, отбеляза посланик Ориета Капони.\r\nПо думите й във Венецуела няма умиращи от глад.\r\n\"Мога да покажа материали на публични пазари, където хората ходят, купуват си продукти и храни. Ще ви изпратя и материали с огромните демонстрации в подкрепа на правителството\", предлага тя в интервю пред bTV.\r\nСпоред нея страната е в криза заради блокадата и заради криминалните, нелегални санкции, които пречат на Венецуела да купи онова, от което се нуждае.\r\n\"А то е храни и лекарства. На границата с Колумбия блокираха медикаменти срещу малария, за диабет. Има толкова много пари, които са блокирани в редица чужди банки, какъвто е случаят с нашето злато, което е заложник в английски банки и британците не го връщат. Това е пречката да снабдим населението с основни продукти, от които се нуждае. Ето защо не се нуждаем от хуманитарна помощ\", категорична е Ориета Капони.\r\n\"Единствената помощ, която ние искаме е да отблокират парите ни, за да оставят венецуелския народ да живее, както иска. Смятам, че тази хуманитарна помощ е един троянски кон\", смята посланикът.\r\nА относно подкрепата на Хуан Гуайдо от голяма част от международната общественост тя коментира: \"Страните от Европа следват това, което казват и правят Съединените щати.\"", "date": "2019.02.14", "title": "Посланикът на Венецуела: Не са изнасяни капитали в България!"}
{"url": "https://www.dnes.bg/akoshtete-vqrvaite/2019/02/14/zodiite-koito-vinagi-postaviat-priiatelite-pred-gadjeto.401784", "text": "В приятелството има нещо специално, което понякога го прави по-вълшебно, дори от любовта. Приятелите са тези хора, които помагат за възстановяването след тежка раздяла, те са тези, които отново могат да върнат усмивката на лицето. Верните приятели са тези, които те подкрепят, дори когато на са съгласни с теб и които ти казват в лицето, когато бъркаш. Често сме чували изразът: \"Гаджетата идват и си отиват, а приятелите са за цял живот\". Ето и зодиакалните знаци, които вярват напълно в това и винаги поставят приятелите си на първо място, преди романтичния партьор.\r\n\r\n \r\nАко търсите приятел, който да е напълно верен и лоялен към вас, то това трябва да е представител на зодия Телец. Те гледат на приятелството много сериозно, както гледат на семейството. За тях това са истински и важни отношения, не търсят приятели просто за да има с кого да се забавляват и да излизат. Телците посвещават много време на приятелите си, помагат им да изпълняват целите си, винаги ги защитават и са до тях. Отнема им много време да нарекат някого истински приятел, затова, ако ви наричат така, може да сте сигурни, че много ви ценят. Трябва им доста време, за да допуснат някого до себе си, да изградят истинска връзка с него и да се убедят, че може да му имат доверие. Когато това стане, няма връщане назад - винаги ще са до вас. Партньорите на Телците трябва да знаят, че никога няма да са единствения им приоритет в живота, приятелите ще са още по-важни.\r\n \r\n\r\n \r\nРаците също приемат приятелите като много специални хора, като близки и роднини. За тях приятелят не е просто някакъв аксесоар или човек, който те придружава на събития, с когото можеш да излезеш на кафе, кино и дискотека. За тях приятелят е доверен човек, на когото можеш да разчиташ за всичко. Раците дори не биха знаели кои са те самите, ако нямаха най-добри приятели. Да имат искрени и верни приятели за тях е най-важното нещо, което се опитват да постигнат. Затова, когато някой приятел ги предаде, те приемат това почти като край на света и дълго се възстановяват. Раците са много влюбчиви, романтични и чувствителни, ще боготворят партньора, бързо ще попаднат в капана на любовта, ще говорят постоянно за него, но винаги ще поставят приятелите си на първо място.\r\n\r\n\r\n ", "date": "2019.02.14", "title": "Зодиите, които винаги поставят приятелите пред гаджето"}
{"url": "https://www.dnes.bg/notifikacii/2019/02/14/zadyrjaha-54-godishen-za-otvlichane-natypkal-jena-v-bus.402084", "text": "54-годишен мъж е задържан за отвличане на жена от село край Драгоман, съобщават от ОДМВР-София.\r\nСигналът за отвличането е подаден на 12 февруари, когато 42- годишна жена от драгоманското село Чеканец сигнализирала в полицията за упражнен психически тормоз спрямо нея от мъж, когото само бегло познавала. \r\nВпоследствие тъжителката споделила, че около 10 часа на същата дата, в района на гарата в Драгоман, мъжът я е качил против волята ѝ в микробус и я е откарал до адреса си. При опита му да я вкара в къщата, тя успяла да избяга и да потърси помощ. \r\nКриминалистите от РУ- Сливница предприели незабавни оперативно- издирвателни действия, в хода на които са задържали 54-годишен мъж за срок до 24 часа. \r\nСлучаят е докладван в Софийска окръжна прокуратура. Изясняването на всички факти и обстоятелства продължава.", "date": "2019.02.14", "title": "Задържаха 54-годишен за отвличане, натъпкал жена в бус"}
{"url": "https://www.dnes.bg/notifikacii/2019/02/14/caricata-na-djebchiikite-stanka-na-40-g-s-18-krimi-registracii-9-dela.402026", "text": "\"Царицата на джебчийките\", която беше издирвана в цяла Европа за кражби, извършени през последните 10 години и арестувана във Виена, е Станка Илиева от пловдивското село Йоаким Груево, съобщава bTV.\n\n\r\nИлиева е от рода на кардарашите, предполагат от МВР. За тях джебчийството не е престъпление, а занаят, който се предава от майка на дъщеря. Обучението на момичетата започва между петата и шестата им година.\n\r\nУ нас кардарашите живеят в затворени групи, като най-големите им общности са в Софийско, Плевенско и Пловдивско.\n\r\nСтанка Илиева практикува занаята си от десетилетия. Дълго остава анонимна. Последният й арест във Виена обаче я прави известна в цяла Европа.\n                \n                \r\n\"Те дъщерите си ги продават. Сумите са големички – от порядъка на стотици хиляди левове. Плащат се в злато и така. Оттам нататък тя започва да работи за новото семейство\", обясни Красимир Любомиров, началник на \"Улична престъпност\" към СДВР.\n\r\nСемейството на Станка живее в Йоаким Груево, а за съседите не е тайна откъде произхожда охолството им. \n\r\n\"Не е лоша, ама ходят да тършуват, да мърсуват, барат. Пребъркват\", коментира комшия.\n\r\nСтанка не работи, но често пътува в чужбина.\n\r\n\"Няма как да се предположи, че тя се занимава с джебчийство. Добър външен вид на млада, интелигентна жена\", каза кметът на с. Йоаким Груево Наум Нихтянов.\n\r\nСъпругът й настоява за анонимност и отрича, че тя е джебчийка. Заминала за Австрия заради проблем с документите си.\n\r\n\"Тя отиде, понеже имаше 500 евро глоба там, и затова отиде – да се види с адвокат и да види дали й е паднала забраната\", каза съпругът й. \n\r\nДвамата се чули малко преди ареста.\n\r\n\"И ми се обажда и вика: \"Има тайни агенти след мен.\" Викам й: \"Ми, кво като има. – Тя: \"Не знам, може да ме свързва нещо. Спряха я, и излъгаха, че е крала\".\n\r\nСтанка е с 18 криминални регистрации и с 9 дела за джебчийски кражби у нас. За същото е издирвана и в европейски държави.", "date": "2019.02.14", "title": "\"Царицата на джебчийките\" - Станка на 40 г., с 18 крими регистрации, 9 дела..."}
{"url": "https://www.dnes.bg/obshtestvo/2019/02/14/harchovete-za-sveti-valentin-pochivka-v-chujbina-na-krychma-s-kuvert.402027", "text": "Дълъг любовен уикенд в чужбина за 14 февруари би ни струвал поне 500 лева. Най-често офертите включват между 2-3 нощувки, самолетен билет, както и трансфер между летището и мястото за настаняване.\n\r\nНай-много предложения има за Париж, като те не предлагат нещо извън обичайното - осигурени са закуска и престой, но празнична вечеря липсва, пише \"Монитор\".\n\n\n\r\nТърговците започват да примамват с оферти още в началото на новата година, а други увеличават намаленията седмица преди празника.\n\r\nПовечето предложения имат и туристическа застраховка с покритие 10 000 евро.\n\r\n2 нощувки в тризвезден хотел в Барселона например излизат 280 евро. Към екскурзията е включена цялостна културна програма с посещения на музеи като Саграда Фамилия, Морския музей, както и Каса Мила, Аквариума и Зоологическата градина. Таксите, които ще дадем за тях обаче, не са включени в цената и ще трябва да предвидим поне още 100 евро отгоре само за 1 възрастен.\n                    \n                    \n                \r\nНе всички туроператори обаче предлагат оферти за почивка в чужбина, независимо дали поводът е Трифон Зарезан или Св. Валентин. \n\r\n\"За февруари нямаме толкова голямо търсене, по-скоро за Великден в чужбина\", коментират от голяма туристическа агенция пред изданието. Най-много предложения могат да се намерят за Св. Валентин у нас както в спа, така и в планински дестинации като Пампорово.\n\r\nТуроператорите препоръчват резервациите да се правят бързо.\n\r\nСредната цена за двама възрастни в български курорт е наполовина спрямо чужбина и за 2 нощувки е 230 лв. единствено с включена закуска. Две нощувки в двойна стая в Девин със закуска ще излязат 220 лв. Ако сме в стая „де лукс“ с полупансион, цената ще скочи на 312 лв. При същите условия в Пампорово ще дадем 220 лв., а ако сме в студио - 247 лв.\n\r\nРешим ли да спестим пари и да заведем половинката на ресторант, то най-скъпо е в София. Там кувертите са от 40 до 100 лв. на човек. Менюто включва предястие, основно, както и десерт, който най-често е торта. На повечето в него няма напитки, но предлага запомнящи се подаръци и преживявания като специални бонбони и шоколад. В голяма част от столичните заведения куверт няма, за да може да се привлекат повече клиенти, които решават в последния момент да празнуват навън. По-съобразителните предлагат и вегетариански вариант на менюто си със зеленчуци с квасен хляб.\n\r\nВъв Варна кувертът не излиза повече от 50 лв. В морската ни столица много от заведенията са се отказали да искат куверт, но тези, които все пак държат на аванс, предлагат същите условия. И в двата града празникът излиза най-евтино в механите, където кувертът е 20 лева. Влюбените обаче трябва да внимават при избора, защото на места е предвидена и жива музика с певица, но цената за нея не е включена към куверта.\n\r\nВ Пловдив и Бургас цените са сходни - между 30-40 лева куверт, като на места можем да си донесем алкохол от вкъщи. В други заведения предлагат още по-евтин вариант - за 10 лева ще може да пием вода и чаша червено вино.\r\n ", "date": "2019.02.14", "title": "Харчовете за \"Свети Валентин\" - почивка в чужбина, на кръчма с куверт..."}
{"url": "https://www.dnes.bg/politika/2019/02/14/bez-kameri-na-izbori-nomerata-na-biuletinite-ostavat.402028", "text": "В изборните секции няма да има камери, данни от социологически проучвания вече ще могат да се съобщават през изборния ден, номерата върху бюлетините остават, а прагът за признаване на избор на кандидат с преференции на практика се увеличава. Това решиха депутатите на 10-часово заседание на правната комисия в НС.\n\n\n\n\r\nДнес поправките в Изборния кодекс ще бъдат гласувани окончателно и в пленарната зала.\n\r\nПрието бе и избирателните комисии да могат да вземат решение с повече от половината гласове вместо досегашното изискване за мнозинство от 2/3. Отхвърлени бяха предложенията на ДПС за отпадане на уседналостта, на ограниченията за откриване на секции в чужбина и за отмяна на забраната за предизборна агитация на език, различен от българския. \n                    \n                    \n                \r\nНа предстоящите избори ще има машинно гласуване, но не навсякъде. \n\r\nПо прието предложение на ДПС, преференциите ще бъдат валидни ако гласовете за тях преминават квотата от гласове, необходима за избор на един депутат, евродепутат или общински съветник.  \n\r\nЗа да се предотврати феномена \"15/15\", към номерата на преференциите пък ще се прибави числото 100, което да ги отличи от обозначението на самата партия.\n\r\nМнозинство в комисията отхвърли и предложението на БСП за избор на нов състав на Централната избирателна комисия преди евроизборите през май, съобщава БНР.", "date": "2019.02.14", "title": "Без камери на избори, номерата на бюлетините остават"}
{"url": "https://www.dnes.bg/balkani/2019/02/14/jertvite-na-tejkata-avtobusna-katastrofa-krai-skopie-14.402029", "text": "14 и 15 февруари ще бъдат обявени за дни на траур заради тежката катастрофа, която стана на пътя Скопие-Тетово и отне живота на 14 души, близо до Карпалак, предава скопската телевизия MTM, цитирана от \"Фокус\".\n\n\r\nАвтобусът, в който имало около 50 души, излязъл от магистралата, свързващата Скопие с Тетово, и паднал в дълбока 10 метра пропаст. Причината за злополуката, станала на 25 километра западно от Скопие, още не е ясна. Местни жители от близкото село и пожарникари се притекли на помощ на оцелелите, сред които е и шофьорът.\n\r\nПовечето от работниците, пътували с автобуса, са от град Гостивар, намиращ се на около 80 километра от Скопие. Те се връщали от работа в Скопие. \n                    \n                    \n                \r\nМинистър-председателят Зоран Заев обяви, че броят на починалите е нараснал до 14, а шестима се борят за живота си.\n\r\n\"Тежка нощ, пълна с огромна болка и тъга. Нямам думи, които могат да са достатъчно утешителни за семействата на нашите съграждани, трагично загубили живота си тази вечер в тежката катастрофа\", каза Заев и добави, че ще посети ранените в болниците.\n\r\nСпоред други медийни публикации син на депутат от редиците на Социалдемократическия съюз на Македония е един от загиналите при трагичната автобусна катастрофа край Карпалак.\n\r\nБългарският премиер Бойко Борисов и външният ни министър Екатерина Захариева изказаха съболезнования на близките на загиналите при тежката катастрофа на пътя Гостивар-Скопие.\n\r\nС прискърбие научих, че по пътя Гостивар-Скопие изгубиха живота си 13 души. Изразявам съболезнования на близките на загиналите и скорошно оздравяване на пострадалите, написа Борисов във Facebook.\n\r\n\"Най-искрени съболезнования във връзка с автобусната катастрофа на магистралата Скопие-Тетово. Пожелавам бързо възстановяване на всички ранени. С цялото си сърце споделям мъката по загиналите, моите мисли остават с всички, които са загубили член на семейството си или приятел\", пише в публикацията на Захариева в социалната мрежа.", "date": "2019.02.14", "title": "Жертвите на тежката автобусна катастрофа край Скопие - 14"}
{"url": "https://www.dnes.bg/obshtestvo/2019/02/14/liubov-i-vino-na-14-fevruari-syvpadat-tri-praznika.402030", "text": "На 14 февруари съвпадат три празника и всеки българин може да избере кой от тях да празнува. Това са църковният празник за Успението на свети Кирил Славянобългарски, празникът по стар стил на свети Трифон Зарезан, честван като Ден на лозаря, и празникът на Свети Валентин.\n\r\nДенят на лозаря - Трифон Зарезан, е посветен на труда и любовта на българите към лозата, гроздето и виното. За първи път този празник започва да се чества официално у нас през 1962 г. в деня на свети мъченик Трифон. Тогава с постановление на Министерския съвет е обявен за професионален празник на лозаря. С въвеждането през 1968 г. на Григорианския календар от Българската православна църква църковният празник на свети Трифон Зарезан започва да се отбелязва на 1 февруари, а Денят на лозаря - на 14 февруари.\n                    \n                    \n                \r\nСпоред българския обичай, в празничния ден селските стопани излизат на полето и зарязват няколко пръчки, поливат корените на лозата с вино и благославят: \"Колкото капки, толкоз коли грозде\". Кулминацията на празника е избирането на \"цар на лозята\" - обикновено това е някой добър стопанин, който се смята за късметлия, за да може по време на неговото \"царуване\" да се роди обилен плод.\n\r\nНа 14 февруари Българската православна църква отбелязва църковния празник на Успението на свети Кирил Славянобългарски. Константин Философ, наречен Кирил, произхождал от семейството на знатните солунски славяни - Лъв и Мария. Учил е в Магнаурската школа в Цариград. Завършил образованието си с прозвището \"философ\" и бил назначен за патриаршески библиотекар и преподавател по философия. \n\r\nНа него били възлагани различни поръчения с обществен характер. Отегчен от суетата на този свят, Константин избягал тайно в манастира на малоазийския Олимп при своя брат Методий, където създали славянската азбука и превели свещените книги на Православната църква на езика на солунските българи. Кирил починал в Рим на 14 февруари 869 г. и бил погребан в църквата \"Свети Климент Римски\".\n\r\nСвети Валентин е роден в Италия и е бил християнски епископ. Живял е по времето на император Марк Аврелий Клавдий Втори. Когато императорът забранил на войниците си да се женят с идеята, че като нямат семейство, ще са по-самопожертвувателни в битките, войниците християни тайно били венчавани от епископ Валентин. Заради това впоследствие той е обявен за закрилник на влюбените. Обезглавен е през 270 г. заради непреклонната си вяра в Бога, а много скоро след това е канонизиран.\n\r\nПразникът 14 февруари, посветен на свети Валентин, започва да се чества през 14-и век. На този ден влюбените изразяват любовта си един към друг, като си изпращат поздравителни картички и бонбони във формата на сърце. Обичайно се подаряват и цветя.", "date": "2019.02.14", "title": "Любов и вино: На 14 февруари съвпадат три празника"}
{"url": "https://www.dnes.bg/snimka-na-denia/2019/02/14/chetvyrtykyt-zapochva-sys-slynce-sledobed-oblaci.402031", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДнес до обяд облачността ще е разкъсана, над много райони до слънчево. След обяд облачността от североизток ще се увеличава и вплътнява, но привечер на отделни места, главно в североизточните райони, ще има слаби превалявания от дъжд, а в планинските - от сняг. Това съобщи дежурният синоптик Боряна Маркова от Националния институт по метеорология и хидрология (НИМХ) за \"Фокус\". \n\r\nЩе духа слаб до умерен северозападен вятър, който в Източна България привечер ще се ориентира от север. \n\r\nМаксималните температури ще са от 4° до 9°, за София - около 5°.\n\r\nПо Черноморието преди обяд ще има слънчеви часове, но по-късно през деня облачността ще се увеличава и вплътнява. Едва привечер на отделни места, главно по Северното Черноморие, ще превали слаб дъжд. \n                \n                \r\nЩе духа до умерен вятър от северозапад, който постепенно ще се ориентира от север. Максималните температури ще са 6°-8°. Температурата на морската вода е 6°-7°. Вълнението на морето ще е 2-3 бала.\n\r\nНад планините преди обяд ще е предимно слънчево, но след обяд облачността ще се увеличава и вплътнява. Привечер, на отделни места, ще има слаби валежи от сняг. \n\r\nЩе духа силен вятър от север-североизток. Максималната температура на височина 1200 метра ще е около минус 2°, на 2000 метра – около минус 7°.", "date": "2019.02.14", "title": "Четвъртъкът започва със слънце, следобед - облаци"}
{"url": "https://www.dnes.bg/notifikacii/2019/02/14/maduro-zaplashi-guaido-sys-syd-rano-ili-kysno.402032", "text": "Президентът на Венецуела Николас Мадуро заплаши опозиционния лидер Хуан Гуайдо с изправяне пред съд \"рано или късно\" за нарушаване на конституцията като се обяви за легитимен държавен глава, предаде Ройтерс, цитирана от БТА.\n\n\n\n\r\nВ разпространено вчера интервю за ливанския телевизионен канал \"Ал Маядин\" Мадуро каза, че Гуайдо се опитва да раздели страната и да убеди администрацията на президента Тръмп да започне военна намеса във Венецуела.\n\r\n\"Ако американската империя посмее да докосне дори и едно палмово листо на наша територия, това ще се превърне в нов Виетнам\", каза Мадуро.\n\r\n\"Този човек, който вярва, че политиката е игра и той може да нарушава конституцията и закона, рано или късно ще трябва да отговаря пред съда\", каза Мадуро и добави, че е \"напълно сигурен\" в това.\n                \n                \r\nВенецуелският върховен съд вече наложи забрана за пътуване и замрази банковите сметки на Гуайдо, след като одобри искане на главния прокурор за предварително разследване на действията му.\n\r\nПред голямо множество свои привърженици Гуайдо каза на 12 февруари, че хуманитарната помощ ще влезе в страната на 23 февруари. Това ще доведе до конфронтация с Мадуро, който отказва да пусне доставките и отрича в страна да има икономическа криза.\n\r\nАмериканският Конгрес няма да подкрепи военна намеса на САЩ във Венецуела, въпреки изявленията на президента Доналд Тръмп, намекващи за това, каза вчера председателят на комисията по външни работи при камарата на представителите.", "date": "2019.02.14", "title": "Мадуро заплаши Гуайдо със съд \"рано или късно\""}
{"url": "https://www.dnes.bg/index/2019/02/14/receptata-dnes-chiizkeik-v-burkanche-s-plodove-po-izbor.401941", "text": ":\r\n200 г бисквити, може и обикновени\r\n5 с.л. масло\r\n450 г крема сирене\r\n180 мл течна сметана\r\n100 г пудра захар\r\n1 ч.л. екстракт от ванилия\r\n \r\n:\r\n \r\nНачукайте бисквитите или ги смелете в кухненски робот. Сложете ги в купа и прибавете към тях разтопеното масло. Разбъркайте добре, за да могат да попият маслото.\r\n \r\nВ друга купа разбийте крема сиренето, захарта и ванилията. Отделно с помощта на миксер направете на пухкава смес течната сметана. След това я прибавете към сместа с крема сиренето и разбъркайте.\r\n \r\nВ бурканчета разпределете натрошените бисквити като с помощта на лъжица притиснете, за да се получи хубава основа на чийзкейковете. След това разпределете крема, а върху него сложете от любимото ви сладко, пресни плодове или течен шоколад. Затворете бурканчетата с капаци или фолио и оставете десерта да стегне за 30-40 минути в хладилник.\r\n\r\n", "date": "2019.02.14", "title": "Рецептата Dnes: Чийзкейк в бурканче с плодове по избор "}
{"url": "https://www.dnes.bg/notifikacii/2019/02/14/real-pobedi-syrcat-aiaks-totnym-otnese-borusiia-dortmund.402034", "text": "Реал Мадрид победи Аякс с 2:1 в първа среща от 1/8-финалите на Шампионска лига, играна на стадион \"Йохан Кройф Арена\".\n\r\nДвубоят бе изключително зрелищен и динамичен, в който испанците успяха да се доберат до успеха, благодарение на Карим Бензема (60') и Марко Асенсио (87'). Домакините, които доминираха в голяма част от мача и пропуснаха няколко чисти положения, все пак успяха да разпечатат вратата на Тибо Куртоа, след като Хаким Зиеш (75') се разписа.\r\nТака Реал има добра преднина преди реванша на \"Сантиаго Бернабеу\", който ще бъде на 5 март от 22:00 часа българско време.\n\r\nВ другия мач от снощи Тотнъм съсипа Борусия Дортмунд с 3:0 в първи осминафинален сблъсък на Шампионската лига, игран на стадион \"Уембли\".\n                \n                \r\nДвата отбора изиграха равностойно първо полувреме, в което домакините имаха леко преимущество, но като цяло атаките се редуваха и пред двете врати.\n\r\nОще в началото на втората част Хюн Мин Сон откри резултата срещу един от любимите си противници. Южнокореецът вкара зрелищно от въздуха, като това беше деветото му попадение в 11 мача срещу вестфалци.\n\r\nВ 83-та минута Ян Вертонген се разписа атрактивно от воле, но това не беше всичко. Влезлият като резерва Фернандо Йоренте реализира три минути по-късно и до голяма степен прати своите в следващата фаза. Реваншът е на 5 март на стадион \"Сигнал Идуна Парк\".\n\r\n\n\r\n ", "date": "2019.02.14", "title": "Реал победи сърцат Аякс, Тотнъм отнесе Борусия Дортмунд"}
{"url": "https://www.dnes.bg/eu/2019/02/14/nad-40-britanski-diplomati-iskat-mei-da-otloji-brexit.402038", "text": "Над 40 бивши британски дипломати призоваха премиерката Тереза Мей да отложи Brexit-а, съобщи снощи в. \"Таймс\", цитиран от Ройтерс.\r\nСпоред дипломатите е най-добре напускането на ЕС да се отложи, за да се изяснят условията на бъдещите отношения между Великобритания и ЕС или да бъде проведен втори референдум, се казва в изявлението, получено от в. \"Таймс\".\r\nАко до 29 март британският парламент не одобри споразумението, постигнато между Брюксел и правителството в Лондон, Мей ще трябва да избира между отлагане на Brexit-а и напускане без споразумение, което ще хвърли икономиката в хаос, отбелязва Ройтерс.\r\nЕС все още очаква конкретни и реалистични предложения от Лондон, които да позволят избягването на Brexit без споразумение, заяви снощи председателят на Европейския съвет Доналд Туск, цитиран от Франс прес. Той направи това изявление, след като разговаря с европейския преговарящ за Brexit-а Мишел Барние. \r\n ", "date": "2019.02.14", "title": "Над 40 британски дипломати искат Мей да отложи Brexit"}
{"url": "https://www.dnes.bg/obshtestvo/2019/02/14/1-5-mln-bylgari-se-boriat-s-tlystini-kak-da-otslabnem.402037", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Близо 1,5 млн. българи се борят със затлъстяването. Бариатричната хирургия дава нов шанс на хората с наднормено тегло да редуцират излишните килограми и да се преборят със съпътстващи заболявания.\n\r\nЛатинка Милева от пациентската организация \"Моят нов живот\" успява да се справи със свръхтеглото именно благодарение на бариатрична операция.\n\r\nЖената е тежала около 50 килограма, но след преживян силен стрес става почти 80 кг. След това стига до 100 кг и си докарва още болести, докато не стига до д-р Константин Гроздев \"Александровска болница\". Той я оперира и само за 8 месеца тя успява да възвърне предишното си тегло.\n                    \n                    \n                \r\n\"След подобна операция човек може да яде колкото едно бебе\", отбеляза Латина Милева в \"България сутрин\".\n\r\n\"Нямате апетит, имате много енергия - ядете по-малко и се чувствате като нов човек. Видимо също се променяте\", сподели още тя.\n\r\n\"Бариатричната хирургия е оперативен метод за лечение на високостепенно затлъстяване. Намаля се обема на стомаха, пациентите се засищат бързо. Пътят на храната заобикаля и не се усвояват всички вещества, които се приемат с храната. На базата на това пренареждане се променя хормоналната продукция, което променя цялостния метаболизъм на пациентите\", разясни метода хирургът д-р Гроздев.\n\r\nОперациите се правят безкръвно, а подобна интервенция в \"Александровска болница\" струва 11 хил. лева. Пациентът заплаща само за операцията. Всички изследвания преди и след операцията се плащат от НЗОК, стана ясно от думите на д-р Гроздев.\n\r\n\"България е на едно от челните места по детско затлъстяване в Европейския съюз. В САЩ и Западна Европа се извършват такива операции и при деца. В България това е свързано с правни въпроси, има и социален момент. На фона на застрашаващата епидемия от затлъстяване, трябва да се помисли сериозно и по този въпрос\", каза още хирургът пред .\n\r\n ", "date": "2019.02.14", "title": "1.5 млн. българи се борят с тлъстини. Как да отслабнем?"}
{"url": "https://www.dnes.bg/stranata/2019/02/14/potvyrdeno-pet-sluchaia-na-morbili-vsichki-ot-malki-naseleni-mesta.402039", "text": "Пет са вече случаите на морбили в България. Това съобщи проф. Тодор Кантарджиев, директор на Националния център по заразни и паразитни болести. \n\r\nВсички случаи са от малки населени места край Гоце Делчев, коментира пред Нова тв специалистът.\n\r\nКантарджиев призова личните лекари да положат повече усилия за информиране на родителите за опасността от болестта. \n\n\r\nНовите заразени са деца и в момента  лежат в отделението на болницата в Гоце Делчев. И трите са от малки селища около града. Разболели са се и бебета на няколко месеца, но при тях изследванията са показали, че имат антитела, които явно са дадени от майката през плацентата, обясни още Кантарджиев. \"Стискаме палци тези антитела от майката да предпазят децата и те да не се изприщят\", каза той.\r\n                    \n                    \n                По думите му са потвърдени пет случая на морбили, като най-много случаите са от област Благоевград. Проф. Кантарджиев призова всички лични лекари да си направят сметка на децата, които лекуват и да видят кои не са ваксинирани. Специалистът призова да се мобилизират здравните медиатори във всяка област от ромски произход, които са образовани. Това са хора, които правят връзка между местното население и властите.\r\nКантарджиев припомни, че 24 000 деца са се разболели през 2010 -2011г. и 24 деца са починали. Морбили е най-опасна за неваксинираните деца под 1 година.\r\nСпециалистът призова, ако някой има обрив или температура веднага да бъде приет в инфекциозно отделение, да не се пуска по трамваите и тролеите, да не се вкарва в други болнични отделения. Също така като превенция е добре  да се избягват деца с обрив. Най-опасно е за малките, които по медицински показатели не са имунизирани. Тези, които не са ваксинирани, а могат, нека го направят.  Според специалиста, не е опасно детето да бъде ваксинирано, ако е в контакт с болен и на по-късен етап да се изприщи.\r\nПо думите на Кантарджиев, инкубационният период на болестта трае до три седмици. Хората могат да разберат дали са ваксинираниот здравния си картон или в лаборатория, където да им се направи изследване.", "date": "2019.02.14", "title": "Потвърдено: Пет случая на морбили! Всички - от малки населени места"}
{"url": "https://www.dnes.bg/notifikacii/2019/02/14/rusiia-se-izkliuchva-za-den-ot-mrejata-kakvi-sa-scenariite.402035", "text": "Какво ще се случи, ако Русия наистина реши да се изключи за един ден от глобалната мрежа? Информационен хаос в страната и извън нея, или лесно преодолима криза? \n\r\nСпоред компютърни експерти е трудно да се предвидят последствията в подобен случай. Русия заяви, че има план да се изключи експериментално о тсветовната мрежа, за да разиграе сценарий за евентуална кибервойна и да тества независимата си мрежа РуНет.\n\nИнтернет представлява глобална система от свързани компютърни мрежи, по които пътува информацията. Точките, в които се свързват тези мрежи, са най-слабото звено и една от целите на Русия е тези точки, които обработват влизащата и съществуващата в страната информация, да са под неин контрол. Въпросните точки могат да се онагледят като подвижни мостове, които да се вдигат за външния трафик при евентуална заплаха. Те обаче могат да се вдигат и ако правителството реши да цензурира информацията, до която хората да имат достъп.\r\n \r\nИнфраструктурата на интернет пък представлява гигантска система от подводни кабели, сателити и друга технология, която кръстосва целия свят и често игнорира напълно държавните граници. Различните държави често опитват да му наложат известни регулации, а през годините не липсват и опити той да бъде спрян напълно.\n                \n                \r\nЕдин от последните примери е например в република Конго, чието правителство спря интернета в цялата страна по време на президентските избори в страната миналия месец. Според експерти – в по-неразвитите държави, в които интернет доставчиците са малко, подобно спиране е по-възможно. Миналата година например Мавритания остана за два дни без интернет, след като кораб прекъсна подводен оптичен кабел.\r\n \r\nТам, където има по-голяма диверсификация, обаче, задачата се усложнява. На бившия президент Хосни Мубарак, например, му отне няколко дни, за да успее да спре интернета в Египет по време на арабската пролет от 2011-а година. Наскоро Русия също обяви, че планира за кратко да изключи напълно страната от световната мрежа, като част от експеримент, който да тества кибератака.\r\n \r\nПред Дарик системният администратор Благовест Петров заяви, че подобен експеримент може да доведе до срив на критични системи.\r\n \r\n\"Предполагам, че ще има последствия. Те ще бъдат за гражданите, за фирмите. Надявам се да не се повредят много критични системи, защото има болнични системи, които също зависят от глобалната мрежа“, каза Петров.\n\r\nВъзможен е срив и на сайтове, които се намират извън Русия.\r\n \r\n\"Много трасета минават през Русия и това може да се отрази на световния интернет трафик. Трасетата между Европа и Австралия, ако минават през Русия, това означава, че част от интернета ще бъде буквално счупен за известно време. Ако няма алтернативни маршрути и ако не изработят толкова добре такива, които могат да прехвърлят трафика автоматично\", допълни специалистът.\r\n \r\nДо момента единствената обявена дата, до която се предполага, че Русия ще проведе експеримента, е 1 април.\r\n \r\nЗасега няма конкретна информация от руската страна как точно ще се осъществи въпросното изключване от световната мрежа.", "date": "2019.02.14", "title": "Русия се изключва за ден от мрежата – какви са сценариите?"}
{"url": "https://www.dnes.bg/obshtestvo/2019/02/14/algafari-ne-byrkaite-liubovta-s-kontrola-i-revnostta.402036", "text": "Осъзнатият човек има по-малко страдание в живота си, каза психотерапевтът Мадлен Алгафари.  \"Рецептата е у човека. Всеки има рецепта и тя е у самия човек. През каквито и проблеми да минава един човек, ако той е пораснал и узрял, ще мине през тях по мъдър начин. Ако не е - ще страда\", коментира Алгафари пред БТА.\r\nСпоред нея никога не е късно човек да се научи да обича, но не винаги знае как да го направи. \"Тук интелектът няма нищо общо. Това може да е най-ерудираният на света човек, може да е прочел всички книги, но ако не е осъзнат - няма как да го постигне\", смята тя.\r\nПроблемите в любовта психотерапевтът свърза със способността на рецепторите в човешкия организъм да усвояват хормона окситоцин, който е и \"химичното име\" на любовта.\r\n                    \n                    \n                По думите й за любовта се говори какво ли не и как ли не, но всъщност все по-малко се знае. \"Когато те обичат въпреки - е едно, а когато те обичат заради - е друго. Когато не те обичат въпреки, а си обичан единствено и само защото съществуваш - тогава самооценката ще бъде много висока, ако е обратното - висока ще бъде принадената стойност в любовта\", обясни тя.\r\nСред едни от най-популярните неверни вярвания в партньорските отношения, Алгафари изтъкна грешките да се бърка любовта с чувството за собственост, с ревността, с грижата и контрола. \"Толкова много неща наричаме любов, а те всъщност не са\", коментира още тя.\r\n\"Днес живеем във времена, в които мъжете няма нужда да ловят глигани, а жените да стоят до печката. Това също е променило немалко взаимоотношенията. Нещото, което бих извела на първо място е липсата на разговор за всичко в една двойка. Някакво очакване, че другият е телепат и трябва да се сеща\", изтъкна тя. Друг момент е неприемането, че любовта и свободата са едно и също нещо, допълни експертът.\r\nСпоред експертът, много зависи от това как е започнал животът на човек, как е дошъл на този свят. Това дали ще може да обича и да дава любов, дали ще съумява да получава и консумира любов зависи от това как е протекъл първият модел на любовни отношения още в утробата на майката и след това непосредствено след раждането.\r\n\"Например, толкова много майки не знаят, че като избират да не кърмят децата си, при това с глезената причина да не си развалят бюста, всъщност избират след това децата им да имат огромен проблем с това да обичат и да получават любов. Защото нивата на окситоцин в организма, в момента, в който ние получаваме любов и изпитваме любов, са много високи. Рецепторите усвоят окситоцина, а това е химичното име на любовта. Ако това не се случи още в първите моменти от живота ни, след това тези рецептори блокират и много трудно усвояват окситоцина.\"\r\nПо думите й, след време тези хора имат огромен проблем, ходят на терапия, за да отворят сърцата си, да се научат да я получат, защото понякога рикошира любовта в тях. Другият иска да я даде, а те не знаят как да я погълнат.\r\n\"Най-често в партньорските отношения, когато дойдат на терапия се чува: \"той каза\" или \"тя така\", но никой от тях не казва аз. Всеки очаква от другия да направи някакви стъпки, а никой няма власт над хода на другия. Всеки има над собствения си. Тоест, често го има неумението да се поема личната отговорност за състоянието на взаимоотношенията. Много е лесно да търсим причина и вина в другия.\", коментира още специалистът.\n\r\n\n\r\n ", "date": "2019.02.14", "title": "Алгафари: Не бъркайте любовта с контрола и ревността!"}
{"url": "https://www.dnes.bg/obshtestvo/2019/02/14/parite-ot-venecuela-dans-bankov-nadzor-i-bnb-bi-triabvalo-da-znaiat.402042", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         ДАНС и американското финансово разузнаване заловиха българин, получил милиони евро от Венецуела. Получавани са преводи от Държавната петролна компания на страната, като за целта са били използвани български банкови сметки.\r\nУстановени са банката и лицето, което е титуляр на сметките, по които са превеждани парите. Стана ясно още, че са извършвани преводи за недействителни цели. Банката се проверява от ДАНС и след обобщаване на информацията може да бъдат повдигнати обвинения за пране на пари.\n\r\nИкономистът Кольо Парамов каза в студиото на \"България сутрин\", че българинът, който е оперирал с въпросната сметка, не е случаен, а колегата му Владимир Каролев пък допълни, че даже не е нужно да е адвокат.\n                    \n                    \n                \r\nДвамата обаче казаха, че не се знае как въпросният човек е представил нещата в банката, когато е трябвало да обясни произхода на парите, което е нормална практика.\n\r\n\"Би трябвало моментално самата банка да накара съответният адвокат да подпише - над 10 хиляди лева при банкова операция, трябва да дадеш основание - след това тази тапия отива в БНБ и финансовите полицаи\", каза Владимир Каролев.\n\n\n\n\r\nТой добави, че нарушение би имало, ако този превод е направен преди много време и липсва подобен документ. Каролев обясни, че банковият служител, който отговаря за сметката е трябвало да поиска подпис и обяснение за средствата, но все още не се знае дали това е направено.\n\r\nПо думите му банковият надзор на БНБ има право да проверява всички основания за парични преводи и при съмнения да изисква още доказателства и обяснения, а това е нормално за всяка парична операция над 10 000 лв.\n\r\nИкономистът Кольо Парамов пък беше категоричен, че банковият надзор е длъжен да знае при подобни операции.\n\r\n\"Не се знае условието, не се знае по какъв начин българският адвокат е представил нещата в банката и как са представени навън. Цялата тази комбинация, много сложно построена, вероятно е действала доста време\", добави Парамов пред .\n\r\nПо думите му подобен скандал може да остави сериозно отражение върху банковата система у нас и то при положение, че се каним да влизаме в чакалнята на еврозоната.\n\r\nИкономистът допълни още, че ако вече ползвахме еврото, подобно вкарване на милиони в български банки няма как да стане и никой нищо да не знае.\n\r\n ", "date": "2019.02.14", "title": "Парите от Венецуела: ДАНС, Банков надзор и БНБ би трябвало да знаят"}
{"url": "https://www.dnes.bg/sofia/2019/02/14/parlamentyt-zaraboti-ot-vtori-opit-sled-sovalki-na-cvetanov.402047", "text": "\n\r\nБСП и ДПС за малко да провалят редовното заседание на парламента. В 9 ч., когато трябваше да започнат работа, депутатите от опозицията бяха на местата си в пленарната зала, но не се регистрираха. \n\n\r\nСлед спешни совалки в стаята на ДПС на шефа на депутатите от ГЕРБ Цветан Цветанов и на председателя на правната комисия Данаил Кирилов, вторият опит за регистрация се оказа успешен.\n\r\nДепутатите трябва да започнат приемането на второ четене на промените в Изборния кодекс. Снощи правната комисия заседава до 00:30 часа.\n\r\nЕдна от най-важните промени е свързана с отпадане забраната за публикуване на социологически данни в реално време в печатните, електронните и информационните медии в изборния ден. Предложението за това е на ГЕРБ, а в мотивите си те се позовават на наложилата се практика в различни социални мрежи през целия изборен ден да се публикуват данни, което според тях поражда неравнопоставеност.\r\n \r\nДепутатите ще обсъжда още възможността за въвеждане видео-наблюдение в изборния процес, както и дали да отпаднат номерата на партиите, коалициите и инициативните комитети в бюлетината.\n                    \n                    \n                \r\nОчаква се спорът да се концентрира и около състава на Централната избирателна комисия (ЦИК), чийто мандат изтича в края на месец март. От БСП настояват процедурата за избор на нови членове да стартира още тази седмица, за да може да приключи до законовия срок - 21 февруари. Нагласите сред редиците на управляващите обаче се съставът на Комисията да не бъде променян преди изборите.", "date": "2019.02.14", "title": "Парламентът заработи от втори опит след совалки на Цветанов"}
{"url": "https://www.dnes.bg/zvezdi/2019/02/14/kak-poddyrja-forma-megan-markyl.401783", "text": "Меган Маркъл и преди е говорила за любовта си към йогата и пилатеса. Сега херцогинята на Съсекс призна, че тези упражнения много ѝ липсват по време на бременността.\r\nПо време на посещението на Меган и Хари в Бристъл, Маркъл се заговори с почитател на йогата, който беше в тълпата. \r\n \r\n\"Тя помага и на тялото, и на съзнанието, това е ключът. Ако можех сега да направя една такава тренировка, би било фантастично\", споделила Меган.\r\n \r\nХерцогинята преди е признавала, че става в 04:30 сутрин, за да практикува йога, тъй като не може да спи. Майка ѝ се е опитала да я запали по този спорт, но като малка Меган не е била голяма фенка на йогата. Започнала е да практикува това занимание, когато е била в университет.\r\n \r\n", "date": "2019.02.14", "title": "Как поддържа форма Меган Маркъл?"}
{"url": "https://www.dnes.bg/sofia/2019/02/14/stolichni-raioni-ostavat-bez-voda-utre.402052", "text": "\"Софийска вода\" временно ще прекъсне водоснабдяването в някои части на столицата утре, 15 февруари, съобщиха от водното дружество.\r\nВъв връзка с подмяна на сградно водопроводно отклонение до бл. 551, жк. \"Дружба“ 2, се налага спиране на водоподаването от 09:30 до 17:30 часа на клиентите на \"Софийска вода\", живеещи в: бл. 501, бл. 510, бл. 511, бл. 512. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: пред бл. 511.\r\nВъв връзка с диагностика на уличен водопровод в кв. \"Абдовица“ се налага спиране на водоподаването от 09:30 до 16:00 часа на клиентите на \"Софийска вода\", живеещи в района на: кв. \"Абдовица“ . от №180 до №230. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска в кв. \"Абдовица“ №213.\r\n                    \n                    \n                Поради монтаж на пожарен хидрант на ул. \"Цар Борис III“, с. Казичене, се налага спиране на водоподаването от 10:00 до 16:00 часа на клиентите на \"Софийска вода\", живеещи на ул. \"Цар Борис III“ №38, №42, №40. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: пред кметството.", "date": "2019.02.14", "title": "Столични райони остават без вода утре"}
{"url": "https://www.dnes.bg/sofia/2019/02/14/bez-nacisti-po-ulicite-ni-mrejata-s-kontrashestvie-na-lukovmarsh.402051", "text": "Въпреки острите негативни реакции не само сред българското общество, но и от чужди представителства, оказа се, че Столичната община няма как да спре провеждането на Луковмарш.\n\n\n\n Така че и тази година, 16-та поред, националистите ще почетат годишнината от смъртта на генерал Христо Луков.\r\nВъзпоменателното траурно факелно шествие се провежда ежегодно от 2003 г. през февруари в София.\r\nКато лидер на силно повлияния от националсоциализма и фашизма Съюз на българските национални легиони (СБНЛ) и поддържал близки връзки с националсоциалистическия режим на Третия райх Христо Луков е спорна личност в българската история. Поради връзката му с нацизма различни неправителствени организации и общности сочат Луковмарш като неонацистка проява.\r\n                    \n                    \n                През миналата година Столичната община забрани провеждането на шествието, както винаги, но от организаторите обжалваха заповедта пред Административния съд, който я върна за преразглеждане на местните власти.\r\nТака че на Столичната община й се наложи да се съобрази с решението на съда и издаде заповед, с която обаче дава зелена светлина само за полагане на венци от 17 до 21 ч. на 16 февруари на мястото на гибелта на генерала – неговият дом на ул. \"Тракия\" №1., но не и за шествие, което да тръгне от НДК и да премине по софийските улици.\r\nТрадиционно, за да се присъединят към Луковмарш в София, идват националисти от други европейски страни.\r\nСДВР обаче ще предприеме всички мерки, за да не се стигне до напрежение или сблъсъци по улиците на София, увери в писмен отговор на въпрос на депутата от ДПС Джейхан Ибрямов МВР шефът Младен Маринов.\r\nОрганизатор на Луковмарш е \"Български Национален съюз - Еделвайс\". От ДПС всяка година излизат с остра реакция срещу шествието.\r\n\"Режисиран под формата на факелно шествие, Луковмарш е открито напомняне за нацистките маршове с факли от Кристалната нощ по времето на Хитлериска Германия, като задачата на младите момчета, облечени в черно, е да всяват страх и да демонстрират сила и влияние“, смята Джейхан Ибрямов.\r\nТой е категоричен, че моделът на поведение и начинът на обличане на участниците в Луковмарш копира този на националсоциалистите в Германия от миналия век.\r\nВ социалната мрежа Facebook вече беше обявено контрашествие на Луковмарш.\r\nПротестът е под наслов \"Без нацисти по улиците ни!\"/No Nazis on our streets!\". Той ще се проведе ден преди Луковмарш. Сборното място е пред Централните минерални бани. Оттам в 14 ч. по столичните улици ще тръгне шествие, планирано да продължи 17 ч.", "date": "2019.02.14", "title": "Без нацисти по улиците ни! Мрежата с контрашествие на Луковмарш"}
{"url": "https://www.dnes.bg/notifikacii/2019/02/14/vzriviha-avtobus-v-iran-jertvite-sa-desetki.402044", "text": "Най-малко 27 членове на елитния Корпус на гвардейците на иранската революция загинаха и 13 бяха ранени при самоубийствено терористично нападение в югоизточната част на Иран, предадоха Асошиейтед прес и Ройтерс, цитирайки държавни медии. ТАСС съобщи за 41 загинали, както гвардейци, така и мирни жители.\n\r\nОтговорност пое действащата в района сунитска бунтовническа групировка Джаиш ал Адъл. Възможно е Техеран да нанесе ответни удари срещу групата, която действа предимно от територията на Пакистан. При предишни нападения на екстремисти Иран нанасяше ракетни удари на територията на Ирак и Сирия, припомня АП, цитирана от БТА.\n\r\nНападението бе извършено с кола бомба срещу автобус, превозващ членове на елитните части, на шосето между градовете Захедан и Хаш, в неспокоен район близо до границата с Пакистан. През тази част на Иран минава маршрут, използван от трафикантите на опиум. Там често има сблъсъци между иранските сили и местни сепаратисти или наркотрафиканти.\n                \n                \r\nАтентатът срещу Корпуса ще накара Ислямска република Иран да води \"по-неуморна отвсякога борба срещу тероризма\", заяви първият вицепрезидент на страната Есхак Джахангири, цитиран от Ройтерс. Трагедията няма да отслаби решимостта на иранския народ да защитава ислямската революция, обеща той.\n\r\nКомандващият Корпуса на гвардейците на иранската революция Али Фадави на свой ред подчерта, че \"нашият отговор в защита на ислямската революция няма да се ограничи до границите на страната\". \"Както и преди, враговете ще получат много твърд отговор от Революционните гвардейци\", добави той.\n\r\nИранският външен министър Мохамад Джавад Зариф незабавно свърза нападението с провежданата във Варшава среща за Близкия изток, която Техеран определя като антииранска, отбелязва АП.", "date": "2019.02.14", "title": "Взривиха автобус в Иран, жертвите са десетки"}
{"url": "https://www.dnes.bg/politika/2019/02/14/karaiancheva-izprati-syboleznovatelen-adres-do-talat-djaferi.402057", "text": "Председателят на Народното събрание Цвета Караянчева изпрати съболезнователен адрес до председателя на парламента на Република Северна Македония Талат Джафери по повод автобусната катастрофа, довела до човешки жертви, съобщиха от пресцентъра на Народното събрание. \n\n\"Позволете ми да изразя моите и на колегите ми народни представители от 44-то Народно събрание на Република България съболезнования и съчувствие към близките и семействата на жертвите, към Вас и към депутатите от парламента на Републиката\", пише Цвета Караянчева.\n\r\n\"Солидарни сме с Вас и Ви уверяваме, че не сте сами в тези мигове на изпитания\", заявява тя.\n                    \n                    \n                \r\nПредседателят на парламента изрази убедеността си, че властите в страната полагат всички необходими грижи, за да могат близките на загиналите да превъзмогнат болката от невъзвратимата загуба. \n\r\n\"Искрена е и надеждата ни за скорошно възстановяване на ранените при катастрофата граждани\", се посочва още в съболезнователния адрес.", "date": "2019.02.14", "title": "Караянчева изпрати съболезнователен адрес до Талат Джафери"}
{"url": "https://www.dnes.bg/football/2019/02/14/vareal-uefa-obiasni-za-otmeneniia-gol-na-aiaks.402054", "text": "Отмененият гол на Аякс срещу европейския клубен шампион Реал Мадрид в първия 1/8-финален мач от Шампионска лига между двата отбора предизвика куп полемики.\r\n\"Кралете\" се наложиха с 2:1 на \"Йохан Кройф Арена\", но при резултат 0:0 Николас Таляфико се разписа във вратата на Тибо Куртоа. Главният съдия на сблъсъка Дамир Скомина обаче отмени гола след ВАР, което породи куп дискусии.\r\n \r\nТова накара хората от УЕФА да излязат с официално съобщение. \"Съдията констатира, че съотборникът на Таляфико Душан Тадич се намира в засада и в същото време пречи на вратаря да играе с топката в момента на удара с глава. Решението на Скомина е взето в съответствие с инструкциите на ВАР. Голът беше правилно отменен, а за засадата беше отсъден свободен удар\", гласи позицията.\r\n \r\nРешението на рефера накара по-изобретателните фенове да измислят нов прякор на мадридчани – ВАРеал, с което се подиграват на клуба.\r\n \r\nПрипомняме, че в последния момент УЕФА смени съдията за снощния мач. Първоначално полякът Шимон Марчиняк трябваше да ръководи двубоя, но впоследствие беше сменен от Скомина.\r\n \r\n\r\n ", "date": "2019.02.14", "title": "ВАРеал? УЕФА обясни за отменения гол на Аякс"}
{"url": "https://www.dnes.bg/sofia/2019/02/14/inj-aleksandyr-chobanov-mashinno-glasuvane-shte-ima.402043", "text": "В правната комисия на парламента, която гледа и поправките в Изборния кодекс, ръководителят на Националното училище по роботика инж. Александър Чобанов демонстрира машина за гласуване, конструирана от неговата фирма.\n\r\nТой направи публична демонстрация на машинното гласуване в ефира на БНТ.\n\n\n\r\nТрудът на депутатите е изнурителен, нашият нихилизъм трябва да спре това, което видях вчера, просто ме изуми, коментира инж. Чобанов по повод заседанието на правната комисия до късно снощи.\n\r\nМашинно гласуване ще има - единствено трябва да се определи броят на машините, категоричен е инженерът.\n\r\n\"Нашата цена е 1900 евро, ако започнем сега да правим машината. Ние дадохме много ниска цена и за преинсталирането на новия софтуер - защото за евроизборите е един, а за местните друг\", посочи Чобанов.\n                    \n                    \n                \r\nЕдинственият ни апел е ЦИК час по скоро да направи така, че да може да стартираме процеса с купуване на частите, обясни още експертът.", "date": "2019.02.14", "title": "Инж. Александър Чобанов: Машинно гласуване ще има "}
{"url": "https://www.dnes.bg/notifikacii/2019/02/14/za-alo-apashi-baba-okachi-na-ograda-torbichka-s-6500-lv.402071", "text": "Възрастна жена от Тутракан окачи торбичка с пари на оградата за телефонни измамници,  съобщиха от Областната дирекция на МВР в Силистра. \r\n82-годишната жена получила в понеделник телефонно обаждане от мъж, представящ се за полицай. Тя приела да участва в акция за залавяне на измамници и според дадените й указания окачила на оградата на дома си торбичка с 6500 лв.\r\nДва дни по-късно подала сигнал за случая в РУ-Тутракан. Образувано е досъдебно производство.\r\nЗа пореден път ОДМВР-Силистра призовават гражданите да не дават пари на непознати. Не съществува практика полицията да иска пари от хората за изпълнение на служебните си задачи. Всяко телефонно обаждане с искане на пари под различни предлози е измама.\r\n ", "date": "2019.02.14", "title": "За ало апаши: Баба окачи на ограда торбичка с 6500 лв. "}
{"url": "https://www.dnes.bg/sofia-film-fest/2019/02/14/lars-fon-trier-tvyrde-blizo-do-serien-ubiec.402048", "text": "След разнопосочните реакции, последвали премиерата в Кан, които едва ли изненадаха почитателите на изкуството на талантливия провокатор в киното, най-новият филм на датчанина Ларс фон Триер е на път и към българските фенове. \n\r\nИзвестен с откровено дръзките си и скандални филми - \"Нимфоманка\", \"Антихрист\", \"Догвил\", \"Меланхолия\", \"Танцьорка в мрака\", Ларс фон Триер отново подлага на изпитание емоционалната чувствителност на зрителя, като представя бруталната жестокост на сериен убиец като вид изкуство. \n\r\n\"Къщата, която Джак постро\"“ е психологически хорър, проследяващ 12 години от живота на интелигентен и талантлив сериен убиец в САЩ, щата Вашингтон, през 70-те и 80-те години на миналия век. Джак разказва историята от първо лице, като в този период започва да се трансформира от обикновен човек в безжалостен убиец. Той много обича да убива хора, няма някаква особена техника, нито предпочитания към определен тип жертви. Просто убива, често експериментира и което е най-шокиращото - подхожда към убийствата като към произведения на изкуството. Колкото повече полицейският обръч около Джак се затяга, толкова по-големи рискове поема той по пътя на своето „изкуство“ с цел да постигне съвършенство. Филмът е разделен на пет части, проследяващи какво се случва в мисловния свят на Джак, докато се превръща в това, което е.   \n                    \n                    \n                \r\nЛарс фон Триер описва творението си като експеримент, възхваляващ идеята, че \"животът е зъл и бездушен“, което се доказвало и от възхода на \"Homo trumpus“.\n\r\nВ главната роля на Джак е Мат Дилън, брилянтен в превъплъщението си. Партнират му Ума Търман, Бруно Ганц, Софи Грабьол, Райли Кийоу.\n\r\n\"Къщата, която Джак построи“ е плашещо и садистично потапяне във вътрешния монолог на един психопат, с интелектуални отклонения към природата на изкуството в днешния свят, и полага значителни усилия за създаване на сериозен дискомфорт в ключовите моменти.\r\nАко възприемете творбата с тези уточнения или поне отговорите на предизвикателството на безупречния киноразказ, който \"танцува\" покрай естествените граници на морала, филмът вероятно може да се определи като \"брилянтен“, пише Ерик Кон, \"IndieWire“.\r\n ", "date": "2019.02.14", "title": " Ларс фон Триер: Твърде близо до сериен убиец"}
{"url": "https://www.dnes.bg/obshtestvo/2019/02/14/pari-i-blaginki-nagore-i-vyv-vlastta-sreshtu-kolko-se-razpisvat.402059", "text": "Данните на НСИ за скок на средната работна заплата през последното тримесечие доведе до автоматичен скок и на възнагражденията във властта. Депутатите вече ще се разписват под основна заплата от 3807 лв., след като от НСИ обявиха, че през декември средното възнаграждение в обществения сектор е 1269 лева, изчислява \"Труд\". Народните представители взимат по три средни заплати за последния месец от тримесечието. Което означава, че ръстът на доходите им е 288 лв.\n\nПредседателите на парламентарните комисии вече ще взимат основна заплата от 5139 лв. Заплатите на председателя на парламента стават 5900 лв., а на министрите – 4949 лв. Това обаче са само основните им заплати, към които има клас за прослужено време, както и други добавки. \n                    \n                    \n                \r\nДепутатите разполагат с допълнителни средства за участие в комисии, за екипи от експерти. \n\r\nС най-висока заплата е президентът на България, който взима двойна депутатска заплата. Това прави занапред 7614 лв. Радев обаче прибавя по 1,6% за всяка прослужена година отгоре.\n\r\nЗаплатите на премиера и министрите също се определят в зависимост от депутатските, но са малко по-скромни от президентската.\n\r\nЗаплатата на премиера Бойко Борисов е с 55% по-висока от основната депутатска, което прави 5900 лв. И при него обаче има начисления по 1% за всяка прослужена година. \n\r\nВисоки заплати получават шефовете на регулаторни органи като КЕВР, КФН и други. Те се формират със специални закони и често са по-високи от тези на министрите. Така например шефът на КЕВР получава 93% от три средни заплати за сектора плюс добавките за прослужено време и за звания, ако има такива.\n\r\nDnes.bg припомня, че миналата година лидерът на БСП Корнелия Нинова не успя да убеди мнозинството в парламента да се откаже от \"парите и благинките\". Искането й за намаляване на депутатските заплати и ваканции не беше прието. Предложението й беше възнаграждението на народните ни избраници да бъде 2976 лв. - с толкова е завършил предишният парламент като заплата на законотворците. То обаче бе подкрепено само от социалистите.", "date": "2019.02.14", "title": "Пари и благинки нагоре и във властта. Срещу колко се разписват?"}
{"url": "https://www.dnes.bg/notifikacii/2019/02/14/pompeo-triabva-da-se-izpravim-sreshtu-iran.402062", "text": "Държавният секретар на САЩ Майк Помпео каза, че светът \"не може да постигне мир и сигурност в Близкия изток, без да се изправи срещу Иран\", предаде Асошиейтед прес.\n\r\nПомпео направи изявление преди първата сесия на конференцията за сигурността в Близкия изток във Варшава. Застанал до израелския премиер Бенямин Нетаняху, Помпео каза, че \"отблъскването\" на Иран е водещо за справяне с всички останали проблеми в региона. Държавният секретар направи изявлението си в присъствието на няколко високопоставени лица от арабски държави.\n\r\nСАЩ и Полша са спонсори на \"Министерската среща за насърчаване на бъдещето на мира и сигурността в Близкия изток\", която изглежда съсредоточена главно върху изолирането на Иран, отбелязва агенцията, цитирана от БТА.\n                \n                \r\nТехеран осъди форума като американски антиирански \"цирк\". Русия каза, че няма да участва в конференцията, а върховния представител на ЕС за външната политика и сигурността Федерика Могерини отмени участието си, позовавайки се на проблеми с графика си.", "date": "2019.02.14", "title": "Помпео: Трябва да се изправим срещу Иран!"}
{"url": "https://www.dnes.bg/obshtestvo/2019/02/14/petykyt-studen-na-mesta-shte-vali-i-sniag.402085", "text": "Студен ще бъде петъчният ден, сочи  на НИМХ.\n\r\nПрез следващото денонощие ще преобладава облачно време. Превалявания от сняг ще има главно през нощта и до обяд, като те ще са предимно слаби, по-обилни и на повече места ще са в планините. \n\r\nПо Черноморието и покрай Дунав преваляванията ще са от дъжд и мокър сняг. С умерен, в Източна България - до силен, вятър от север-североизток ще нахлува студен въздух.\n\r\nМинималните температури ще са предимно между минус 3 и 2 градуса, максималните - между 1 и 6 градуса, по-високи - по долното поречие на Струма.\n\r\nНад Черноморието ще е предимно облачно и главно в часовете преди обяд ще има превалявания от дъжд. Ще духа умерен и силен вятър от север-североизток. Максимални температури: между 4 и 6 градуса. Температурата на морската вода е 6-7 градуса. \n                    \n                    \n                \r\nНад планините ще е предимно облачно, мъгливо и ще превалява сняг. Със силния североизточен вятър ще има условия и за снегонавявания. Максималната температура на височина 1200 метра ще е около минус 4 градуса, на 2000 метра - около минус 10 градуса.\n\r\nВ събота над източните райони все още през по-голямата част от деня облачността ще е значителна, но вече без валежи, а вятърът ще остане умерен. Над Западна и Централна България облачността ще намалее до предимно слънчево. Вятърът ще отслабне и ще се ориентира от запад-северозапад. Дневните температури ще се повишат.\n\r\nВ неделя ще бъде предимно слънчево. Вятърът и в източните райони ще отслабне. Температурите ще се повишат още и максималните ще са между 8 и 13 градуса.", "date": "2019.02.14", "title": "Петъкът студен, на места ще вали и сняг"}
{"url": "https://www.dnes.bg/sofia/2019/02/14/novi-pravila-za-iasli-i-gradini-shte-ima-li-miasto-za-vsichki.402094", "text": "От 2020 г. за прием в детските градини в София ще се въведе т. нар. принцип на уседналост, обяви заместник-кметът на столицата Тодор Чобанов след като Столичният общински съвет прие промени в наредбата за прием на деца в яслите и детските градини. \n\n\nЧобанов отбеляза, че се въвежда принцип, който е залегнал в Закона за предучилищното и училищно образование, и предвижда детето да посещава най-близкото до неговото местоживеене заведение. \n\r\nВ наредбата се въвежда механизмът, който е изработен за прием в първи клас - най-много точки ще получават тези, които са най-отдавна на съответните постоянни или настоящи адреси. Над две години \"уседналост\" ще носи максималните три точки. Чобанов обаче уточни, че тази промяна ще е факт от следващата кампания, а е не от сегашната, която е в ход. \n                    \n                    \n                \r\nДруга част от промените обаче ще влязат в сила още от март и ще засегнат настоящата кампания.\n\r\nЕдната от тях е, че се увеличават точките свързани с адреса. Така 3 точки ще получават децата, на които поне един от родителите има постоянен адрес на територията на общината, а деца, чиито родители имат настоящ адрес, ще получават по две точки. Допълнителни две точки получават децата за адрес, който попада в административния район на детската градина.\n\r\nУвеличават се точките и за родители, които работят или са студенти и стават от една точка на две. Решено е още братята и сестри да бъдат включени в общия списък с една точка. \n\r\nСегашният модел представлява подобрение на модела, действал през миналата кампания, поясни Чобанов и допълни, че тогава в града са останали неудовлетворени около 100 случая. Сегашната промяна ще позволи всички братя и сестри да отидат в едно детско заведение, посочи заместник-кметът.\n\r\nОт март ще се промени и нивото на контрол при прием на деца с хронични заболявания - досега се е изисквал документ от личния лекар, а сега ще се изисква да има решение от ТЕЛК. \n\r\nИма и промяна при разпределението на деца с хронични заболявания и специални образователни потребности в групите. Така децата с хронични заболявания в група ще са три, като досега са били пет, децата със СОП в група вече ще могат да са две, а до сега е било възможно в група да има до три деца с образователни проблеми. \n\r\nЦелта, по думите на Чобанов, е да има по-равномерно разпределение на тези деца в отделните детски градини.", "date": "2019.02.14", "title": "Нови правила за ясли и градини: Ще има ли място за всички?"}
{"url": "https://www.dnes.bg/sofia-film-fest/2019/02/14/iz-tymnite-ulichki-na-budapeshta-zalez.402077", "text": "След изключително успешния си игрален дебют \"Синът на Саул“ (2015),  спечелил голямата награда на журито в Кан, а по-късно и \"Оскар\" за най-добър чуждоезичен филм, унгарският режисьор Ласло Немеш продължава да затвърждава името си сред водещите нови гласове в света на киното.\r\nВторият му филм \"Залез\" е историческа драма, ситуирана през 1913 година в Будапеща. Главната героиня е 20-годишната Ирис Лейтер, която пристига в унгарската столица с надеждата да работи в легендарен магазин за шапки, принадлежал на покойните ѝ родители. Ирис решава да издири връзка с миналото си, а из тъмните улички на Будапеща тя се сблъсква с непознати и плашещи вълнения, които предвещават залеза на една цивилизация… По думите на Ласло Немеш \"Залез\" разказва за една култура на кръстопът.\r\n                    \n                    \n                \"В сърцето на Европа, в апогея на прогреса и технологията, личната история на една млада жена се превръща в отражение на процес, който сам по себе си е раждането на ХХ век\", казва режисьорът. Филмът е отличен с наградата на ФИПРЕССИ във Венеция и получава приза за най-добра европейска копродукция в Севиля.\n\r\nРоден през 1977 година в Будапеща, Ласло Немеш учи история, международни отношения и драматургия в Париж, работи като асистент-режисьор във Франция и Унгария. Две години е асистент на Бела Тар и завършва кинорежисура в училището по изкуства \"Тиш\" към университета в Ню Йорк. Късометражните му филми \"С малко търпение\" (2007), \"The Counterpart” (2008) и \"Джентълменът е освободен\" (2010) получават близо 30 награди и имат участие в над 100 международни фестивала.  \n\r\n ", "date": "2019.02.14", "title": "Из тъмните улички на Будапеща: \"Залез\" "}
{"url": "https://www.dnes.bg/stranata/2019/02/14/51-godishen-se-samozapali-v-drianovo-pochina-ot-ranite-si.402086", "text": "51-годишен мъж се самозапали в град Дряново, съобщиха от МВР – Габрово. Сигнал за лице в безпомощно състояние в града е получен към 21.30 часа вчера. \n\r\nНа място екипите на полицията и на Спешна медицинска помощ в Дряново установяват 51-годишен мъж от севлиевското село Буре със следи от обгаряне по цялото тяло. Пострадалият незабавно е транспортиран в ФСМП –Дряново, където е починал от раните си. \r\nПо първоначални данни обгарянето на лицето, причинило смъртта, е настъпило в резултат от самозапалване. Извършен е оглед на местопроизшествието. По случая е образувано досъдебно производство.", "date": "2019.02.14", "title": "51-годишен се самозапали в Дряново, почина от раните си"}
{"url": "https://www.dnes.bg/obrazovanie/2019/02/14/vuzf-organizira-krygla-masa-nova-ikonomicheska-kriza-v-bylgariia-koga-i-zashto.402091", "text": "Ще познаят ли арбитрите на глобалния икономически цикъл, че предстои нова криза и ако да – откъде и кога ще дойде тя в България? На този въпрос ще отговори новата кръгла маса, която Лабораторията за научно-приложни изследвания VUZF Lab към Висшето училище по застраховане и финанси организира. Тя ще се проведе на 26 февруари, от 14 часа, във ВУЗФ, зала 501, София, ул. “Гусла” № 1, а нейната тема е \"Нова икономическа криза в България – кога и защо?”.\r\nНад 100 водещи икономисти, финансови експерти и анализатори в България, представители на държавните институции, бизнеса, академичните и научните среди ще коментират какви са рисковете пред българската икономика и ще дадат своите прогнози каква криза ни очаква - финансова, дългова или иконономическа, както и дали ще се развие на глобално, европейско или национално ниво, съощиха от учебното заведение.\r\n                    \n                    \n                Форумът ще бъде открит от Марияна Николова - вицепремиер на Република България, и от Лъчезар Борисов, заместник-министър на икономиката. Основен доклад ще изнесе доц. д-р Даниела Бобева, ВУЗФ. Панелисти в дискусията ще бъдат Апостол Апостолов, президент на ВУЗФ, председател на Надзорния съвет на Тексим банк, Любомир Дацов, член на Фискалния съвет на Р България, проф. д-р Григор Димитров, преподавател във ВУЗФ, икономистите Красен Станчев и Владимир Каролев, както и други експерти. Модератор на кръглата маса ще бъде доц. д-р Григорий Вазов, ректор на ВУЗФ и изпълнителен директор на VUZF Lab.\r\nКръглата маса, посветена на икономическата криза, е поредният форум, който VUZF Lab организира по значими социално-икономически теми. С него чрез Лабораторията бизнес университетът изпълнява своята обществена мисия – да поставя на фокус актуални проблеми, като показва различните гледни точки към тях, търси и предлага решения и оказва влияние при формирането на различните държавни секторни политики.\r\nОсновните изводи, предложения и препоръки на кръглата маса ще бъдат обобщени и предоставени на Министерския съвет, Народното събрание, Министерство на икономиката, Министерство на финансите, други компетентни държавни институции и ще бъдат публикувани на сайта на VUZF Lab.\r\nПовече информация за събитието, програмата и лекторите можете да откриете на \r\nМедийни партньори на кръглата маса \"Нова икономическа криза в България – кога и защо?\" са , бизнес телевизията  и политематичната национална телевизия \r\n ", "date": "2019.02.14", "title": "ВУЗФ организира кръгла маса \"Нова икономическа криза в България – кога и защо?\""}
{"url": "https://www.dnes.bg/kino/2019/02/14/elza-i-anna-s-novi-prikliucheniia-v-zamryznaloto-kralstvo-2.402081", "text": "Дисни пуснаха първият официален трейлър към \"Замръзналото кралство\" 2, който се очаква да излезе на 22 ноември на 2D, 3D и IMAX 3D.\r\nПървата част се появи през месец ноември 2013 г. Шест години по-късно историята на Елза и Анна продължава., но и да се впуснем в ново, зашеметяващо приключение със Замръзналото кралство 2.\r\nПървият трейлър показва всички любими герои, изправени пред нови по-драматични предизвикателства, които заплашват не само тяхната съдба, но и тази на обичаното им кралство.\r\nСлед феноменалния успех на първата част, която постави рекорд за най-касова премиера на Дисни към онзи момент у нас, приходите от над 1,27 млрд. долара в световен мащаб и спечелените две награди \"Оскар\" – за най-добър анимационен филм и най-добра оригинална песен (Let It Go), Замръзналото кралство 2 се очертава поне точно толкова брилянтен и поне двойно по-зрелищен.\r\n                    \n                    \n                Дали лятото, което Елза върна в Арендел, ще остане, какво трябва да преживеят двете сестри, за да възцари единствено красота и дали \"ледената дарба\" ще помогне и този път? \r\n \r\n", "date": "2019.02.14", "title": "Елза и Анна с нови приключения в \"Замръзналото кралство\" 2"}
{"url": "https://www.dnes.bg/business/2019/02/14/italiia-namali-akciza-za-bezdimnite-i-elektronni-cigari.402067", "text": "През лятото на 2018 г. депутати от управляващата коалиция у нас предложиха акциза на бездимните цигари да се уеднакви с този на обикновените. След бурен обществен дебат от 1 октомври 2018 г. акцизът на бездимните се вдигна от 26% на 40% от този върху цигарите. С това повишение България се нареди в топ страните по най-високо съотношение между акциза на бездимните и обикновените цигари, предхождана само от Италия, Швеция, Франция, Испания и Португалия от всички 21 страни в ЕС, където изпарителите се продават.\r\nВ резултат на това Филип Морис повиши цената на тютюневите си късове от 5.50 на 5.80, като по магазините за продажба на тютюневи изделия вървят различни промоции които да направят новите изделия по достъпни. Бритиш Американ Тобако, които пуснаха своята версия на нагреваем тютюн няколко месеца след летния акцизен екшън, стартираха с първоначална цена от 6.00 лева, която засега е непроменена според митническия регистър за цените на тютюневите изделия.\r\n                    \n                    \n                Другите европейски държави провеждат различна от българската политика. Пример за това е Италия, която беше използвана по време на политическия дебат в България, като държавата, в която акцизът за нагреваемите е цели 50% от стойността на цигарения. Същото облагане важеше и за течностите за електронни цигари, които в България не се облагат.\r\nЗа разлика от ситуацията у нас, през януари тази година италианското правителство намали наполовина акциза върху нагретия тютюн (от 50 на 25% от стойността на цигарите), а при електронните цигари спадът е още по-драстичен (от 50% на 10% за тези с течности с никотин и на 5% за тези, които не съдържат никотин).\r\nВицепремиерът Матео Салвини се похвали с постигнатия резултат: \"От думи към дела. Получихме важен резултат от гласуването във финансовата комисия. Когато хиляди работни места трябва да бъдат спасени и когато има компании и търговци, защитаващи здравето на гражданите, \"Лигата\" и лично аз сме на линия за подкрепа.\"\r\nДепутатът Паоло Савиане от парламентарното мнозинство на Северна лига допълва: \"Намалихме данъчната тежест върху тези продукти, които са по-малко вредни за здравето и така нашата здравна система също ще има полза от това. По-ниска заболеваемост в следствие на употребата на цигари на практика намаля пациентите, които имат нужда от здравни услуги.\"\r\nДори опозицията в лицето на депутата Франческо Колучи определя решението на правителството като \"инструмент за намаляване на вредата в сравнение с тази от традиционните цигари\".\r\nРешенията на италианското правителство бяха предхождани от сериозно изследване, извършено от екип италиански учени, специалисти в сферата на общественото здраве. В публикацията си наречена \"Излагане на дим, генериран от новите електронни устройства (IQOS и е-цигари) и традиционните цигари, поведение на субмикронните частици в човешката дихателна система“, учените заключват, че: „Можем да намалим с 50% броя на пушачите и като следствие от това - случаите на заболявания, свързани с тютюна, като насочим пушачите към продукти с намален риск от рода на електронни цигари, снус и други бездимни изделия.\"", "date": "2019.02.14", "title": "Италия намали акциза за бездимните и електронни цигари"}
{"url": "https://www.dnes.bg/politika/2019/02/14/obrat-samo-mashinno-glasuvane-vyv-vsichki-sekcii-no-sled-mestniia-vot.402096", "text": "След бурни дебати по Изборния кодекс, довели до свикване на извънредно заседание на правната комисия, управляващите направиха изненадващ завой по отношение на машинното гласуване. С последните поправки депутатите решиха след местния вот през есента, избори да се провеждат вече само с машинно гласуване, като предложението за това дойде от ДПС.\n\n\nМнозинството се отказа и от предложението си да се обявяват резултати от социологически проучвания в изборния ден.\n\r\nС направените поправки депутатите записаха на предстоящите европейски избори да има машини за гласуване в най-малко 3000 избирателни секции за евровота, а на изборите за кметове и общински съветници - в най-малко 6000 избирателни секции. След провеждането на тези избори през октомври, машините пък изцяло ще заменят хартиените бюлетини. Няма да има машинен вот само в избирателни секции с по-малко от 300 избиратели, в подвижните избирателни секции, в болниците, затворите и секциите в чужбина.\n                    \n                    \n                \r\nОкончателните промени за машинния вот се очаква да бъдат гласувани в пленарната зала по-късно днес.\n\r\nУправляващите се отказаха изненадващо и от предложението си вече да могат да се публикуват резултатите от социологическите проучвания в изборния ден. Така те оттеглиха текстовете и на практика забраната за публикуване на данни остава.\n\r\nМнозинството записа и поправка, с която ЦИК ще се задължи да приеме пътна карта за експерименталното въвеждане на електронно гласуване до края на март 2020 г.\n\r\nПоводът за прекъсването на пленарното заседание стана спорът за предложенията на левицата да се създаде публичен регистър на избирателя. Затова шефът на правната комисия Данаил Кирилов предложи да се свика извънредно заседание на правната комисия, на което да се обсъдят тези текстове, както и други предложения.\n\r\nПо време на извънредното заседание обаче от БСП поискаха да се разгледат и всички други спорни текстове в Изборния кодекс като преференциалния вот и начина на обжалване, а не само предложените от Данаил Кирилов.\n\r\nМнозинството обаче не се съгласи и червената опозиция реши да бойкотира и напусне заседанието.", "date": "2019.02.14", "title": "Обрат: Само машинно гласуване във всички секции, но след местния вот"}
{"url": "https://www.dnes.bg/notifikacii/2019/02/14/pojar-izpepeli-traktori-v-stopanstvo-krai-dobrich.402080", "text": "Два колесни трактора и прикачен инвентар изгоряха при пожар в стопанството на арендатор в добричкото село Плачи дол, съобщиха от Областната дирекция на МВР. \r\nОгънят е лумнал около 03:00 часа тази нощ.\r\nОперативно-следствена група работи по няколко версии за пожара. Има и съмнения за умишлен палеж, съобщи на БТА директорът на регионалната дирекция \"Пожарна безопасност и защита на населението\" комисар Дарин Димитров.", "date": "2019.02.14", "title": "Пожар изпепели трактори в стопанство край Добрич"}
{"url": "https://www.dnes.bg/politika/2019/02/14/triabva-da-se-strahuvame-ot-prekratiavane-na-dogovora-za-raketite.402103", "text": "Вицепремиерът и министър на отбраната Красимир Каракачанов заяви, че възможното прекратяване на договора между Москва и Вашингтон за ракетите със среден обсег в Европа е заплаха за сигурността на континента.\n\r\nОбщото становище е, че в следващите шест месеца трябва да се търси активен диалог с Русия с цел връщането й към спазване на договора, посочи той пред български журналисти в Брюксел, където участва в заседанието на своите колеги от НАТО.\n\n\n\r\n„Имаше най-различни мнения. Това е проблем за сигурността на цяла Европа. Отговорът на въпроса, дали трябва да се страхуваме, е да, трябва“, добави той.\n\r\nВицепремиерът изрази очакването нашата страна да успее дори предсрочно да постигне целта за отбранителни разходи, равни на два процента от БВП до 2024 година. България миналата година представи план за увеличение на разходите за отбрана и върви по графика. Планът предвижда 2024 г. да стигнем до тези два процента, но смятам, че това ще се случи година или повече по-рано, каза той, цитиран от БТА.\n                    \n                    \n                \r\nКаракачанов отбеляза, че първата двустранна среща на македонския министър на отбраната Радмила Шекеринска в НАТО е била с българската делегация. Шекеринска, която вчера за пръв път участва като наблюдател на заседание на министрите от пакта, е благодарила за помощта и съдействието на нашата страна. В отговор на въпрос вицепремиерът изрази очакването Народното събрание да утвърди по най-бързия начин протокола за присъединяването на Северна Македония към алианса. \n\r\n ", "date": "2019.02.14", "title": " Трябва да се страхуваме от прекратяване на договора за ракетите! "}
{"url": "https://www.dnes.bg/zvezdi/2019/02/14/blaga-vest-folkpevicata-debora-stana-maika.402107", "text": "Поп-фолк певицата Дебора вече се радва на своята първа рожба. Тя дари със син своя спътник в живота, с когото заживяха в Германия. Бебето, което дойде на бял свят вчера, ще носи името Самуил.\r\n\"На бял свят е моето ангелче Самуил. Не мога да опиша колко съм щастлива!“, написа певицата към снимка на нейната ръка със синя гривна.\r\n \r\nТаткото на малкия Самуил е български бизнесмен, установил се в Германия. Той се занимава със строителство.\r\n \r\nСамата Дебора нашумя повече с участията си в риалити предавания, отколкото с песните си през последните години.\r\n \r\nОт Big Brother тя излезе с образ на алкохоличка, а в няколко интервюта тя призна, че е била подлагана дълго време на домашно насилие. Всичко обаче се стабилизира с появата на новия мъж в живота ѝ, а самата тя обяви, че майчинството няма да я държи дълго време далеч от сцената.\r\n \r\n\r\n ", "date": "2019.02.14", "title": "Блага вест: Фолкпевицата Дебора стана майка"}
{"url": "https://www.dnes.bg/stranata/2019/02/14/za-nepravilno-presichane-nad-1300-peshehodci-s-globa-za-sedmica.402105", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Патрули на \"Пътна полиция\" провеждат специализирана операция за спазване на правилата за движение от пешеходците.\n\r\nНад 1300 са глобените в столицата за неправилно пресичане само за около седмица. Според Закона за движение по пътищата, пешеходците трябва да пресичат само на обозначените за целта места, да не прескачат ограничителните пътни съоръжения и да се движат само по тротоара или банкета на пътното платно, ако няма тротоар, предаде.\n\r\nДруг акцент в проверките на полицаите са възрастните хора, с които има деца. От тях 25 души са санкционирани. Глобата за неправилно пресичане, която дължат хората, е до 50 лева.\n                    \n                    \n                \r\nПолицаите контролират и дали шофьорите дават предимство на пешеходците на пешеходна пътека. В рамките на операцията са глобени 248 водачи, които не са спазили това правило.\n\r\nМВР се заканва операции като тази да има през всеки месец от годината.", "date": "2019.02.14", "title": "За неправилно пресичане: Над 1300 пешеходци с глоба за седмица"}
{"url": "https://www.dnes.bg/politika/2019/02/14/i-bsp-sled-radev-gerb-gotviat-falshifikaciia-na-izborite.402129", "text": "Президентът Румен Радев днес директно обвини управляващите, че ще се готвят да манипулират вота, а червената шефка Корнелия Нинова след него също скочи срещу ГЕРБ, че иска фалшифициране на изборните резултати. \r\nПовод за това й даде решението на правната комисия след местния вот през есента, избори да се провеждат вече само с машинно гласуване, като предложението за това дойде от ДПС.\n\n\n\n\"Леви, десни, центристи имаме кауза за обединение и тя е да спрем диктатурата на режима \"Борисов\" днес и всяка диктатура на която и да е партия утре“, скочи Нинова по време на дебата за промените в Изборния кодекс.\r\n                    \n                    \n                Тя припомни, че през 2014 г. беше въведено машинното гласуване в Изборния кодекс.\r\n\"Вместо това да се случи, днес сме свидетели на опит това модерно и съвременно постижение на българското изборно законодателство да бъде редуцирано и отменено\", обвини соцлидерката.\r\nСпоред нея е явно, че машинното гласуване е гаранция за честен вот, а мнозинството не искало такъв.\r\n\"Намалиха кворума в комисиите, за да може управляващата коалиция да си взима сама решенията. Няма да има машинно гласуване, за да купят и променят вота. Няма да имате и преференции“, допълни Нинова.\r\nТома Биков от ГЕРБ й отговори, че изказванията й, че изборите ще бъдат фалшифицирани, граничат с атака срещу демократичния ред.\r\nСпоред него е притеснително внушението, че изборите ще бъдат фалшифицирани.\r\n\"В тази зала трябва да бъдем много отговорни към изборния процес. Когато доверието в изборите бива нарушавано, тогава демокрацията изчезва, изборите са нелегитимни и обществото изпада в хаос. Всички тези български граждани, за които говорите, започват да живеят зле“, заяви още Биков.\r\nТой пък обвини левицата, че прави кампанията си преди изборите върху тезата, че те ще бъдат фалшифицирани, защото знаели, че ще загубят.", "date": "2019.02.14", "title": "И БСП след Радев: ГЕРБ готвят фалшификация на изборите!"}
{"url": "https://www.dnes.bg/akoshtete-vqrvaite/2019/02/14/krokodil-iziade-myj-pred-ochite-na-plemennika-mu.402095", "text": "Индонезиец беше смъртно нахапан от крокодил пред очите неговия племенник, който видя чичо си да изчезва в река в Борнео, съобщи Франс прес.\n\r\nЧетиридесет годишният Мух Тахир Сиам бил нападнат, докато ловял омари с племенника си в река, разположена в източната част на щата Саравак в джунглата на остров Борнео, пише БТА. \r\nДокато търсел чичо си, младежът зърнал за миг главата му над водата, след което жертвата отново била повлечена към дъното от хищника. \r\nТялото на Мух Тахир било открито по-късно, цялото нахапано. Предполага се, че той е бил нападнат от соленоводен крокодил. \r\nЖертвата е индонезийски мигрант, който работел в малаизийска палмова плантация. Соленоводните крокодили често проникват в реките на остров Борнео и могат да достигнат на дължина до 7 метра.", "date": "2019.02.14", "title": "Крокодил изяде мъж пред очите на племенника му"}
{"url": "https://www.dnes.bg/notifikacii/2019/02/14/mvr-obiavi-i-slujitel-na-gdbop-iskal-taksa-spokoistvie.402130", "text": "Задържан е служител на ГДБОП за участие в престъпна група от полицаи, искала т.нар. \"такса спокойствие\" от търговци в София. Това обявиха на брифинг зам.-главният прокурор Иван Гешев и главният секретар на МВР Ивайло Иванов.\r\nПреди седмици бяха задържани четирима служители на Икономическа полиция от столичното Четвърто районно управление заради корупция.\r\nТе са обвинени за участие в престъпна група, а някои от тях и за подкуп. Един от задържаните към момента е пуснат под парична гаранция заради влошено здравословно състояние, а другите са задържани за постоянно в ареста.\r\nНа служителя от ГДБОП са му повдигнати обвинения за участие в престъпната група и лично укривателство.\r\n                \n                Той е бивш служител в районното управление, но преди около година се е прехвърлил в ГДБОП. Установено е, че докато работел 4-то РУ, той е предупреждавал собственици на магазини за предстоящи проверки, касаещи продажби на фалшиви стоки, документирани били няколко такива случая. Досега не е имало сигнали срещу него.\r\nПо случая с екстрадицията на Димитър Желязков - Очите от Турция прокурор Гешев коментира, че разследването срещу него е пред приключване. По думите му са събрани всички доказателства и са извършени всички възможни действия за приключването му.\r\nПредстои, след като бъде върнат у нас в петък, на Желязков да му бъдат повдигнати обвинения и предявени материалите по делото, допълни Гешев и каза, че прокуратурата ще поиска от съда да го остави за постоянно в ареста.\r\nГлавният секретар на МВР Ивайло Иванов коментира още информацията, излязла в чужди медии за мъж от България, който обучава и продава кучета за боеве. Той обясни, че е започнала проверка от ОДМВР Русе като въпросното лице не е криминално проявено и до момента не е попадало в полезрението на полицията.\r\n ", "date": "2019.02.14", "title": "МВР обяви: И служител на ГДБОП искал \"такса спокойствие\""}
{"url": "https://www.dnes.bg/science/2019/02/14/sbogom-opi-sled-5111-dni-na-mars-oportiuniti-oficialno-e-myrtyv.402053", "text": "\r\nТова са последните думи, които марсоходът \"Опортюнити“ праща до Земята. През юни 2018 г. той попада в пясъчна буря, която прекъсва контакта му с дома. Учените се надяваха, че когато времето рано или късно се оправи, праха ще падне от слънчевите панели на роувъра и той ще заработи отново.\r\nАла няколко месеца по-късно \"Опортюнити“ официално е обявен за мъртъв. \r\nМарсоходът бе изпратен на Червената планета през 2004 година и бе проектиран да работи едва 90 дни. Но упоритата машина се разхождаше по повърхността на Марс цели 14 години и видя това, което нито едно човешко око няма да види скоро.\r\n                    \n                    \n                \"Стоя тук пред вас сега с чувство на дълбоко смирение и благодарност и обявявам мисията на \"Опортюнити\" за успешна\", каза Томас Зурсбухен на пресконференцията на НАСА след като месеци наред учените се опитваха неуспешно да се свържат с роувъра. Те му пускаха различни песни, с които да се опитат да го събудят и дори публикуваха плейлистата си, наречена \"Опортюнити, събуди се!” в Spotify.  Тя съдържа хитове като Wake Me Up Before You Go-Go от Wham!,  Here Comes the Sun на The Beatles, Life On Mars? на  Дейвид Бауи, Telephone Line от Electric Light Orchestra, I Will Survive на Gloria Gaynor, and \"I Won't Back Down\" от Tom Petty.\r\nНо \"Опортюнити“ не се събуди.\r\nЗа тези 14 години неуморна работа, той даде толкова знание на човечеството, колкото никой от създателите му не е предполагал. Показа ни каква е повърхността на Марс. Откри следи в скалите, през които някога е текла чиста вода и доказа, че някога на Червената планета е имало предпоставки за живот. Видя изгревите и залезите от съвсем различна преспектива.\r\nТой промени и начина по който учените изследват другите планети. Вместо да седи на едно място, „Опортюнити“ пътуваше и отвеждаше със своите снимки създателите си на най-интересните места на Марс.\r\nТочно заради това НАСА се опитва да го събуди близо три месеца: \"Ако се бяхме отказали веднага, нямаше да му отдадем нужната почит“, казва доктор Таня Харисън и признава, че имало хора, които искали мисията да се прекрати веднага, но срещнали солиден отпор от учените.\r\n5111 дни на Марс. Толкова прекарва \"Опортюнити“. В първите дни, учените се стараят да съберат колкото се може повече информация за планетата, преди марсохода да е умрял. Предполага се, че праха на Червената планета ще закрие панелите му три месеца след кацането. Но се случва точно обратното – вятърът на Марс чисти слънчевите панели и подарява на \"Опортюнити“ следващите 14 години живот. Първите пет години, учените се обзалагат на по 20 долара дали роувърът ще оцелее и тази годна. След като винаги губят от оптимистите, които вярват, че ще оцелее, залаганията спират.\r\n\"Опи“, както го наричат на галено експертите от НАСА е най-дълго служещата машина на повърхността на друга планета.\r\n\"Имаше сълзи. Имаше прегръдки. Имаше смях и споделяне на спомени“, пише Таня Харисън в своя Twitter акаунт, а колегите и допълват: \"Сбогом \"Опи\". Сбогом, стари приятелю“.", "date": "2019.02.14", "title": "Сбогом, Опи! След 5111 дни на Марс, \"Опортюнити\" официално е мъртъв"}
{"url": "https://www.dnes.bg/index/2019/02/14/simvolite-na-liubovta-pod-zaplaha-ot-globalnoto-zatopliane.402108", "text": "Влюбените по цял свят празнуват Деня на свети Валентин, но климатичните промени въздействат върху символите на любовта. Ройтерс направи обзор на застрашените от глобалното затопляне символи на любовта.\r\n златните пясъчни ивици на екзотични острови за романтично прекарване на меден месец като остров Бали или Малдивите са застрашени от покачването на океанското ниво. Повишаването на температурата на морската вода кара коралите да губят своите окраски и учените отчитат, че в резултат от замърсяването и прекомерния риболов до 2050 г. 90% от кораловите рифове може да изчезнат. Въпреки въвеждането на строги национални забрани, замърсяването с пластмаса излага на риск цели държави като Сейшелските острови и Вануату.\r\n                \n                 от векове Париж е известен като град на любовта. Но през последните няколко години той често е обвит в смог, което накара властите периодично да забраняват движението по Шанз-Елизе. Почти 85% от 10-те милиона парижани са изложени на вредни газове. Съдържанието им надвишава заложените през 2017 г. за постигане цели. Във Франция замърсяването на въздуха причинява смъртта на 48 000 души годишно. Това е третата причина за смърт след пушенето и консумацията на алкохол, се казва в проучване от 2016 г. на Френската агенция по обществено здраве.\r\n: преди 14 февруари магазините са препълнени с шоколади в чудати опаковки и е трудно да си представим, че лакомството може да свърши. Какаото е топлолюбива култура, но за да порасне, се нуждае от дъжд и сянка. Производителите се опасяват, че обезлесяването и изменението на климата ще намалят добива на какао.\r\nАмериканското дружество \"Моделийз интернешънъл\", което произвежда шоколадовите продукти \"Милка\" и \"Кедбъри\", предупреди, че през следващите 30 години районите - традиционни производители на какао (Кот д'Ивоар и Гана произвеждат 60% от световния добив на какао) ще станат неподходящи за неговото отглеждане.\r\n лозарите в областта Шампан в Източна Франция, където се произвежда известното искрящо вино, казват, че лозите връзват по-рано заради топлото време. Някои лозари закупуват земи в Южна Англия, за да продължат да отглеждат и след климатичните промени гроздовия сорт с уникален вкус, от който всяка година се продават 310 милиона бутилки. Учените предупреждават, че затопляне с 2-4,9 градуса Целзий през този век в сравнение с прединдустриалната епоха ще окаже натиск върху селското стопанство в световен мащаб.\r\n романтичните разходки с гондола по венецианските канали може да престанат, а историческият площад \"Сан Марко\" рискува да изчезне вследствие на все по-опустошителните бури в резултат на климатичните промени, казват експерти. Италия гради укрепления против наводнения, за да запази този крехък град - един от многото паметници на културното наследство в застрашения от ерозия и наводнения Средиземноморски регион. Климатолозите към ООН предвиждат, че парниковите емисии могат да доведат до покачване на нивото на океана с 59 см до 2100 г. (БТА)", "date": "2019.02.14", "title": "Символите на любовта под заплаха от... глобалното затопляне "}
{"url": "https://www.dnes.bg/obshtestvo/2019/02/14/oshte-12-deca-s-klinichna-kartina-na-morbili.402132", "text": "Още 12 души имат клинична картина на морбили. Утре се очакват резултатите от лабораторните изследвания, съобщи Радосвета Филипова, експерт от Министерството на здравеопазването, пред журналисти. \nФилипова каза още, че не може да се говори за епидемия, а за епидемичен взрив на заболяването.\r\nВсички са деца са на възраст от 5 месеца до 9 години.\r\nТри деца са в доимунизационна възраст, като предстои да се изясни статусът на останалите.\r\nВаксини срещу морбили има, подчерта Филипова. По-рано днес от пресслужбата на МЗ съобщиха за пет потвърдени случая на морбили.\r\nНа всички регионални здравни инспекции в страната е разпоредено чрез общопрактикуващите лекари да бъдат издирени и установени всички лица от 13-месечна до 18-годишна възраст без данни за имунизация и с пропуск в имунизационната схема и незабавното им обхващане с една доза ваксина срещу морбили, паротит и рубеола.\r\n\r\n ", "date": "2019.02.14", "title": "Още 12 деца с клинична картина на морбили "}
{"url": "https://www.dnes.bg/notifikacii/2019/02/14/vietnam-uspeshniiat-produkt-na-socializma-i-kapitalizma.402125", "text": "Виетнам е една от най-бързоразвиващите се напоследък страни в света. Само за миналата година външните инвестиции в страната са 39,5 млрд. долара. Това коментира  в ефира на .\r\nВиетнам дели първо и второ място с Тайланд по износ на ориз, съобщи гостът. \"В страната са намерили място всички големи многонационални компании. За изминалите 10 години всяка година се реализират по над 20 млрд. външни вложения. Там се произвеждат 12 вида леки коли. Политиката на правителството доведе до това страната да е незаобиколим стълб в Югоизточна Азия в един пазар от 650 млн. души, от които към 2024 г. около 40% ще бъдат средна класа\", разкри още инженер Димчев.\r\n                \n                През 2017 г. Световната банка определи, че през 2020 г. Виетнам ще бъде в редиците на развитите страни, като коригира прогнозите си за 2019 г., а до 2024 г. ще бъде индустриално развита страна, констатира гостът.\r\n\"В момента Виетнам има население от близо 100 млн. души. Населението е изключително трудолюбиво. Виетнам е страната, взела най-доброто от социализма и капитализма. През 2005 г. бе определена като пета страна в света за справяне с бедността. 65% от населението е до 35-годишна възраст. В някои райони все още има излишна работна ръка. Това води до износ на тази работна ръка, включително и към България. В момента само отделни фирми пробиват, но все още нещата не са изпипани в нормативно отношение. Готовност от страна на Виетнам има, а перспективите за сътрудничество с България в този аспект се подобряват\".\r\nВиетнам изнася и фермери за Африка, където обучават африканските граждани на земеделие, отбеляза председателят на Българското дружество за приятелство с Виетнам. \"Образованието е на много високо ниво. При продажба на предприятие винаги държавата си запазва 51%, т.е. не се извършва пълна приватизация. Тези държавни средства се пренасочват към перспективните за страната отрасли, например за IT сектора. Отделя се внимание и на роботизацията\", допълни той.\r\nНякои тризвездни хотели във Виетнам съперничат по обслужване и обстановка на нашите петзвездни хотели, добави още Симеон Димчев. \r\nВижте още от интервюто на сайта на .", "date": "2019.02.14", "title": "Виетнам - успешният продукт на социализма и капитализма"}
