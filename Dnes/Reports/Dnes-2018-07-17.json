{"url": "https://www.dnes.bg/notifikacii/2018/07/17/levovete-v-evro-realistichno-ili-fantastichno.382526", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nФинансовите министри на страните, приели еврото в Брюксел решиха, че до една година България може да очаква да бъде приета в \"чакалнята\" на Еврозоната, като вързаха влизането ни с присъединяването на страната към банковия съюз.\n\r\nМинистърът на финансите Владислав Горанов обаче обясни, че допълнителните шест месеца по подготовка на членството в съюза може да забави още кандидатстването ни за приемане на еврото.\n\n\n\r\n\"Това няма да се случи до догодина. Има да се свърши още много работа - трябва първо да се присъединим към банковия съюз, към механизма за наблюдение за подпомагане на банки с проблеми. Във фонда, който подпомага банките с проблеми, първоначално ще трябва да внесем 1 милиард евро, който е близо 2% от БВП\", бе категоричен финансовият експерт Мика Зайкова, а икономистът Красен Станчев потвърди позицията й.\r\nЗайкова напомни, че освен това трябва да се направи промяна в законодателството ни, както и да се ускорят делата за несъстоятелност.\n\r\n\"Ние трябва да си свършим работата по съдебната реформа, корупцията и организираната престъпност\", каза тя в студиото на .\n\r\nКрасен Станчев допълни, че разбирането българската ситуация добре води до удължаване чакането в \"чакалнята\".\n\r\nАнализаторите се обединиха около мнението, че на хоризонта на 2030 г. можем да очакваме присъединяване.\n\r\n\"Централна банка направи предписания за 4 банки, които сега се изпълняват, но изискванията са към цялата икономика. Ако харчим пари за АЕЦ \"Белене\" или за отбрана и правим това на кредит, ще имаме загуби. Не трябва да се приемат глупави идеи\", предупреди Станчев.\n\r\nМика Зайкова бе на мнение, че България има много още работа по време на престоя си в \"чакалнята\". \"България е инвестиционна пустиня. В сравнение с 2017 г. за същия период инвестициите са намалели наполовина. Нещо повече - български инвеститори дори излизат навън\", каза тя.\n\r\nИкономистът Красен Станчев сравни сегашната ситуация с период от \"политическа мода\" и каза, че повечето държавни дългове напомнят на 30-те години от миналия век.", "date": "2018.07.17", "title": "Левовете в евро: Реалистично или фантастично?"}
{"url": "https://www.dnes.bg/balkani/2018/07/17/bombi-i-narkovoina-po-ulicite-bitkite-na-chernogorskata-mafiia.382498", "text": "\r\nБомбени атентати, взривове, шум на линейки. Не е размирно място в Близкия Изток, а всъщност място на запад от България - Черна гора.\r\nМарт 2018 г. спасителна операция на пожарната и спешна помощ в черногорската столица Подгорица.\r\nТова е шести атентат от началото на годината в Черна гора, където враждуващи мафиотски кланове от години водят жестока борба.\r\r\n                    \r\n                    \"Това е някакъв ужас. Държавата трябва някак да реагира. Трябва да направи нещо, за да успокои хората\", споделя местен пред .\r\nЗатова полицията често публикува клипове от спецакции, при които командоси нахлуват в жилища и сгради, арестуват заподозрени, конфискуват оръжия и пари.\r\nНо дали тази показност не значи, че Черна гора не може да овладее ситуацията? За страната е важно да се справи с организираната престъпност, за да успее да се присъедини към ЕС през 2025 г.\r\nПреди да се появят двата най-опасни клана в страната не е имало такива проблеми. Полицията за първи път се сблъсква с такива битки.\r\nКървави битки клановете водят и в крайбрежния и много популярен град Котор. Това още повече напряга местните, защото битките на клановете засягат не само тях, а и туризма и поминъка на местните.\r\n", "date": "2018.07.17", "title": "Бомби и нарковойна по улиците: Битките на черногорската мафия"}
{"url": "https://www.dnes.bg/notifikacii/2018/07/17/igrata-geokeshyr-misteriozni-sykrovishta-riskovi-lokacii.382451", "text": "\n\r\n\r\n\r\n\r\n\"Геокешинг\" представлява лов на \"съкровища\" и доста прилича на нашумялата преди време Pokemon GO. Тя, обаче, съществува от много по-отдавна и крие доста повече опасности.\r\nВсичко започва през май 2000 година, когато Дейв Улмър оставя огромна кофа близо до горист път, недалеч от дома си в Портланд, щата Орегон. Вътре пък оставя тефтерче за \"регистрация\" и няколко дрънкулки за размяна.\rСамо за няколко дни скритото съкровище е посетено 2 пъти, а никой не подозира колко глобална всъщност ще стане играта. Пръв съкровището открива Майк, който започва да документира приключението в своя личен сайт. Постепенно и други хора разбират за играта, а до юли 2000 г. \"ковчежета\" могат да бъдат намерени дори във Вашингтон. Потенциалът на новата мания е заеблязан от Джеръми Айриш.\r\nЗаедно с Майк измислят името \"Геокешинг\", създават нов, по-модерен уебсайт и така ловът на съкровища започва в цял свят. Ковчежета могат да бъдат намерени на различни локации в над 100 страни по земното кълбо.\r\nИграта е проста – търсач на съкровища намира ковчежето с помощта на мобилно приложение, на което са отбелязани скритите своеобразни сандъци. Чрез GPS играчите откриват геокешърите. Регистрират се като търсачи в намиращото се вътре тефтерче. Могат да вземат някоя от дрънкулките вътре и да оставят нещо друго в замяна.\r\nНа пръв поглед всичко изглежда невинна игра, която изправя децата пред поредното приключение, развива различни умения, чувството им за ориентация. Съкровищата са с различна трудност, а локациите най-различни.  Почти като скаутски лагер. Но няма нито скаути, нито пък лагер.\r\nНе закъсняват и инцидентите. През 2011 г. младеж на 21 години загива докато търси съкровище, обозначено на картата в играта. Ковчежето било отбелязано с ниско ниво на трудност. Това довело и до широка дискусия относно етиката на играта – застрашава ли живота на децата и защо излага на риск тяхната сигурност?\r\nТова води и до промени в правилата на ползване – на сайта е изписано, че играчите се съгласяват да играят и откриват предметите \"на своя собствена отговорност\".\r\nПрез 2015 г. група младежи били забелязани да навлизат доста навътре в езеро във Великобритания. Бреговата охрана веднага предприела мерки и децата били върнати обратно на брега.\r\nПоследният случай е през юни тази година. Силна буря изненадва четирима души в Чехия докато търсят поредното съкровище на \"Геокешър\" в подземен тунел. Прииждащата вълна буквално ги отнесла. В резултат една жена е намерена удавена, а друг от групата все още се издирва.\r\nНе можем да кажем, обаче, че играта е съвсем опасна. Регистрирани са и случаи, в които \"Геокешър\" всъщност води до щастливи развръзки.\r\nПрез 2008 г. двама алпинисти се губят в планината. Прекарват две мразовити вечери в пещера, когато се натъкват на ковчеже от играта. Вътре имало мобилен телефон. Така двете момчета успели да се свържат със спасителните служби и били спасени.\r\nПрез октомври 2016-а пък по време на поредния лов за съкровища, група младежи откриват катастрофирал автомобил на дъното на клисура, недалеч от Вашингтон. Шофьорът бил заклещен вътре. Децата веднага се обадили на Спешна помощ и успели да предотвратят фаталната развръзка.\r\nМного пъти скритите контейнери със съкровища са предизвиквали и паника. Няколко училища са били евакуирани поради подозрения за скрита бомба, а много от тях са били и обезвреждани от сапьори. Такъв инцидент има дори в Дисниленд, който е бил напълно затворен поради сигнал за опасност.\r\n\r\nЛокациите са в цялата страна, а по-голямата част от скритите ковчежета се намират в Западна България и по Българското Черноморие. Само преди по-малко от две седмици дете беше забелязано от полицията да върви по АМ \"Тракия\" в търсене на ковчеже.\r\nИграта обаче е напълно легална във всички страни, освен Северна Корея, където е незаконно да притежаваш GPS или мобилно устройство. Играта е приета добре и от органите на реда, когато разберат каква е нейната идея.\r\nТова, обаче, изглежда доста спорно предвид често рисковите локации, на които са скрити \"съкровищата\", които очевидно излагат живота на играчите на риск.\r\n", "date": "2018.07.17", "title": "Играта \"Геокешър\": Мистериозни съкровища, рискови локации?"}
{"url": "https://www.dnes.bg/rusia/2018/07/17/strasburg-osydi-rusiia-za-ubiistvoto-na-politkovskaia.382493", "text": "Европейският съд по правата на човека се произнесе по жалбата на близки на застреляната руска журналистка Анна Политковска и осъди Русия да им изплати 20 000 евро компенсации за това, че \"не е успяла да осъществи подходящите мерки при разследването, за да установи поръчителите на убийството\" през 2006 г., предаде Франс прес.\n\r\nЖалбоподатели по делото са Раиса Мазепа, Елена Кудимова, Вера Политковская и Иля Политковски (майката, сестрата и децата на Анна Политковская), съобщава БТА.\r\nСпоред съда руската държава не е изпълнила задълженията си, свързани с ефективността и продължителността на разследването, по силата на Европейската конвенция за правата на човека от 1950 г., с 5 гласа \"за\" и 2 \"против\", на руския и словашкия съдия, съдът постанови, че е имало нарушение на член 2 от Конвенцията \"За правото на живот\".\r\r\n                    \r\n                    Съдът в Страсбург признава, че разследването е довело до видими резултати, тъй като петима мъже са били пряко обвинени за убийството, но допълва, че при убийство от този род не може да се приеме, че разследването е било адекватно, щом не са били положени усилия да се установи поръчителят.\r\nСпоред съда, макар че руските власти са обвинили и осъдили група хора, непосредствено свързани с поръчковото убийство, те не са предприели нужните следствени действия, за да разкрият поръчителя или поръчителите. Те са насочили разследването си към руски бизнесмен, живеещ в Лондон, вече починал, но не са уточнили средствата, използвани, за да се върви по тази следа.\r\nСъдът смята, че е трябвало да бъдат проучени и други хипотези, включително изложените от жалбоподателите, които твърдят, че агенти на Федералната служба за сигурност или администрацията на Чеченската република са замесени, като напомня, че разследващата журналистка е проучвала твърдения за нарушения на човешките права в Чечения и многократно е критикувала политиката на президента Владимир Путин. Днешното решение не е окончателно и може да бъде обжалвано до три месеца.", "date": "2018.07.17", "title": "Страсбург осъди Русия за убийството на Политковская"}
{"url": "https://www.dnes.bg/world/2018/07/17/rusiia-i-ukraina-pregovariat-za-gaza-do-evropa-ot-2020-g.382520", "text": "Русия и Украйна започнаха днес преговори по бъдещето споразумение за пренос на газ от Русия към Европейския съюз.\r\n \r\nПреговорите се проведоха в Берлин с посредничеството на Европейската комисия и набелязаха темите и графика на разговори.\r\n \r\nНастоящото споразумение за преноса на руска газ през Украйна за Европа, включително за България изтична на 31 декември 2019 г. Първоначално плановете на Кремъл бяха то да намали десетократно транзита през украинската тръба за сметка на двата нови газопровода – \"Северен поток\" 2 и \"Южен (Турски) поток\".\n\n\n\r\n \r\n\"Знаем, че руската страна иска да бъде отговорен доставчик, Украйна – транзитьор, а Европа е сериозен клиент\", заяви вицепрезидентът на Европейската комисия Марош Шефчович, който посредничи между страните.\r\n \r\nРуският енергиен министър Александър Новак и шефът на \"Газпром\" Алексей Милер участваха в преговорите в Берлин, а Украйна беше представена от външния министър Петро Климкин и шефа на \"Нафтогаз\" Андрей Коболев. На разоговорите е присъствал и германският министър на енергетиката Петер Алтмайер.\r\n \r\nСтраните са се съгласили първите фактически разговори на експертно ниво да се проведат в средата на септември, а министрите ще се включат отново през октомври. Европейската комисия предлага кръговете преговори да се провеждат на всеки 6-8 седмици, \"за да се запази динамиката на разговорите\".\r\n \r\nСред първите теми, които ще бъдат поставени на масата на преговорите са нова оценка за нуждите на ЕС от газ през следващото десетилетие, определяне на нови тарифи и условията по допуск на трети доставчици до тръбите. Причината е че европейското енергийно право беше въведено в украинското законодателство и бъдещият преноз на газ през Украйна ще трябва да отговаря на условията на третия енергиен пакет, който изисква разделяне на собствеността от преноса по тръбите, както и изключва възможността само газ от един доставчик да преминава през тях.\r\n \r\n\"Днес беше добър ден, даващ началото на сложен и труден процес. Убеден съм, че ако разговорите продължавт в същия дух, ще постигнем позитивен резултат\", заяви Шевчович. Очаква се утре той да информира държавите членки за постигнатите договорености в Берлин.\r\n \r\nРуската и украинската страна не коментираха пред медиите началото на преговорите. Руското министерство на енергетиката публикува само комюнике, в което се казва, че са били обсъдени перспективите на световния и европейски газов пазар.\r\n \r\nПрез април шефът на \"Газпром\" Милер коментира, че компанията може да запази доставките през Украйна на около 10-15 млрд куб метра годишно, \"ако украинската страна докаже икономическата целесъобразност на новия договор\". Според Милер \"Газпром\" се преориентира на север и няма да има ресурси да се поддържат сегашните нива на доставки през централния газопровод, минаващ през Украйна. През миналата година пренесеният през украинската тръба газ към Европа е бил 93 млрд куб см, като Киев е получил 3 млрд. долара транзитни такси за тях.\r\nВ началото на март \"Газпром\" върна предварително платените от \"Нафтогаз\" пари за доставките на газ, след като международния арбитраж в Стокхолм отсъди 2,56 млр- долара компенсации в полза на Украйна за недоставени количества транзитен газ по настоящето споразумение.\r\nДействащият договор за пренос между Русия и Украйна беше подписан през 2010 гц от тогавашните президенти на Русия и Украйна Дмитрий Медведев и Виктор Янукович. Срещу намаляването на цената за газа за Украйна, Киев се съгласи да удължи до 2047 г наема на руския военноморски флот в черноморската база в Севастопол. През 2014 г. Севастопол и Крим бяха анексирани от Русия.", "date": "2018.07.17", "title": "Русия и Украйна преговарят за газа до Европа от 2020 г."}
{"url": "https://www.dnes.bg/zvezdi/2018/07/17/driu-barimor-tyrsi-gadje-v-saitove-za-zapoznanstva.382500", "text": "Вероятно ви е трудно да си представите, че жена като Дрю Баримор си търси мъж в сайтове за запознанства, но това е самата истина. Или поне бе така доскоро.\n\r\nЗвездата от \"Ангелите на Чарли\" разкри, че е опитала да излиза по срещи чрез няколко приложения за онлайн срещи, но така и не ѝ се получило.\n\r\nАктрисата, която през 2016 се раздели със съпруга си Уил Копълман, който е баща на двете ѝ дъщери Олив (5) и Франки (4), сподели още, че известността ѝ се оказвала прекалено голяма пречка да си намери мъж по този начин.\n\r\n„Престанах с онлайн срещите. Беше доста забавно. Свикнала съм от малка да работя пред публика, затова и излизането на сляпа среща ми изглеждаше много привлекателно. Лошото е, че тя е сляпа само за мен, тъй като съм известна и това не работи добре за романтичния ми живот“, сподели пред Entertainment Tonight Баримор.\r\n                    \r\n                    \r\nДрю се оплака, че никой от приятелите ѝ не ѝ помага да си намери мъж.\n\r\n\"Никой никога не ме урежда с мъж. Имам едни и същи приятели от толкова отдавна, че вече мисли в ритъм и никой не гледа на мен по този начин“, добави актрисата.\r\nВижте още новини за звездите в ", "date": "2018.07.17", "title": "Дрю Баримор търси гадже в сайтове за запознанства"}
{"url": "https://www.dnes.bg/notifikacii/2018/07/17/rezervirash-onlain-hotel-registrirat-te-vednaga-v-mvr.382506", "text": "От май догодина, още преди началото на активния летен сезон, всеки гост на хотел ще бъде регистриран онлайн в реално време и в МВР. Това ще стане възможно след пускането на Единната система за туристическа информация (ЕСТИ). За внедряването й днес министърът на туризма Николина Ангелкова подписа договор с фирмата изпълнител.\r\nПо думите й въвеждането на информацията ще е ежедневно, автоматично, по защитени канали.\r\n\"Предварителните прогнози показват, че в рамките на 3 години след въвеждането очакваме ръст на приходите от нощувки с 20%, на база на сега регистрираните\", уточни министърът и добави, че системата ще обхване всички места за настаняване, както от клас А, така и клас Б.\rАнгелкова припомни, цитирана от \"Монитор\", че въвеждането на данните е задължително по закон.\r\n\"Хотелиерите сами ще го правят и трябва да става веднага, в реално време при пристигане на туриста. Ще има възможност и за обратна връзка. Вграждането на системата няма да струва нищо за бизнеса, тъй като тя ще бъде интегрирана в системата, с която те работят в момента. Последният етап от изграждането включва обучение на потребителите и администраторите на системата, както и дистанционно обучение на потребители на системите. От наша страна ще бъде извършван непрекъснат контрол\", добави тя.\r\nОтносно местата за настаняване в отдалечените райони, където има проблеми с достъпа до интернет, министърът обясни, че е предвидено информацията за гостите да се дава на хартия в кметствата веднъж месечно.\r\n\"Кои са тези райони ще стане ясно още през август 2018 г., когато ще бъде направен списък и ще бъде качен на сайта на министерството\", поясни Ангелкова.\r\nМинистърът припомни за началото на работата по системата, което датира от преди 2 години.\r\n\"След година и половина обжалвания вече се дава старт на реализация на системата. Стойността на договорът е 1,128 млн. лв. с ДДС. Шест месеца е срокът за техническото задание, след това има тестови период\", каза още тя и добави, че през март ще бъде представена демоверсията на ЕСТИ. Според нея с напредване на технологиите ще има възможност хотелиерите да могат да попълват данните за гостите и през смарт телефоните си.\r\nСистемата няма да е публична и изцяло се гарантира защитата на личните данни на всички потребители. Ще има ограничен достъп на база на различните правомощия разписани по закон. Системата ще се администрира от министъра на туризма. Достъп до нея ще имат кметовете, МВР, НАП - съобразно техните компетенции. Достъп само до техните профили ще имат представителите на бранша и управителите на хотелите, които въвеждат данните, така че максимално се гарантира защитата на личните данни.\r\nОт ЕСТИ ще може да се черпи и открита информация, която да подпомага бизнеса, като например колко туристи са посетили даден район. Тези справки от системата ще помагат да се правят по точни анализи на състоянието на сектора и ще дадат възможност на предприемачите да планират по-добре инвестициите си.\r\nПървият етап е планиране на проекта. След това до 25 август ще се прави анализ на данните и изискванията и подготовка на спецификациите, дизайна и проектиране. До 31 ноември пък ще продължи разработването на системата.", "date": "2018.07.17", "title": "Резервираш онлайн хотел, регистрират те веднага в МВР "}
{"url": "https://www.dnes.bg/football/2018/07/17/levski-nadvi-vaduc-i-bezslavno-otpadna-ot-liga-evropa.382525", "text": "Левски стигна до измъчена победа с 3:2 над Вадуц в реванша от първия квалификационен кръг на Лига Европа и с общ резултат 3:3 отпадна от надпреварата заради головете на тима от Лихтенщайн на чужд терен.\r\nДрамата на стадион \"Георги Аспарухов\" бе пълна, след като футболистите на треньора Делио Роси не успяха да се справят с гостите, а сред основните виновници да се стигне това бяха двамата вратари на \"сините\"\r\nПърво Божидар Митрев не се намеси по най-добрия начин при гола на Мохамед Колибали (25), а после неговата смяна Мартин Полачек излезе неразчетено и позволи на Игор Тадич (53) да се разпише. За да бъде драмата пълна, при резултат 2:2 в 74-ата минута Сержиу Буш изпусна дузпа.\r\nТака Левски за поредна година отпада още в началото на европейския си поход и отново ще се опита да насочи силите си към мачовете от родното първенство.", "date": "2018.07.17", "title": "Левски надви Вадуц... И безславно отпадна от Лига Европа"}
{"url": "https://www.dnes.bg/politika/2018/07/17/bez-elektronni-lichni-karti-niama-e-glasuvane.382518", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОт години в България се говори за електронното гласуване и въпреки обещанието, че на изборите за евродепутати догодина това ще е факт, дистанционното гласуване изглежда като далечна мечта. \n\r\nТази алтернатива плахо започва да печели все повече привържаници. Все повече страни въвеждат механизма, а нарастващата дигитализация във всички сфери от живота и големият брой българи в чужбина, правят електронното гласуване все по-търсен и желан вариант.\n\r\nЩе успеем ли да спазим законите и дистанционното гласуване да стане факт от догодина - в предаването \"Директно\" по  коментират Цветозар Томов и Камелия Нейкова от ЦИК, както и експертът по електронно управление Божидар Божанов. \r\n                    \r\n                    \r\nЕкспертите са категорични - без електронна система за идентификация, няма електронно гласуване. Системата, обаче, много закъснява, а проточената процедура носи със себе си и други последици. За да можем да гласуваме електронно, първо факт трябва да станат новите лични карти с чип, които да служат за нашата електронна идентификация. В интернет се появиха спекулации, обаче, че ще можем да гласуваме електронно и с банковите си карти. Възможно ли е това?\n\n\n\n\r\n\"Искам да стане ясно за всички, че това категорично не е вярно. Електронната банкова карта е само вторично, допълнително средство за идентификация\", заяви в предаването Камелия Нейкова от Централната избирателна комисия. \n\r\nКакво трябва да направи държавата, за да може електронното гласуване да е факт от догодина? \n\r\nОсвен това ЦИК ще трябва да наблегне много на това как точно ще се случва процедурата. Разяснителната кампания е критично важна, но това няма как да се случи докато технически не е ясно как ще се гласува, категорични са от избирателната комисия. \n\r\nЕкспертът по електронно управление, обаче, е категоричен, че няма нужда системата за електронно гласуване да чака изграждането на тази за електронна идентификация. \n\r\n\"Тя може да бъде изградена по-рано и след това да бъде свързана\", коментира Божидар Божанов. \n\r\nТехническото задание на системата за електронно обсъждане, обаче, е обект на обществено обсъждане към момента, което би трябвало да приключи до средата на август. Ще можем ли скоро да гласуваме дистанционно?\r\n ", "date": "2018.07.17", "title": "Без електронни лични карти – няма е-гласуване"}
{"url": "https://www.dnes.bg/zvezdi/2018/07/17/tialoto-niama-da-ostane-nedokosnata-zabi-60-godishen.382503", "text": "Наскоро разведеният супермодел Ел Макферсън вече има нов мъж в живота си.\r\nАвстралийската красавица, която наскоро приключи 4-годишния си брак с милиардера Джефри Софър, беше уловена от папараците да се целува на пазар в Маями с дискредитирания лекар Андрю Уейкфийлд.\r\nБританецът Уейкфийлд нашумя преди години като активист против ваксинациите и предизвика много противоречия.\r\nНе се знае откога 54-годишната Ел, известна с прякора \"Тялото\", върти любов с 60-годишния Андрю, но от снимките се вижда, че е много щастлива с него.\r\nЕл има двама сина от връзката си с швейцарския банкер Арпад Бюсон, а според медиите е взела 80 милиона долара след развода си със строителния предприемач Софър.\r\nВижте още за звездите в ", "date": "2018.07.17", "title": "\"Тялото\" няма да остане недокосната. Заби 60-годишен"}
{"url": "https://www.dnes.bg/obshtestvo/2018/07/17/1100-bylgari-se-nujdaiat-ot-transplantaciia-na-organ.382496", "text": "Броят на българите, които се нуждаят от трансплантация на орган, е около 1100 - 1150 души, като най-много са тези, които имат нужда от нов бъбрек - близо 950 човека, каза днес във Варна началникът на Изпълнителната агенция по трансплантация /ИАТ/ д-р Марияна Симеонова, която участва в церемония по награждаване на медици от Спешна помощ, организирана от пациентски организации \"Заедно с теб\".\n\r\nЗаконодателството у нас е много добре уредено, а най-хубавото е, че българите са добри хора и са склонни към донорство, каза Симеонова, пише БТА.\n\r\nТя посочи, че основната задача пред агенцията е да се изгради организацията за реакция при възникване на ситуации на болнично ниво. Според Симеонова в няколко болници този проблем вече е разрешен. Като добри примери тя посочи лечебните заведение във Варна, Плевен, Велико Търново, Сливен, Ямбол. Донорството се случва благодарение на болниците в страната, а не на тези в София, допълни Симеонова.\r\n                    \r\n                    \r\nДиректорът на ИАТ каза още, че от началото на тази година у нас са възникнали около 15 донорски ситуации, от които 8 са реализирани. Проблемът при неизпълнените е най-често откриване на заболяване у донора, което не позволява трансплантиране на орган.", "date": "2018.07.17", "title": "1100 българи се нуждаят от трансплантация на орган"}
{"url": "https://www.dnes.bg/rusia/2018/07/17/helzinki-2018-a-lovkiiat-putin-nadhitri-slabiia-trymp-kak.382505", "text": "Преди повече от три десетилетия американският и съветският лидер се срещнаха в малка северна столица, а голяма част от света колективно затаи дъх. Двете водещи ядрени сили бяха изправени пред екзистенциални предизвикателства, а ядрените им арсенали се раздуваха без контрол. Необходимо беше да се направи нещо, за да се излезе от тази безизходица.\n\n\n\r\nВчера двамата лидери не бяха Роналд Рейгън и Михаил Горбачов, които се срещнаха в Рейкявик, Исландия, на 11-12 октомври 1986 г., а Доналд Тръмп и Владимир Путин, които разговаряха във финландската столица Хелзинки. Разликите между тези две срещи на върха не биха могли да бъдат по-поразителни, но залозите бяха не по-малко екзистенциални.\r\r\n                    \r\n                    Книгата на Гийом Серина \"Невъзможна мечта\", която тъкмо преведох от френски и ще бъде издадена следващата пролет с предговор от Горбачов, описва как съветският лидер смая Рейгън с предложение двете страни напълно да унищожат ядрените си арсенали. Светът никога не е бил по-близо до премахване на най-заплашителната и дестабилизираща сила на планетата. Това предложение, станало известно като \"нула ядрени оръжия\", се провали единствено заради нежеланието на Рейгън да се откаже от своята любима, макар и напълно непрактична, система за космическа отбрана \"Междузвездни войни\".\r\nСъединените щати в крайна сметка излязоха победители. Три години по-късно настъпи краят на комунизма, както и на господството на ранения и обеднял Съветски съюз над половин Европа.\r\nТози път Вашингтон имаше още една несравнима възможност. Но в Хелзинки вчера американският президент беше надхитрен от един ловък руски лидер, играещ от позицията на неоспорима сила, забавлявайки се със своя доста отслабен колега. Нещата можеха да се развият много различно. И наистина, вероятно ще минат дни, седмици или месеци, докато разберем какви отстъпки е направил всъщност Тръмп на Путин. Само можем да знаем какво не призна Путин на съвместната им пресконференция след това.\r\nРуският лидер каза, че никой от военните му служители не се е намесвал по какъвто и да е начин в изборите в САЩ. Юристите, работещи по разследването на американския специален прокурор Робърт Мълър за намеса в изборите, обаче посочиха поименно 12 руски военни разузнавачи от Главното разузнавателно управление, които според американското разузнаване наистина са проникнали в демократичната система на САЩ. Обвинителният акт срещу тях обяснява как те са извършили това, буквално до последното натискане на компютърната клавиатура.\r\nСъщо така знаем, че Путин все пак няма да признае, че е нахлул в съседна Украйна и е завзел голямо парче от нейната територия под дулото на оръжието, и че Тръмп не постигна никакво признание на този факт от него.\r\nМоже да има начин за нови преговори за ограничаване на ядрените арсенали на двете страни. Но без да има меморандуми или подписани заявления непосредствено след срещата, нямаме представа как може да бъде постигнато това, ако въобще стане.\r\nТази среща на върха даде на света тъкмо това, което Путин искаше от самото начало - да бъде признат от човека, който би трябвало да бъде лидер на свободния свят, за легитимен член на клуба на водещите сили. А това беше истинският подарък, който даде Тръмп - да стоят като големи приятели на поставени един до друг подиуми, разменяйки си комплименти, усмивки и ръкостискания.\r\nВсичко това става в момент, когато съюзниците на Америка стоят отстрани и гледат как годините на успешна изолация на една държава парий идват към тъжен и доста непредсказуем край. За разлика от изхода от срещата между Рейгън и Горбачов, днес остават нерешени толкова много въпроси - заложени мини за бъдещето на демокрацията и единството на самия западен съюз.\r\n/БТА/\r\n ", "date": "2018.07.17", "title": "Хелзинки, 2018-а: Ловкият Путин надхитри слабия Тръмп. Как?"}
{"url": "https://www.dnes.bg/akoshtete-vqrvaite/2018/07/17/kakvo-ti-triabva-za-liatoto-ednorog-pryskachka-kak-kakvo.382476", "text": "Надуваемите дюшеци за басейн или море са сред най-хитовите плажни атрибути за лятото. Измислят се все по-интересни модели, като дюшеци-емотикони, дюшеци-пеперуди, дюшеци-диня. \r\nА розово фламинго е любимото надуваемо изделие за трето поредно лято.\r\n \r\nЗамисляли ли сте се обаче какво може да сложите около басейна или в двора на къщата? Голям и шарен еднорог-пръскачка, според последните тенденции.\r\n \r\nТой също е надуваем, а водата изпръсква от него, естествено, през магическия му рог.\r\n \r\nМоже да се използва както за поливане и освежаване на тревата и растенията, така и за игри и разхлаждане в горещите дни. \r\n \r\nЕднорогът си остава вечна класика и сякаш манията по него няма да отшуми никога.\r\n \r\n", "date": "2018.07.17", "title": "Какво ти трябва за лятото? Еднорог-пръскачка, как какво!"}
{"url": "https://www.dnes.bg/cars/2018/07/17/za-gradskata-djungla-nai-kompaktnite-i-ikonomichni-avtomobili.382489", "text": "\n\r\nБританското издание Herald подготви класация за най-икономичните автомобили за движение в градски условия.\r\nТези 6 автомобила са избрани по няколко критерия – компактни размери, нисък разход на гориво и популярност на пазара.", "date": "2018.07.17", "title": "За градската джунгла: Най-компактните и икономични автомобили"}
{"url": "https://www.dnes.bg/politika/2018/07/17/modernizaciiata-na-armiiata-zapochva-sigurnostta-na-nivo.382524", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗаместник-министърът на отбраната Анатолий Величков увери, че модернизацията на армията ни вече е започнала като процедури. По думите му това е дълъг процес, който предполага изграждане на система и отбранителни способности, идващи от парите на българския данъкоплатец.\n\r\n\"Предвидените средства за отбраната ще произведат сигурност за страната. За пръв път от 30 години със средствата за отбрана ще се произведе брутен продукт в България. В бъдеще тези машини ще бъдат поддържани от български предприятия\", заяви той пред .\n\n\r\n                    \r\n                    \r\nАнатолий Величков отбеляза, че са отделени 371 млн. лева, за които той не се съмнява, че ще стигнат до Българската армия. Зам.-министърът на отбраната подчерта, че държавата ще използва новите машини 35 години.\n\r\nСпоред него спънките по модернизацията на армията може да дойдат от финансово естество. Друг възможен проблем е промяна на геополитическата обстановка, която да ни принуди да търсим друго въоръжение.\n\r\nНа 1 октомври държавата очаква да получи всички оферти за новите изтребители. Ще бъде съставена междуведомствена работна група от експерти, която да ги оцени преди да се стигне до подписване на договор. В предаването \"Денят ON AIR\" Величков подчерта, че няма оплаквания в сухопътните войски.\n\r\nТой категорично отрече твърдението, че у нас кацат тайно самолети с мигранти на военни летища.\n\r\n\"Това не се е случило, няма как и да се случи. Всички положителни новини, които идват от министерството на отбраната, създават страхове у някои\", настоя зам.-министърът.", "date": "2018.07.17", "title": "Модернизацията на армията започва, сигурността – на ниво"}
{"url": "https://www.dnes.bg/obshtestvo/2018/07/17/koncentrirani-i-tolerantni-da-napravim-bezopasno-liatoto-na-pytia.382507", "text": "Шофьорите да бъдат толерантни на пътя, да бъдат търпеливи, концентрирани и да не предприемат рискови изпреварвания. Това са част от практическите препоръки към водачите, които оправя \"Пътна полиция\" в началото на най-активния отпускарски сезон.\r\nОрганите на реда призовават водачите и возещите се да не се колебаят да подават сигнали за катастрофи, бедствия, аварии и други критични ситуации на телефон 112 и да търсят компетентна специализирана помощ (полиция, спешна помощ, противопожарна служба и други).\r\nОт \"Пътна полиция\" съветват водачите да се осведомяват предварително за маршрута и извършваните ремонти или въведената временна организация на движението по него, както и да се движат със скорост, съобразена с пътните знаци, маркировката и пътните условия, дори и ако познават пътя.\r\r\n                    \r\n                    Хубаво е водачите на автомобили да са добре отпочинали и наспани преди пътуване, да се отнасят с отговорност към шофирането, особено когато превозват пътници в автомобила и да помнят, че от поведението им зависи не само техният, но и животът на останалите участници в движението по пътищата.\r\nПътна полиция напомня още, че е важно да се използват обезопасителни колани и системи за деца (седалки; столчета), както и да не се отвлича вниманието на водача, да се правят почивки при усещане за дискомфорт или умора.\n\r\nОрганите на реда припомнят и още няколко факта, познати, но често пренебрегвани от шофьорите:\n\r\n\n\r\nАко се движиш с по-ниска скорост, си гарантираш намален риск от катастрофа.\r\n    \r\nЗа някои участъци от твоя маршрут максималната разрешена скорост може да се окаже неподходяща за момента. Често времето е променливо, пътните настилки са мокри, а на места – наводнени. \n\r\nПрез лятото, при дъждове, има опасности от аквапланинг.\n\r\nАко мислиш позитивно, взимаш правилни решения.\n\r\nВ заключение от \"Пътна полиция\" припомнят и най-честите грешки на шофьорите, които водят до инциденти на пътя. Ето кои са те: \n\r\nНеправилно избрана скорост (в населени и извън населени места)\n\r\nНесъобразена скорост при загуба на пътя заради липса на маркировка или лоши метеорологични условия\n\r\nНеадекватно поведение в/извън населено място заради задръствания („тапи“)\n\r\nНеспазване на дистанция\n\r\nНеправилно превключване на светлини в тъмното\n\r\nШофиране в състояние на умора\n\r\nШофиране без концентрираност (разсейване с пътниците; разговори по телефона; писане на съобщения по телефона; лични/служебни проблеми и др.)\n\r\nШофиране без правоспособност\n\r\nШофиране в нетрезво състояние\n\r\nШофиране след употреба на наркотици.", "date": "2018.07.17", "title": "Концентрирани и толерантни: Да направим безопасно лятото на пътя"}
{"url": "https://www.dnes.bg/notifikacii/2018/07/17/broiat-na-migrantite-v-ispaniia-tri-pyti-poveche.382511", "text": "Испания измести Италия като държава, през която влизат най-много мигранти, прекосили Средиземно море, съобщи Международната организация по миграция (МОМ), цитирана от ДПА.\n\r\nОт началото на годината до 15 юли на испанските брегове са пристигнали 18 016 мигранти, при 16 566 в Италия и 14 678 в Гърция, посочи на брифинг агенцията на ООН.\n\r\nВ Испания потокът от мигранти, идващи по море, се е утроил в сравнение със същия период на миналата година; в Италия броят на мигрантите, дошли с лодки, е спаднал с над 80 процента, а в Гърция броят на пристигналите се е увеличил с над 50 на сто.\n\r\nМОМ каза, че броят мигранти в Испания е скочил през последния месец и половина и сега пристигат средно по 220 души дневно, сравнено с 54 на ден през първите пет месеца на 2018 г.\r\nВ Италия спадът на новопристигащите съвпадна с встъпването в длъжност през юни на популисткото правителство, което започна борба срещу новите мигранти.\n\r\nИталианският вътрешен министър Матео Салвини забрани на кораби на благотворителни организации да отвеждат спасени мигранти в италиански пристанища и предложи всички, спасени в морето, да бъдат връщани в Либия, пише БТА.", "date": "2018.07.17", "title": "Броят на мигрантите в Испания - три пъти повече"}
{"url": "https://www.dnes.bg/temida/2018/07/17/do-20-g-zad-reshetkite-obviniavat-ubieca-na-damla.382515", "text": "Окръжна прокуратура в Кърджали внесе съда обвинителния акт срещу предполагаемия убиец на 7-годишната Дамла от Момчилград. Обвинението е срещу 25-годишния братовчед на детето Мехмед Хасан. Тежкото престъпление беше извършено на 17 декември 2017 година.\n\n\n\n\n\r\nТрупът на момиченцето беше намерен рано сутринта в семейното им жилище от майка, която се върнала от нощна смяна. Според експертизата смъртта на Дамла е настъпила по особено мъчителен начин вследствие на задушаване, пише \"\". Няколко дни по-късно Мехмед Хасан беше задържан от полицията и направи пълни самопризнания.\r\n                    \r\n                    \r\n\"Обвиненията се основават на събраните при разследването доказателства – разпити на свидетели, обяснения на обвиняемия, извършени съдебно-медицински експертизи и експертизи на приобщените веществени доказателства\", поясниха от прокуратурата.\n\r\nПовдигнатото обвинение е за предумишлено убийство на малолетно лице в безпомощно състояние и по особено жесток начин. В случая предвиденото наказание е лишаване от свобода от 15 до 20 години или доживотен затвор без замяна.", "date": "2018.07.17", "title": "До 20 г. зад решетките... Обвиняват убиеца на Дамла"}
{"url": "https://www.dnes.bg/cars/2018/07/17/30-godini-predi-tesla-syvetski-elektromobil-vaz-2801.382483", "text": "\n\r\nС поглед от днешния ден електромобилите изглеждат без алтернатива в близко бъдеще. Почти всички големи автомобилни компании представят или готвят модели на ток, а Tesla се превърна в емблемата на тези возила.\r\nИдеята за електромобил обаче далеч не е нова, макар и в миналото да е изглеждала по-скоро футуристична. Не защото не е можело да се карат такива коли, а защото са излизали по-скъпи, а и не е имало особена нужда от тях.\r\nВ СССР например, още във втората половина на 70-те и началото на 80-те работят активно по въпроса. Тогава в съюза е пуснат електромобил, базиран на комбито ВАЗ-2102. През 1979 година специална комисия одобрила производството на електромобила и той започнал да се произвежда. След доста работа, в периода 1981-82 година е пусната пробна серия електромобили ВАЗ-2801 от 47 бройки. Най-много от тях потеглили към Украинската ССР.\r\r\n                    \r\n                    Батериите на първите съветски електромобили бил никелов-цинков акумулатор, който тежал цели 380 килограма. Пробегът бил 110 км при 40 км/ч, а максималлната скорост на модела достигала 87 км/ч.\r\nДизайнът и изработването на електромодела 2801 като цяло било лесно, но опитът от работата на електромобилите показали, че използването им на онзи етап не е било рационално по няколко причини. Първо – поради липсата на достатъчно станции за зареждане, а пробегът от 110 км не е бил нещо особено впечатляващо за страна с размерите на СССР. Друг сериозен проблем бил голямото тегло на батериите – цели 380 кг, както и високите разходи за електрическо оборудване.\r\nНедостатък е и малкият брой цикли в живота на батерията – между 100 и 150. Затова в крайна сметка масовото производство на електромобили е спряно през 1984 година, въпреки че експертите на АвтоВАЗ продължили и след това изследванията в тази посока. В крайна сметка от модела са произведени малко повече от 50 електромобила.\r\nДнес само няколко автомобила от серията са оцелели и все още могат да се видят, макар и не в съвсем оригиналния си вид. ", "date": "2018.07.17", "title": "30 години преди Тесла: Съветски електромобил ВАЗ-2801"}
{"url": "https://www.dnes.bg/world/2018/07/17/iujnokoreiski-helikopter-se-razbi-petima-sa-zaginali.382510", "text": "Южнокорейски военен хеликоптер катастрофира днес в югоизточния пристанищен град Похан при пробен полет след ремонт, при което загинаха петима от шестте морски пехотинци на борда, а един беше ранен, съобщиха властите, цитирани от агенция Йонхап.\r\nХеликоптерът е паднал от височина около 10 м и избухнал в пламъци на писта в база на морската пехота, където текат ежегодните американско-южнокорейски учения.\r\nПострадал е и пожарникар, който участвал в потушаването на огъня. Хеликоптерът е бил модел MUH-1, южнокорейска разработка, предназначен специално за морската пехота. (БТА)", "date": "2018.07.17", "title": "Южнокорейски хеликоптер се разби, петима са загинали"}
{"url": "https://www.dnes.bg/akoshtete-vqrvaite/2018/07/17/bonbonite-jelirani-noktite-syshto.382472", "text": "Така наречените \"желирани\" нокти са новата козметична тенденция за лято 2018 г., както може да се забележи в социалните мрежи. \r\nТе са наречени така, защото цветът на маникюра е жив и ярък, като цветовете на плодовите конфтюри или желираните бонбонки. Но тези нокти много напомнят и вида на модерните през 90-те години пластмасови и силиконови чанти и сандали. Те също бяха в ярки и искрящи, изпъкващи цветове. \r\n \r\nНякои наричат новия тренд и \"стъклени нокти\", защото повечето от тях изглеждат прозрачни, имитиращи ефектно прозрачните чанти и сандали от миналия век.\r\n \r\nНякои от дамите добавят стикери или брокат върху желираните нокти.\r\n \r\n", "date": "2018.07.17", "title": "Бонбоните желирани, ноктите – също!"}
{"url": "https://www.dnes.bg/notifikacii/2018/07/17/choveshka-greshka-i-samoletyt-otletial-bez-proverka.382509", "text": "Пропуск на служител на Летище София се оказа в основата на скандала с частния самолет, които е излетял без да бъде проверен от граничарите.\n\r\nНа 13 юли  в 15:30 ч. частен полет с  5 души на борда е кацнал на аеропорта.\r\nПолетът е пристигнал от летателна площадка \"Драгановци\" и същия ден в 16:48 ч. е излетял за Скиатос, Гърция. \r\nПредварителните данни сочат за човешка грешка, свързана с обслужването на полета от наземния оператор \"Летище София\".\r\nДо изясняване на обстоятелствата по случая рамп-агентът е с отнет служебен пропуск и е отстранен от изпълняване на служебните задължения, уточниха от пресцентъра на летището. \r\n ", "date": "2018.07.17", "title": "Човешка грешка и... самолетът отлетял без проверка "}
{"url": "https://www.dnes.bg/notifikacii/2018/07/17/novo-obedineno-separatistko-dvijenie-v-kataluniia.382508", "text": "Ново обединено сепаратистко движение бе основано в Каталуния начело с бившия регионален лидер Карлес Пучдемон и неговия наследник на поста Ким Тора и вече има хиляди членове, предаде ДПА, цитирана от БТА.\n\r\nСлед като манифестът за създаването на Националния зов за републиката бе прочетен на церемония в Барселона късно снощи, 3500 души заявиха, че веднага искат да станат членове на движението. До тази сутрин броят им вече достигна 13 000, според сепаратистки политици, цитирани от испански медии.\n\r\nПучдемон, който сега е в Германия, основа движението заедно с Ким Тора и Жорди Санчес, който в момента е в затвора заради ролята си в организирането на референдума за независимост, обявен за незаконен от Мадрид.\r\n\"Ние сме силни, когато действаме цялостно и в единство\", каза снощи Пучдемон по видеовръзка от Германия.\n\r\nОчаква се новото движение да стане политическа партия през есента. В автономната област сега има най-малко три сепаратистки партии, като тази на Пучдемон е най-голямата. Една от другите по-големи сепаратистки партии - Републиканска левица, заяви, че не иска да бъде част от новото движение. \r\n ", "date": "2018.07.17", "title": "Ново обединено сепаратистко движение в Каталуния"}
{"url": "https://www.dnes.bg/usa/2018/07/17/ne-e-po-silite-na-us-prezident-da-razrushi-vryzkite-s-es.382521", "text": "Не е по силите на нито един американски президент да разруши лесно връзката с Европа – трябва да се появят много силни катаклизми и от двете страни на Океана. Това коментира президентът (1997 г. – 2002 г.) Петър Стоянов.\n\r\n\"Ако се върнем към изявлението на Хайко Маас (германският външен министър, който каза, че \"май не можем да разчитаме на Америка”) и погледнем нещата от нашата европейска камбанария, то това е преждевременно изказване, нещата не са чак толкова трагични. Независимо от спорадичните изявления на Тръмп и той, и всички хора от екипа му са подчертавали връзката между Европа и Америка и ясната дефиниция на Русия – съперник, с който Америка трябва да се отнася много внимателно\", категоричен беше той пред bTV.\n\n\n\n\r\n                    \r\n                    \r\nСпоред него по-важното в случая е, че „евролидерите е крайно време да се замислят върху по-важното – как стои цивилизационно ЕС и какво бъдеще има по-нататък”.\n\r\nПетър Стоянов е на мнение, че \"силата на Европа всъщност е в нейното разделение\" и създаването на мегадържава на Стария континент всъщност би имало негативен ефект върху постиженията в региона, които към момента са резултат и на конкуренцията.\r\n ", "date": "2018.07.17", "title": "Не е по силите на US президент да разруши връзките с ЕС!"}
{"url": "https://www.dnes.bg/stranata/2018/07/17/900-iazovira-chakat-remont-polovinata-ot-tiah-speshen.382492", "text": "В страната 884 са язовирите, които се нуждаят от ремонт, като 450 от тях се нуждаят от спешен, отчете шефът на  Държавната агенция по метрологичен и технически надзор Петър Горновски.\r\nТой уточни, че  въпросните язовири не са опасни, но имат компроментирани съоръжения.\n\n\r\n\"Има проблеми с преливници, с изпускателни кранове. Това означава, че ако има приливна вълна, съоръжението на този язовир не може да действа, т.е. може да се случи по-сериозно бедствие вследствие разрушаване на стената. Затова тези язовири по най-бързия начин трябва да бъдат ремонтирани\", посочи Горновски.\r\nПредписанията за ремонтите и актовете са насочени към собствениците.\r\r\n                    \r\n                    Горновски добави още, че новото търговско дружество \"Държавна консолидационна компания\" разполага с ресурс от 500 милиона лева, с които трябва да организира обследване, заснемане и ремонт на тези язовири.\r\nДо 3 октомври е срокът за подаване на заявления от общините за прехвърляне собствеността на язовирите на държавното предприятие. Досега това е направено на 60-70%.\r\nПредседателят на Агенцията поясни, че предстои класификация на всички язовири в страната, според обема и опасността.\r\nТе са общо 6800, но след приключване на предприетите проверки се очаква броят им да достигне 7000, тъй като има още малки водоеми, които тепърва се установяват.\r\nДо момента в информационната система на Агенцията са регистрирани едва 1500 от тях.\r\nПроблем създава липсата на документация, която се изисква при регистрацията им.", "date": "2018.07.17", "title": "900 язовира чакат ремонт, половината от тях – спешен "}
{"url": "https://www.dnes.bg/health/2018/07/17/kakvo-oborudvane-ni-e-neobhodimo-za-kymping.382516", "text": "Да отидеш на къмпинг е приятно занимание, най-вече през лятото. Особено предпочитано е от тези, които обичат да са сред природата – плюс, който липсва на почивката в хотел. Къмпинкуването обаче, не се слави с особено добра репутация. Често се свързва с редица неудобства като липса санитарни помещения, пиянски изпълнения и сблъсък с всякакви насекоми. о къмпингите имат и много положителни страни. Такива например са пестенето на пари, чистият въздух, красивите гледки, уютното усещане, което носят разговорите край огъня. Ето кратък списък на необходимото оборудване, от което се нуждаем, ако сме любители на почивките на открито: 1. Водоустойчива палатка Не трябва да пестим пари, когато става дума за палатката. Препоръчително е да купим най-добрата, която можем да си позволим, уверявайки се, че е достатъчно закрита. Важно условие, което различава опитните от начинаещите туристи. ", "date": "2018.07.17", "title": "Какво оборудване ни е необходимо за къмпинг?"}
{"url": "https://www.dnes.bg/notifikacii/2018/07/17/sled-10-dni-shofior-se-predade-ubil-momche-i-izbiagal.382504", "text": "42-годишен мъж е задържан под стража, след като се укрива 10 дни след тежък пътен инцидент, при който почина непълнолетно момче. Варненската окръжна прокуратура му повдигна обвинение за пътнотранспортното произшествие, съобщиха от Апелативната прокуратура във Варна.\r\nПътнотранспортното произшествие е станало на 5 юли около 0,45 часа в Игнатиево. Водачът на \"Рено\" блъснал непълнолетното момче, което се е движило по пътното платно. След  инцидента мъжът не спира на местопроизшествието.\r\nОчевидци подали сигнал на 112 и детето било откарано в болница в изключително тежко състояние с множество фрактури на крайници и луксация на двете рамена. 11 дни след произшествието починало въпреки усилията на лекарите.\rСлед смъртта му производството е било изпратено по компетентност в Окръжната прокуратура, като деянието е било преквалифицирано от причиняване на средна телесна повреда в смърт по непредпазливост в тежкото пътно-транспортно произшествие.\r\nВарненската окръжна прокуратура го остави зад решетките за 72 часа и се очаква да внесе искане за най-тежката мярка за неотклонение - задържане под стража. По данни на държавното обвинение Иван Д. се е предал сам в полицията.\n\r\nДействията по разследването продължават, съобщиха от прокуратурата.\r\n ", "date": "2018.07.17", "title": "След 10 дни: Шофьор се предаде, убил момче и избягал"}
{"url": "https://www.dnes.bg/football/2018/07/17/v-parij-spokoini-neimar-i-mbape-ostavat-v-psj.382486", "text": "Суперзвездите на ПСЖ Неймар и Килиан Мбапе ще останат в отбора и през следващия сезон, обяви спортният директор на клубната академия Луис Фернандес.\n\r\nДвамата играчи бяха спрягани много сериозно за преминаване в Реал Мадрид, който търси нов лидер след продажбата на Кристиано Роналдо, но явно \"белите\" ще трябва да изчакат още година преди да се сдобият с някой от тях.\n\r\n\"Неймар е решил да остане в Пари Сен Жермен. Той иска успехи, след като на световното първенство нещата не се получиха добре и смятам, че иска да спечели титли с клуба\", обяви Фернандес пред радио \"Марка\".\n\r\n\"Мбапе? Той също остава. Вече дори го каза на 100%. Желанието му е да спечели Шампионската лига. Финансовият феърплей не ме притеснява. Най-важното е, че и двамата искат да продължат да играят за ПСЖ\", добави той.\r\n                    \r\n                    \r\nНеймар наистина не оправда напълно очакванията на Мондиала, но за разлика от него Мбапе направи страхотно първенство и бе в основата на титлата на Франция, като съвсем заслужено бе избран за най-добър млад футболист на шампионата.", "date": "2018.07.17", "title": "В Париж спокойни: Неймар и Мбапе остават в ПСЖ"}
{"url": "https://www.dnes.bg/business/2018/07/17/briuksel-i-tokio-syzdadoha-shampion-na-svobodnata-tyrgoviia.382473", "text": "Сирене и кашкавал срещу коли. По-просто и накратко така може да се опише сделката, която постигнаха дипломатите на ЕС и Япония. След четиридневни преговори двете страни по договора подписаха през тази седмица нов пакт за свободна търговия. Договорът засяга пазар, който обхваща 600 млн. потребители и генерира 30 на сто от глобалния брутен вътрешен продукт, както и 40 на сто от глобалната търговия със стоки.\r\nНо това не е единствената причина, поради която икономисти и политици говорят за „особен момент“. И дори наричат договора „исторически“. Не става дума само за цифрите, а по-скоро за сигнал. Защото европейско-японският документ от 560 страници изпраща ясно послание – че икономическият баланс на властта се променя. И то не в полза на Америка.\r\r\n                    \r\n                    По същество така нареченото Споразумение за свободна търговия между Япония и ЕС, неофициално Jefta, предвижда следното: японците намаляват митата си върху млечните продукти, месото и виното, а европейците намаляват митата си върху вносните автомобили.\r\nНякои от тях незабавно ще паднат до нула, други ще се намаляват постепенно. По-голям икономически растеж, повече работни места - това е целта на споразумението. Япония, третата по големина икономика в света, се счита за важен пазар за европейските компании. Jefta пък представлява и за двете страни най-голямата търговска сделка, която някога са се осмелявали да сключват.\r\nДоговорът е предизвикателство пред Вашингтон. Европейският съюз е твърдо решен да се изправи срещу протекционизма на Тръмп и да се позиционира като стабилен защитник на свободната световна търговия. Сделката с Токио е най-големият търговски договор в историята на ЕС. Числата говорят сами по себе си. ЕС и Япония обединяват една трета от световната икономическа продукция. Търговският обем възлиза на почти 130 млрд. евро. Европейската комисия очаква износът на съюза да нарасне с 20 млрд. евро годишно в резултат на споразумението.\r\nСделката се сключва във време, в което светът преживява обрат по отношение на икономическия обмен. Америка се опитва да спъне глобализацията. Разговорите между ЕС и Япония започнаха през 2011 г., няколко месеца след ядрената катастрофа във Фукушима, когато американският президент все още се казваше Барак Обама, а свободната търговия не беше застрашена. Те се проточиха, страните спориха, изпадаха в подробности, докато Доналд Тръмп не се премести в Белия дом и не издаде лозунга \"Америка на първо място\", кодовата му дума за протекционизъм. В новата ситуация европейците и японците се съгласиха изненадващо бързо на новото споразумение. Техните посланици формулираха последните думи на договора през декември 2017 г., едва година след встъпването в длъжност на Тръмп.\r\n„Политиката на правителството на Тръмп ускори нещата\", казва Ирина Ангелеску, експерт по Япония в базирания в Ню Йорк Council on Foreign Relations. Според политолога споразумението ефективно е променило характера си. Jefta не е просто икономически договор, а отговор на американските възбрани, смята тя, цитирана от германския Die Welt. „Европа и Япония все по-ясно заемат позицията на шампиони на свободната търговия“.\r\nЗасега Америка отпада от тази сметка. През март Тръмп въведе мита върху алуминия и стоманата, през юли – върху китайски стоки от технологичния сектор. Освен това заплашва с мита върху колите от Европа, което може да е пагубно за германския автомобилен сектор.\r\n„А какво ще правим с милионите коли, които идват на нашия пазар и за които на практика почти няма мита“, поясни той по време на срещата на върха на НАТО в Брюксел. В действителност ЕС налага мито от 10 на сто върху внесени от САЩ коли, докато американците облагат европейските автомобили с едва 2,5 на сто.\r\nС Jefta сега Япония изпреварва и американците. Toyota, Nissan, Mazda, Mitsubishi – всички те скоро ще се внасят на практика с нулеви мита в ЕС. Огромната сделка елиминира 99% от всички търговски бариери между ЕС и Япония. Тя предвижда не само премахването на определени мита, но и сближаването на законите, например в областта на интелектуалната собственост, труда и опазването на околната среда. Също така е включен и ангажимент към Парижкото споразумение за климата - договор, който Тръмп единствен в света отхвърля. Всичко това може да означава, че Европа и Япония стават все по-привлекателни за компаниите, а САЩ губят популярност като място за правене на бизнес.\r\nПредисторията на сделката ", "date": "2018.07.17", "title": "Брюксел и Токио създадоха шампион на свободната търговия"}
{"url": "https://www.dnes.bg/politika/2018/07/17/premierski-obeshtaniia-plashtaniiata-v-broi-do-5-ili-7000-leva.382523", "text": "ази седмица ще  видите, обещали сме под 6% ще падне контрабандата на цигари, от 34%.  Това заяви премиерът Бойко Борисов във вторник по време на събитие,  посветено на светлата икономика.\r\nТой посочи, че се полагат усилия  за намаляване прага на плащанията в брой и допълни, че с финансовият  министър Владислав Горанов са привлекли вицепремиерът Валери Симеонов да  ги подкрепи, за да свалят плащанията в брой на 5000 лв. или поне на  7000 лв.\n\n\r\n\"Само за 1 г. нови 10% изсветляване на икономиката,  борбата с корупцията и то по критерии на Асоциацията на индустриалния  капитал в България. По време на мандатите на БСП сивата икономика става  огромна, а щом дойде правителството на ГЕРБ икономиката изсветлява\",  допълни премиерът, цитиран от \"\".\r\n\r\n\r\n\r\r\n                    \r\n                    Борисов посочи, че за 2 месеца и половина при управлението на  служебното правителство се е отчело 120 млн. лв. по-малко събрани пари  от контрабанда.\r\n\"Боят по контрабандата не само няма да го  изпуснем, виждате издиханието им с жълти новини. Нарича се акция  \"пречупване\" на старите ченгета. Няма да им се дадем този път\", обеща  премиерът.", "date": "2018.07.17", "title": "Премиерски обещания: Плащанията в брой – до 5 или 7000 лева"}
{"url": "https://www.dnes.bg/notifikacii/2018/07/17/alkohol-mente-zaliva-kurortite-ni-za-den-spipaha-5-tona.382459", "text": "Само за ден при проверки в черноморските ни курорти са иззети 5133 литра алкохол менте.\r\nНай-голямото количество е открито в село в община Аксаково, на което са се натъкнали митничари от София и Варна и полицаи от морската ни столица.\r\nВ помощни постройки на частен имот митничарите са намерили общо 3859 литра спиртни напитки с алкохолно съдържание между 45 и 60% vol.\r\nВ същия ден, при две проверки на друго населено място на същата община, са открити още 1140 литра.\r\nВ избено помещение под жилищната сграда са намерили 7 пластмасови бидона с вместимост по 100 литра, пълни догоре с общо 700 литра жълт на цвят етилов алкохол и алкохолен градус между 42 и 55 градуса, установени със сертифициран денситометър.\rПри втората проверка, отново в частен имот, са конфискувани още 440 литра етилов алкохол без документи по ЗАДС, от които 120 литра с алкохолно съдържание 70% vol и 320 литра със съдържание на алкохол от 45 до 58% vol.\r\nСъщият ден в община Поморие са открити още 134 литра етилов алкохол, разфасован в 2 пластмасови туби и 11 бутилки с етикети от минерална вода с различна вместимост.\r\nЖълтият на цвят алкохол е с алкохолен градус 37% vol.\r\nМитническите служители намерили алкохола изоставен от крайпътни търговци, които са се подплашили от приближаването на мобилната група и са изоставили стоката си.", "date": "2018.07.17", "title": "Алкохол менте залива курортите ни, за ден спипаха 5 тона"}
{"url": "https://www.dnes.bg/balkani/2018/07/17/evrokomisar-vratite-na-es-sa-otvoreni-za-makedoniia.382465", "text": "Вратите на Европейския съюз са широко отворени за Македония и от вас зависи дали ще използвате това, или не. Вие трябва да вземете решение за бъдещето на своята страна, заяви днес еврокомисарят Йоханес Хан, който в Скопие официално даде старт на началото на процеса на скрининг и подготовка за стартиране на преговорите за членство в ЕС през юни 2019 г., съобщи МИА.\n\n\n\n\r\nВратата към ЕС е широко отворена благодарение на реформаторските приоритети, върху които работеше правителството през изминалата година, но и на постигнатите договори за добросъседство с България и за името с Гърция, заяви Хан.\n\r\nНародът показа отпор и издръжливост, станахте страна за пример в региона и модел как останалите да решават своите двустранни проблеми, заяви Хан на съвместна пресконференция с премиера Зоран Заев.\r\n                    \r\n                    \r\nТой приветства получаването на покана за членство в НАТО, изтъквайки, че това ще означава повече сигурност и просперитет за гражданите на Македония.\n\r\nНа днешното заседание на правителството, на което присъства Хан, бяха взети решения, с които започва скрининг процесът за подготовка на присъединителни преговори с ЕС. За главен преговарящ е назначен вицепремиерът Буяр Османи, а за технически преговарящ - съветникът на премиера Боян Маричич.\n\r\nЗаев подчерта, че преговорите с ЕС са \"историческа задача\" и \"върховен приоритет\". Затова изпращаме послание, че процесът ще бъде ръководен от правителството, но в него ще участват и парламентът, опозицията, съдебната система, гражданското общество. Македония върви напред, заяви Заев.\r\n(БТА)\r\n ", "date": "2018.07.17", "title": "Еврокомисар: Вратите на ЕС са отворени за Македония "}
{"url": "https://www.dnes.bg/obshtestvo/2018/07/17/oshte-sykrashteniia-na-miniori-v-bobovdol.382458", "text": "Продължават съкращенията в \"Бобовдол\". Така 400 миньори ще останат без работа и ще бъдат пратени на трудовата борса, съобщават от телевизия . \r\n14 от предвидените за съкращение миньори ще заминат за София за заседанието на парламента в сряда или четвъртък, когато депутатите ще разгледат внесеното от инициативна група и от омбудсмана Мая Манолова предложение за промени в закона така, че 82 от миньорите, които имат необходимия стаж и възраст, да могат да се пенсионират.\r\nСъкратените работници се надяват все пак да получат своите обезщетения в предвидения в закона срок.", "date": "2018.07.17", "title": "Още съкращения на миньори в \"Бобовдол\""}
{"url": "https://www.dnes.bg/sofia/2018/07/17/simeonovo-trotoari-v-losho-systoianie-otpadyci-i-danyci.382452", "text": "Граждани алармират Столичната община за лошо състояние на тротоарите, както и за проблеми със сметосъбирането в столичния кв. \"Симеоново\" чрез платформата за сигнали .\r\n\"Този участък е в това състояние от поне 10 години, откакто живея в този район. Освен всичко друго в този квартал не положен и един метър тротоарна или пътна настилка, за разлика от другите два съседни квартала - \"Драгалевци\" и \"Бояна\", столичанинът в сигнала си, отбелязвайки, че високите данъци в този район нямат никакво основание.\r\nДруг сигнал касае сметосъбирането в квартала, в частност - ул. \"Момина сълза\".\r\r\n                    \r\n                    \"През зимните месеци контейнерите за боклук се изхвърляха 2 пъти седмично, а напоследък, особено през летните дни, се изхвърля само във вторник, т.е. само един път седмично\", гражданинът, като моли за информация за графика на сметосъбирането.\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в !\n\r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.07.17", "title": "\"Симеоново\" – тротоари в лошо състояние, отпадъци и данъци"}
{"url": "https://www.dnes.bg/mish-mash/2018/07/17/kak-stariiat-matrak-moje-da-navredi-na-zdraveto-ni.382403", "text": "Матракът е спално пособие, което не се купува всеки ден. Понякога минават твърде много години преди да осъзнаем, че е време да го сменим.\r\nСтарият матрак може да навреди на здравето ни много повече, отколкото предполагаме.\r\nКои са неподозираните начини, по които старият матрак може да ни разболее?\r\n\r\nСпането върху наслагвания от прах и мъртви и живи акари, живеещи в матрака, е повече от вредно за здравето. Освен тях кожата ни отделя естествени масла, мъртви кожни клетки, пот, които се натрупват в стария матрак и засилват риска от поява на алергии и респираторни проблеми.\r\n\r\r\n                    \r\n                    Продължителното излагане на условия на прах, акари, замърсен стар матрак, мръсни подови настилки, килими, пердета, е рисково както за страдащите от алергии, така и за здравите хора, които могат потенциално да отключат астма.\r\nСпането върху стар и непочистен матрак директно влошава астмата и предизвиква чести нощни пристъпи.\r\n", "date": "2018.07.17", "title": "Как старият матрак може да навреди на здравето ни?"}
{"url": "https://www.dnes.bg/sofia/2018/07/17/v-dyjdovna-sofiia-tramvai-i-kola-se-udariha-na-krygovo.382466", "text": "Отново катастрофа между кола и трамвай в центъра на София. \r\nТози път инцидентът стана около обяд във вторник до \"Руски паметник\".\n\r\nМотрисата удари странично \"Ситроен C4\", докато трамваят, който се движи по линия№5, опитваше да премине през кръговото на бул. \"Тотлебен\" и бул. \"Скобелев\".\r\nВ колата са се возили двама души, за щастие те се разминаха без травми.", "date": "2018.07.17", "title": "В дъждовна София: Трамвай и кола се удариха на кръгово "}
{"url": "https://www.dnes.bg/usa/2018/07/17/sasht-harchi-13-mlrd-za-novi-141-stelt-iztrebiteli-f-35.382454", "text": "САЩ са постигнали предварително споразумение с \"Локхийд Мартин\" за покупка на нови стелт изтребители Ф-35 на стойност около $13 млрд., което отваря пътя за по-голяма сделка към 2020 г., при която цената на един самолет ще падне до $80 млн., съобщи БНР като цитира Ройтерс.\n\n\r\nПри сегашната покупка на 141 машини Ф-35 е постигната най-ниска цена за варианта Ф-35А – около $89 млн., която е с 6% по-ниска от последната сделка от февруари 2017 г. - $94,3 млн., разкрили източници, запознати с преговорите.\n\r\nСвалянето на цената на най-скъпата отбранителна програма в света е от ключово значение за получаване на повече поръчки – както от САЩ, така и от чужбина.\r\n                    \r\n                    \r\nПрезидентът на САЩ Доналд Тръмп и други US представители критикуваха програмата за Ф-35 заради закъснения и превишаване на разходите, но цената са самолет устойчиво намалява през последните години, а продукцията расте.\r\nПостегнатата договорка по новата сделка трябва да формализирана с някои детайли по цената и други условия в договор, чието обявяване се очаква до седмици.\n\r\nОсвен това продължавали преговорите за многогодишна сделка с военното министерство на САЩ на цена над $37 млрд., която включва доставката на 440 изтребителя Ф-35.", "date": "2018.07.17", "title": "САЩ харчи $13 млрд. за нови 141 стелт изтребители Ф-35"}
{"url": "https://www.dnes.bg/obshtestvo/2018/07/17/evtanaziiata-zaradi-chumata-zakonna-opoziciiata-ostavka.382469", "text": "Има ли чума по животните и законни ли са действията на правителството по евтаназирането им. По тази тема останаха разделени управляващи и опозиция след извънредното заседание на председателския съвет в парламента, продължило близо два часа.\n\n\n\r\nСпоред мнозинството има заболяване по животните, което трябва да се спре незабавно, и действията по унищожаването им са напълно законни. Управляващите се ангажираха и че стопаните ще бъдат обезщетени в най-кратки срокове. Червените обаче оспориха всички взети мерки досега и ги нарекоха незаконни, а соцлидерката Корнелия Нинова поиска оставката на земеделския министър Румен Порожанов заради случая.\r\n                    \r\n                    \r\n\"Искаме оставката на министър Порожанов, да не си измиват ръцете с директора на БАБХ Дамян Илиев\", настоя Нинова.\n\r\nТя допълни, че в момента освен опасност от зараза, има опасност и от ескалиране на напрежението и сблъсъци.\n\r\nЗемеделският министър Румен Порожанов контрира, че няма нищо, което да не е свършено както трябва. Той все пак призна, че най-големият пропуск е бил в комуникацията и информираността.\n\r\n\"Темата с оставката ми не е кой знае каква. В момента, в който премиерът каже, всеки министър може да си тръгне\", коментира Порожанов.\n\r\nСпоред шефа на ПГ на ГЕРБ Цветан Цветанов пък искането на оставката бил системен ход на опозицията за опит да свали кабинета. Червените не предлагали и алтернативни мерки за справяне с кризата, а само казвали, че досегашните са неправилни.\n\r\n\"Чумата е установена на територията на областите Ямбол и Бургас, като в тези области са локализирани 7 общини\", обясни Цветанов. \n\r\nТой допълни, че в тези райони има общо около 300 000 овце и кози, а във въпросните 7 общини - около 30 000. За момента там са евтаназирани около 4000 животни.\n\r\n\"Действията на БАБХ са навременни и съгласно българското законодателство. Чума в България има\", категоричен бе Цветанов и обеща, че обезщетенията ще са в максималните размери и изплатени в най-кратки срокове. Той добави и че ще се работи за по-доброто информиране на хората за случая, като в това ще се включат и кметовете на населените места.\n\r\nОт своя страна земеделският министър Порожанов обяви, че ще бъде наета държавна компания, която да дезинфекцира засегнатите територии, тъй като почистването няма да бъде по силите на малките стопани.\n\r\n\"Съмнения дали има чума или няма, за нас няма. Затова сме взели съответните мерки. Всяка заповед за евтаназия е придружена със съответните протоколи\", категоричен бе и шефът на БАБХ Дамян Илиев.\n\r\nПредседателят на ПГ на \"Обединени патриоти\" Волен Сидеров пък посъветва да не се спекулира с чумата по животните в Странджа, тъй като е опасно за всички.\n\r\n\"Хора, които тръгват да ловят риба в мътна вода, да извадят въдиците и да приберат такъмите! Не трябва да се внушава, че нещо се върши незаконно. Всичко като мерки е точно\", отсече Сидеров.", "date": "2018.07.17", "title": "Евтаназията заради чумата – законна. Опозицията: Оставка!"}
{"url": "https://www.dnes.bg/notifikacii/2018/07/17/revoliuciia-kuba-vyvejda-mobilen-net-za-grajdanite.382457", "text": "Правителството в Куба пусна мобилен интернет. Идеята е новата услуга да бъде достъпна за потребителите в цялата страна до края на годината, съобщават от Ройтерс.\r\nЖурналисти от държавните медии бяха първите, които изпробваха мобилния интернет, предоставен от Кубинските телекоми.\r\nСпоред анализатори достъпът до мрежата ще отслаби контрола над информацията от страна на правителството. Кубинската комунистическа партия не одобрява публичното неподчинение и блокира достъпа до дисидентски сайтове.\r\n\"Това е радикална промяна\", казва пред информационната агенция един от репортерите. От декември миналата година няколко потребители и посолства в страната имат възможност да се включат към планове, които включват и мобилни данни, пише на сайта на кубинския оператор ETECSA.\rОт ETECSA подчертават, че до края на годината ще разширят достъпа до мобилен интернет до всичките си 5 милиона клиенти - почти половината от населението на Куба.\r\nКубинското правителство планира да свърже най-малко половината от домоветедо 2020 г. и 60% от телефоните. До 2013 г. до интернет са имали достъп единствено гостите на хотелите в Куба.\r\nОт тогава правителството приоритизира по-голямата свързаност и отвори няколко интернет кафенета, както и места със свободен Wi-Fi на открито. А с бавни стъпки голяма част от домакинствата също могат да се похвалят с достъп до мрежата.\r\nВсе още не е ясно каква точно ще бъде цената на услугата. Това може да се окаже най-голямата пречка за кубинските граждани, тъй като към момента ползването на интернет от хотспотове се таксува с 1 долар на час. \n\r\n ", "date": "2018.07.17", "title": "Революция! Куба въвежда мобилен нет за гражданите"}
{"url": "https://www.dnes.bg/politika/2018/07/17/skandal-na-nsts-izgoniha-manolova-doshla-nekanena.382467", "text": "Скандал избухна по време на днешното заседание на Националния съвет за тристранно сътрудничество. Членовете му не допуснаха омбудсмана Мая Манолова да участва в заседанието.\r\nВицепремиерът Валери Симеонов я попита какво прави и обясни, че според правилника на НСТС тя не може да присъства без да е канена. \r\nСимеонов беше категоричен, че не може да се нарушава правилника на заседанието на НСТС, дори и да дойдат главният прокурор или министър-председателят неканени.\n\n\n\r\nВицепремиерът поиска мнението и на социалните партньори. Бизнесът даде съгласие, стига някой да признае Манолова за част от своята делегация. Синдикатите обаче бяха твърдо против, пише \"\".\r\r\n                    \r\n                    Манолова обаче защити правото на националния обществен защитник да присъства на заседанието. Тя обясни, че темите, които ще се обсъждат, са важни, а по един от законопроектите дори тя е вносител - този за ранното пенсиониране на миньорите.\r\n\"Мястото на омбудсмана е там, където се обсъждат проблеми, които засягат правата на хората и това ми е разрешено от закона за омбудсмана\", коментира Манолова пред bTV.\r\nТя разказа, че депутатката от ГЕРБ Светлана Ангелова, която е вносител на закона на Манолова, я е помолила да защити съвета на Тристранка вместо нея, тъй като избраничката имала ангажимент в избирателния си район. \r\nСпоред Манолова социалният министър Бисер Петков е знаел за това и не показал да е против.\r\nСлед изгонването на Манолова членовете на НСТС започнаха обсъждането на промените в ТЕЛК-овете.\r\nРаботодателите не приемат степента на увреждане да се определя от водещото заболяване. Според тях това не е начинът да се решат натрупаните с години проблеми.", "date": "2018.07.17", "title": "Скандал на НСТС: Изгониха Манолова, дошла неканена"}
{"url": "https://www.dnes.bg/snimka-na-denia/2018/07/17/oblaci-dyjd-i-studen-viatyr-loshoto-vreme-za-jalost-ostava.382453", "text": "Облаци, дъжд, гръмотевици и северозападен вятър прогнозират синоптиците и за следващите дни.\r\nДо полунощ валежите ще спрат и облаците ще се разпръснат, а утре сутринта времето ще започне с по-ясно време. Ще бъде ветровито. Ще духа умерен, временно и силен вятър от запад - северозапад. \n\r\nОблачността ще е променлива, след обяд ще е по-често значителна - купеста и купесто-дъждовна. На много места ще превали и прегърми, сочи  на НИМХ при БАН, цитирана от \"Фокус\".\n\r\nНай-високите температури в страната ще са между 24 и 29 градуса.\n\r\nИ край морето преди обяд ще има слънчеви часове, но следобед ще се образуват купесто-дъждовни облаци и на места ще превали. Ще духа слаб до умерен вятър от запад-северозапад. \n\r\nМаксимални температури на въздуха ще са между 27 и 30 градуса. Температурата на морската вода ще е около 26 градуса. Вълнението на морето ще бъде 1-2 бала.\n\r\nНад планините също ще е облачно, а след обяд дъждовно. В отделни райони и ще прегърми, сочи прогнозата. Ще духа силен, по високите и открити части и бурен вятър от запад-северозапад. \n\r\nМаксималната температура на височина 1200 метра ще е около 18 градуса, на 2000 метра - около 11.\n\r\nВетровитото време ще остане и в четвъртък, ще продължи да духа умерен и временно силен вятър от запад-северозапад. \n\r\nИ тогава преди обяд ще е слънчево, но след обяд и преди полунощ ще се развива купеста и купесто-дъждовна облачност. На места ще има краткотрайни валежи, придружени от гръмотевици. \n\r\nТемпературите слабо ще се понижат още и максималните ще бъдат между 22 и 27 градуса. \n\r\nВ петък валежите ще са на по-малко места и ще са по-слаби. Вятърът ще отслабне. \n\r\nТемпературите бавно ще се повишават.", "date": "2018.07.17", "title": "Облаци, дъжд и студен вятър! Лошото време за жалост остава..."}
{"url": "https://www.dnes.bg/teatar/2018/07/17/arabskata-kultura-chrez-horeografiiata-na-omar-radjeh.382460", "text": "Танци, представящи арабския регион, ще ни покаже трупата на Омар Раджех по време на One Dance Week. Събитието ще се проведе в Пловдив през септември.\r\nРаджех е хореограф и танцьор, считан за един от най-смелите и силни гласове на съвременната танцова сцена. Основава компанията си Omar Rajeh | Maqamat Dance Theatre през 2002-а година.\r\nЗавършил е театрално и танцово изкуство в Ливан и Англия. Автор е на 15 забавляващи спектакли, представяни из арабския регион и цяла Европа, а също в Канада и Корея.\r\nПостановките му са част от престижни фестивали и сцени, като Eвропейския център за изкуства в Дрезден, Tanzquartier във Виена, Le Centquatre - Париж Les Théâtres de la Ville в Люксембург, Театър - Пфалцбау Лудвигсхафен, SZIGET - Будапеща, SIDANCE - Сеул и други.\r\nРаджех е основател на BIPOD – ежегоден танцов фестивал в Бейрут, който представя творби на местни и чуждестранни танцови компании, а отскоро и на TAKWEEN – Училище за съвременен танц в Бейрут.\r\n ", "date": "2018.07.17", "title": "Арабската култура чрез хореографията на Омар Раджех"}
{"url": "https://www.dnes.bg/temida/2018/07/17/28-meseca-zatvor-za-izvrateniak-bludstval-s-nepylnoletna.382468", "text": "Наказание от две години и четири месеца лишаване от свобода постигна Районна прокуратура – Велико Търново за извършител на блудство. \r\nПрисъдата е произнесена след внесен в съда обвинителен акт на прокуратура.\r\nВ. Д. е признат за виновен и осъден за това, че на 15 февруари т. г. на автобусна спирка в село в община Полски Тръмбеш, извършил действия с цел да възбуди и удовлетвори полово желание без съвкупление с непълнолетно момиче, като употребил за това сила, съобщиха от Апелативната прокуратура.\r\nОбвиняемият забелязал, че рано сутрин пострадалото момиче отива на последната спирка в селото, където се качвала на автобус, за да отиде на училище. \r\nВъв февруарската сутрин В. Д.  се прибирал от празненство по повод Свети Валентин, където бил изпил солидно количество алкохол. Решил да мине покрай спирката, за да срещне пострадалата, тъй като я харесвал, разказва \"\". \r\n                    \r\n                    \r\nЗабелязал момичето, което било обърнато с гръб. Приближил се и я сграбчил с ръце през кръста. Момичето започнало яростно да се съпротивлява, да вика за помощ и да се опитва се измъкне от захвата му. \n\r\nВъпреки това, обвиняемият успял да извърши блудствени действия, но се уплашил, че някой ще чуе силните викове и ще го заловят, и пуснал пострадалата.\n\r\nПо искане на прокуратура В. Д. е с взета мярка за неотклонение „задържане под стража“.\n\r\nПрисъдата подлежи на обжалване пред Апелативен съд–В. Търново.", "date": "2018.07.17", "title": "28 месеца затвор за извратеняк, блудствал с непълнолетна"}
{"url": "https://www.dnes.bg/akoshtete-vqrvaite/2018/07/17/kakvo-chaka-vsiaka-zodiia-v-liubovta-tazi-sedmica.382480", "text": "Овен Лятото е сезон за почивка, но точно за това има и възможности за придобиване на допълнителни финанси. На вас инициатива не ви липсва, така че помислете по какъв начин бихте могли да „заработите“ и да си позволите любимите забавления. Не е лоша идея да помогнете на баба и дядо на село срещу скромна сума или да поемете част от домакинските задължения, естествено в съпровод с материално стимулиране. Между другото, докато сте заети няма да имате възможност да спорите с половинката си или да „показвате характер“. Така с един куршум ще ударите два заека. Хем ще се поопаричите, хем ще успокоите страстите в личен план. Ако пък все още си нямате приятел/ка не се отказвайте от възможността да разширите социалните контакти. Със сигурност ще попаднете на някой, споделящ вашите интереси. Телец Със сигурност няма да се оплачете от скука и липса на емоции през тази седмица. През свободното време ще си общувате предимно с обикновените приятели, с които не ви свързват романтични емоции, но новите запознанства ще са интригуващи. Любовната интрига няма да ви подмине и, макар да звучи невероятно, ще е свързана по-скоро с предишните ви гаджета. Те ще търсят присъствието ви и ще се опитват да си пречат взаимно. Не „дърпайте дявола за опашката“, ако в момента сте в сериозна връзка. Нямате полза от сцени на ревност и загуба на доверие. Близнаци Проявете инициатива, ако искате да сте по-често и по-дълго с половинката си. Общителни сте и през тази седмица никак няма да ви се иска да сте сами, ще ви е много по-приятно да сте в компания. Не събирайте на едно място приятелите по интереси и обекта на романтичните си желания. Ще започнат да се ревнуват взаимно, а вие ще изпитате чувство за вина. Бъдете поотделно с всеки, който търси вниманието ви, не лишавайте и родителите от присъствието си. Обсъждайте с него/нея всяка идея, която ви хрумне. Само така ще разберете какво ви свързва и какво ви разделя. Спазвайте обещанията си. Рак Чувствителни сте, впечатлителни, романтични, но и разсеяни. Преди да насрочите среща на приятел/ката си помислете какво очаквате от него/нея и го кажете на глас. Обличайте мислите си в думи, които някой трябва да чуе, а не да гадае. Бъдете заедно там, където до сега не сте били, посетете местата, за които сте си мечтали, задайте въпросите, от които се страхувате. Ще се почувствате много по-добре и много по-сигурни в себе си. Наблюдавайте реакциите на половинката си. Усмивка, учудване, съмнение, недоверие… ще ви разкрият черти, за които не сте и подозирали. Ако не сте в стабилна връзка, не разчитайте на случайности. Дайте възможност на хората, които проявяват интерес към вас да ви опознаят по-добре, скъсете разстоянието и се наслаждавайте на преживяванията. Останалите зодии и какво ги очаква в любовта тази седмица - четете в teenproblem.net ", "date": "2018.07.17", "title": "Какво чака всяка зодия в любовта тази седмица?"}
{"url": "https://www.dnes.bg/obshtestvo/2018/07/17/kato-niama-tok-ima-plaj-otec-ivan-zavede-decata-na-ogosta.382477", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗаради дългове и неплатени сметки, без ток останаха приютът на отец Иван в Нови Хан и къщите, които той е купил в село Якимово.\n\r\nВече няколко седмици над 30 деца живеят на палатки край язовир \"Огоста\" близо до Монтана, защото в къщите им няма ток.\r\nНад 10 000 лева е цялата сметка в Нови Хан и Якимово.\r\nВ момента отец Иван помага на над 250 мъже, жени и деца.\r\nТой се надява на добри хора, които отново да му помогнат, за да плати огромната сметка за ток.\r\n\"Като не платим два месеца и ни спират тока, дано ни помогнат, нека бъдем добри помежду си, животът е кратък\", каза отец Иван пред .\r\r\n                    \r\n                    На импровизирания лагер има баня, тоалетна, палатка пригодена за кухня, има дори и животни, които да дават мляко за най-малките.\r\nОгромното притеснение на духовника е, че вече привършва храната, а нови дарения на продукти няма.\n\r\n ", "date": "2018.07.17", "title": "Като няма ток, има плаж: Отец Иван заведе децата на Огоста "}
{"url": "https://www.dnes.bg/stranata/2018/07/17/smyrtta-na-fermera-v-hisaria-neshtasten-sluchai-i-sbivane.382481", "text": "Камера пред бара на хотела в Хисаря е заснела побой между загиналия фермер Димитър Попов от Ямбол с негов колега. Това твърди сестрата на починалия Живка Попова. С кого се е сбил брат ѝ засега не е известно на роднините. Те не приемат версията за нещастен случай. \r\nДиректорът на пловдивската полиция Атанас Илков заяви пред \"\", че предстоят допълнителни огледи. Не са приключили следствените действия, назначени са експертизи. Прокуратурата също изяснява причините за смъртта. Тялото на Попов е все още в Съдебна медицина.\n\r\n\"Има притеснителни факти около тази смърт\", казва сестрата на Попов. \r\r\n                    \r\n                    На 13 юли призори 53-годишният мъж е открит мъртъв в хотелския комплекс. Пристигнал е на семинар, организиран от столична фирма за семена и препарати. След презентациите участниците отишли да се черпят. По думите на сестрата, нещастието се случило след 2 часа.\r\n\"Да, пийнали са си. Но не съм чула посред нощ хора да ходят по покривите на хотелите. Брат ми не е паднал от никаква тераса на ресторант\", твърди тя.\r\nВеднага, след като от полицията им съобщили, тя пристигнала в Хисаря. Във фоайето се провеждали разпити. Шефът на полицията ѝ казал, че е нещастен случай. Участници от семинара обаче казали, че е имало сбиване между брат ѝ и фермер от друг район.\r\n\"Стаята на брат ми е била на втория етаж. Защо я е подминал и е продължил по стълбите към 4-ия? Там има коридор с аварийна врата, която извежда към вентилационната система. И се стига до покрива. Обясниха ни, че оттам е полетял\", разказва Попова.\r\nЗа какво е било спречкването, роднините на загиналия не знаят. Според участници в сбирката Попов е бил доста пиян. Разхождал се с бутилка из коридорите на хотела. Опитал да си свети с телефона. Излязъл на покрива и паднал от 8 м височина.\n\r\n\"От полицията казаха, че водят разследване и за убийство, но можело да не излезе такова\", вмъква сестрата. По думите ѝ Димитър паднал върху покрива на вътрешния басеин. Там роднините видели голяма локва кръв.\n\r\n\"Колкото и пиян да е бил, няма как да е дезориентиран и да не е знаел къде се намира. Той е здрав, як, бивш спортист, носи на алкохол и на бой\", твърди сестрата. Според нея абсурдно е да не си е намерил стаята в хотела.\n\r\n\"Има бели полета, които ни притесняват. Държим органите да си свършат работата и да изяснят истинската причина\", казва тя.\n\r\nСпоред съдебни медици не са открити следи от насилие по тялото на загиналия. Фермерът имал успешен бизнес. Обработвал между 12 и 14 хил. дка в Поляна и Александрово. Отглеждал жито. Не дължал пари на никого. Имал 29-годишен син от първия брак, 14-годишно момче и момиченце на 7 г.\n\r\n\"На дъщеричката му още не сме казали. Консултираме се с психолог\", добави Попова.", "date": "2018.07.17", "title": "Смъртта на фермера в Хисаря – нещастен случай? И сбиване!"}
{"url": "https://www.dnes.bg/rusia/2018/07/17/trymp-pobybri-s-putin-a-predade-li-sasht.382475", "text": "\r\nЗащо се е почувствал така? Преди срещата на Тръмп са му били предоставени около 100 страници с материали, за да може да защити твърдата си позиция пред Путин, но американският президент е пренебрегнал повечето от тях, казва запознат източник, цитиран от изданието. Според служител, пожелал анонимност, изказванията на Тръмп са били \"до голяма степен в разрез с плана\", пише днес Washington Post. Друг източник казва, че \"всички около Тръмп\" са го призовавали да заеме твърда позиция към Путин. Преди срещата съветниците са подготвили редица теми - от извършеното от Русия анексиране на Крим до руската намеса в американските избори, но Тръмп е решил да подходи към срещата по свой начин.\r\nТова не е особено изненадващо - с политическия си провокационизъм Тръмп може да хвърли страната в постоянна бдителност. Но в понеделник сякаш достигна поантата си, поне засега. \r\nИли, както се опита да обобщи срещата телевизионният водещ на ABC Джордж Стефанопулос, след като пресконференцията на Тръмп с президента на Русия Владимир Путин приключи и камерите в студиото се обърнаха към него: „Всички, които видяхте това днес, може да кажете на своите приятели, на семейството си, на децата и внуците си, че сте преживели исторически момент, може би не в положителен смисъл“.\r\nОтказът на Тръмп да защитава разследващите и разузнавателните си служби, неговата готовност да не се доверява на резултатите от проверката им за намесата на Русия в изборите от 2016 г. и вместо това да се довери на отричането на Путин като достоверна гледна точка. Изреченията „Аз обвинявам двете страни\" и „Путин казва, че не е била Русия и аз не виждам причина защо да бъде иначе\". Всичко това предизвика ужас и в САЩ.\r\nПресконференцията, продължила 45 минути, предложи спектакъл, на който и американският, и руския президент отхвърлиха идеята за намеса на Москва в изборите - Путин искаше доказателства за нещо, което според него така и не е било доказано, а Тръмп, изглежда, се съгласяваше. Когато директно беше попитан дали вярва на Путин, или на разузнавателните служби на собствената си страна за намесата в изборите, Тръмп отговори, че съществуват \"две виждания\" по въпроса: едното, което е поддържано от американски служители като директора на Националното разузнаване на САЩ Дан Коутс и според което е имало намеса на Русия, и другото - на Путин, който отрича подобно нещо. \r\n\"Аз имам доверие и на двете страни\", каза Тръмп и смени темата, като поиска да разбере защо ФБР така и не е проверило атакуваните от хакери компютърни сървъри на Националния комитет на демократите и попита къде са имейлите, липсващи от сървъра на неговата съперничка на изборите през 2016 г. Хилари Клинтън.\r\nБивши служители на разузнаването и на правоохранителните органи, както и бивши дипломати, вече предупредиха за опасността от такива изказвания. \r\n„Нищо по-малко от предателство\" е било представянето на Тръмп, казва бившият директор на ЦРУ Джон Бренан. И бившият директор на ФБР и любимият на Тръмп „враг“ Джеймс Коми коментира в подобен стил: \"Това беше денят, в който американски президент стоеше в чужбина до убийствен и лъжлив гангстер, отказвайки да подкрепи собствената си страна. Патриотите трябва да станат и отхвърлят поведението на този президент\". \r\nДори и иначе сдържаният бивш министър на отбраната Аш Картър бе критичен: „Никога не съм изпитвал или съм си представял такова едностранно изоставяне на американските интереси и принципи в областта на сигурността без нищо в замяна\". Срещата на върха \"изглеждаше така, сякаш бях свидетел на унищожаването на една катедрала\".\r\nДемократите естествено са ужасени. За „голям среден пръст, насочен към собствената си страна\" заговори сенаторът от Кънектикът Крис Мърфи. И призова за остра реакция от националните служби по сигурността и републиканците във Вашингтон.\r\nКандидат за подобна остра реакция би бил Дан Коутс, назначеният от самия Тръмп ръководител на националната служба по сигурност. Той постоянно предупреждава за руска кибернамеса („мигаща червена алармена лампа“), а държанието на американския президент дискредитирало него и и неговата служба. Коутс обаче сега остана със суховато изказване: „Ние сме категорични в нашата оценка за намесата на Русия\".\r\nОставки на съветника по сигурността Джон Болтън или на външния министър Майк Помпело засега поне изглеждат изключени. По друг начин изглежда обаче ситуацията при шефа на генералния щаб Джон Кели, пише германският Süddeutsche Zeitung. Неговата оставка така или иначе се очаква до края на лятото. \r\nОтзвукът от редиците на републиканците – партията на Тръмп, е значително по-негативен, отколкото иначе, но като цяло не са силно критични. Най-ясно се изказват служители от периферията и политици, които няма да бъдат преизбрани най-вероятно.\r\n", "date": "2018.07.17", "title": "Тръмп побъбри с Путин, а предаде ли САЩ? "}
{"url": "https://www.dnes.bg/art/2018/07/17/kadyryt-v-tochniia-moment-ili-da-snimash-za-udovolstvie.382455", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДимитър Караниколов е български архитектурен визуализатор. Той е уловил невероятни кадри от Венеция, а негови снимки са разпространени от множество от големите чуждестранни медии. Той е обиколил множество места в страна, откъдето е запечатал и невероятни кадри, а сега планува пътуване и до Антарктика. Димитър Караниколов признава, че е много критичен към кадрите, които заснема и от хилядите снимки, които прави по време на пътуване, харесва само няколко.\n\r\n\"Успешното съотношение е едно към хиляда, тоест от хиляда снимки аз харесвам един кадър, който съм направил\", разказва фотографът, който иначе е завършил архитектура в България, а след това е специализирал и работил в Европа, откъдето се отключва и страстта му към пътуванията.\r\n                    \r\n                    \r\n\"Обичам да експериментирам с различни обекти и субекти, които снимам, така и с различна техника. Нямам определена тема, не се затварям в това да кажа аз снимам само архитектура или само абстрактни неща, или само хора, или само пейзажи\", разказа Димитър Караниколов в студиото на \n\r\nТой допълни още, че различните снимки изискват различен подход, но той не иска да се ограничава в една тема, защото прави това само за удоволствие.\n\r\nФотографът сподели още, че вече снима и с дрон, а кадрите, които се получават, са наистина различни от човешката перспектива. По думите му така могат да се покажат стандартни места по много по-различен начин.\r\n ", "date": "2018.07.17", "title": "Кадърът в точния момент или да снимаш за удоволствие"}
{"url": "https://www.dnes.bg/notifikacii/2018/07/17/malkite-rodni-krychmi-namazaha-ot-svetovnoto-po-futbol.382420", "text": "Завършилото в неделя световно първенство по футбол в Русия е вдигнало оборота на кръчмите у нас с около една четвърт, пише \"Монитор\".\r\nОсновният дял на немалкия ръст се пада на масовите заведения бирариите и малките квартални кръчми, които винаги имат по-голяма клиентела. Според дългогодишен управител на заведения по време на подобни спортни прояви в по-скъпите заведения, които са основно за хранене, оборотът не се увеличава.\n\n\r\nТам клиентите предпочитат спокойствието. По думите му, масовите кръчми, където се събират и повече млади хора, спечелиха от световното, в рамките на поне десетина процента, пресметна той. Друг негов колега от столична бирария сподели, че мондиалът в Русия е увеличил хората, които са посетили заведенията, с 20-30%.\rСобственик на друго подобно заведение в периферен квартал на София каза, че най-често клиентите, дошли заради мачовете в заведението, са си поръчвали бира, картофки, дробчета, сърчица.\r\n\"Някои изкарваха по време на целия мач на една бира, други изпиваха по 6-7. Всичко си зависи от човека\", уточни той.\r\nПо-голяма клиентела е имало по време на мачовете с най-известните отбори, смятани за основни претенденти за световната титла, и най вече за по-интересните двубои - четвъртфиналите и тези за определяне на финалистите, и, разбира се, за последния двубой в неделя, определил шампиона.", "date": "2018.07.17", "title": "Малките родни кръчми \"намазаха\" от Световното по футбол"}
{"url": "https://www.dnes.bg/sofia/2018/07/17/na-kogo-poprechiha-dryvchetata-zashto-29-fidanki-biaha-prekyrsheni.382426", "text": "\n\r\n29 от новозасадените дървета покрай Околовръстния път станаха обект на вандализъм, съобщиха от Столичната община.\r\nПрез май там бяха засадени 240 фиданки, а два месеца по-късно ваднали им посегнаха, но защо?\r\nЕкспертите от дирекция \"Зелена система\" намерили преди дни дръвчетата прерязани ниско в основата им.\r\n\"В момента се прави разследване по случая. Надяваме се, че камерите на близскостоящите търговски обекти ще помогнат за бързото идентифициране на извършителя на това грозно деяние, така че той да понесе последствията, регламентирани от Закона\", пише на страницата \"Зелени решения за София\" във Facebook.\r\r\n                    \r\n                    Полицията и общината търсят извършителите, засега без успех.\r\nГлобите са от 1000 до 5000 лева за физическо лице, за юридическо – до 50 000 лева.\r\nГледката на десетки изсъхнали дървета учуди столичани и притесни работещите в близост – хората не са чували за такава вандалска проява. Facebook също завря от възмутени столичани.\r\n\n\r\nПредстои премахване на изсъхналите дървета и замяната им с нови. Всяко ще струва по 210 лева.", "date": "2018.07.17", "title": "На кого попречиха... дръвчетата? Защо 29 фиданки бяха прекършени?"}
{"url": "https://www.dnes.bg/obshtestvo/2018/07/17/protivokonstitucionna-li-e-ik-ks-proveriava-i-reshava.382422", "text": "Конституционният съд ще заседава по въпроса дали Истанбулската конвенция е противоконституционна. Това става ясно от дневния ред на днешното заседание на Конституционния съд.\n\n\n\r\nЗаседанието започва в 10:00 часа. Като първа точка конституционните съдии ще обсъдят Конституционно дело № 1/2018 г. по искане на Върховния административен съд за установяване на противоконституционност на чл. 193, ал. 6 от Закона за съдебната власт.\r\nКато втора точка те ще разгледат делото, внесено по искане на 75 народни представители от 44-тото народно събрание за произнасяне за съответствието на сключената от Република България Конвенция на Съвета на Европа за превенция и борба с насилието над жени и домашното насилие с Конституцията на Република България преди ратификацията ѝ.\r\r\n                    \r\n                    Припомняме, че на 8 февруари ГЕРБ депозира в Конституционния съд искането си за преценка на съответствието на Конвенцията на Съвета на Европа за превенция и борба с насилието над жени и домашното насилие (Истанбулската конвенция) с Конституцията на Република България. \r\nДокументите бяха внесени от народните представители Данаил Кирилов и Тома Биков, а искането бе подписано от 75 народни представители от ПГ на ГЕРБ. \r\nОт партията са предоставили на съда като материали и преписката за ратификацията на документа в Народното събрание, както и 8 доклада, които са били изработени през последните 4 години и представляват анализ и оценка на възможността за прилагане на Истанбулската конвенция. ", "date": "2018.07.17", "title": "Противоконституционна ли е ИК? КС проверява и решава!"}
{"url": "https://www.dnes.bg/notifikacii/2018/07/17/blizo-po-blizo-lava-ot-vulkana-na-havaite-rani-22-ma.382424", "text": "Лава от вулкана Килауеа, който е активен повече от два месеца, избликна от водата до туристическо корабче край брега на Големия остров на Хаваите вчера и рани 22 души, предаде Ройтерс.\r\n\"Бомбата\" от лава и разтопени скали удари корабчето със силата на експлозия, но то все пак успя да се върне в пристанището Хило час по-късно, съобщи шефът на противопожарната служба на Хавай.\r\nТрима от ранените са приети в местна болница, а други са получили помощ от парамедици на пристанището, пише БТА.\r\nПолицията и хавайската служба за земята и природните ресурси проверяват последиците от природната стихия, посочва Ройтерс.", "date": "2018.07.17", "title": "Близо, по-близо... Лава от вулкана на Хаваите рани 22-ма"}
{"url": "https://www.dnes.bg/stranata/2018/07/17/spasitel-planinata-e-krasiva-no-i-opasna.382425", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         За последните 6 месеца в Рила са проведени 424 спасителни акции, а в Пирин - 1439. Павел Павлов от Планинската спасителна служба пък разкри, че за последните 3 дни са проведени 5 акции.\r\nТой каза, че основната грешка на туристите е, че възприемат качването в планината като обикновена разходка.\n\n\n\n\r\n\"Точно това недооценяване на планината като различно място със своите красоти, но и със своите особености и опасности, води до грешките и инцидентите\", добави Павлов в ефира на \"България сутрин\".\r\nПланинският спасител напомни, че дори на 30 минути от София, на Витоша, времето е напълно различно от това в града.\r\r\n                    \r\n                    \"Там времето може да се смени за секунди, там може да завали сняг юли или август месец и затова ние трябва да сме подготвени. Едно от правилата е: Отивайки в лятната планина, ние имаме дрехи за зимна планина\", допълни Павел Павлов пред камерата на.\r\nПланинският спасител напомни на хората, че има различни начини да потърсят помощ в планината, но задължително трябва да са със заредени телефони, за да могат да потърсят спасителите чрез телефон 112, мобилно приложение или обаждане директно до ПСС на номер 1470.\r\nИменно заради това Павлов припомни, че е важна застраховката за всички, които отиват в планината, която помага на спасителите след това да си възвърнат направените разходи при акция, но също така беше категоричен, че на всеки в нужда ПСС ще помогне.\r\nПавел Павлов обаче напомни, че все пак самите ние можем да се погрижим за себе си в планината, ако сме с добри обувки, облекло и екипировка.\n\r\n ", "date": "2018.07.17", "title": "Спасител: Планината е красива, но и опасна!"}
{"url": "https://www.dnes.bg/stranata/2018/07/17/izbivaneto-na-jivotni-adekvatna-dyrjavna-namesa-ili.382434", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Заразата с чума по животните в Ямболско не спира да държи висок обществен градус. Проблемът достигна до президента и вицепрезидента, които критикуваха действията на властта.\r\nМерките на управляващите се превърнаха в очите на хората в наказателна акция. Държавният глава поиска от кабинета отговори дали и занапред масовото изтребление на здрави животни ще бъде единствената мярка за овладяване на подобни кризи.\n\n\n\n\r\nСпоред създадения оперативен щаб заразата идва от Турция, а ресорният министър Румен Поружанов призна, че ситуацията е излязла извън контрол.\r\n\"Никой не разбра защо беше нужно да е избиват близо 4000 животни. Европейската директива предвижда умъртвяване едва след доказване на заболяването. У нас дори не е установен типът чума. Не може да се действа на принципа няма животно - няма проблем\", отбеляза д-р Марина Иванова от Фондация \"Четири лапи\".\r\r\n                    \r\n                    \"Разпространението на вируса става за секунди. Да използваме хорското недоволство, за да извличаме политически дивиденти, е цинично. Ветеринарните лекари трябва да си свършат работата. Когато те са възпрени от екзалтирани тълпи – това не е от полза за никого\", добави председателят на областния съвет по животновъдство в Ямбол Стоян Чуканов.\r\nВ студиото на \"България сутрин\" д-р Иванова подчерта, че в Турция наистина има огнища на заразата, но те били чак в азиатската ѝ част.\r\n\"Всеки хвана полета на недоволството, за да извади собствени дивиденти. Градивното състрадание е по-важно за превъзмогване на тази голяма човешка трагедия\", обобщи Чуканов пред .\r\n ", "date": "2018.07.17", "title": "Избиването на животни – адекватна държавна намеса или..."}
{"url": "https://www.dnes.bg/rusia/2018/07/17/vsred-protivorechiiata-putin-i-trymp-otkriha-dopirni-tochki.382427", "text": "Владимир Путин и Доналд Тръмп намериха общи неща сред противоречията и различията, обобщава \"Росийская газета\" резултатите от вчерашната среща между държавните глави на Русия и на САЩ в Хелзинки.\n\n\n\r\nПутин нарече преговорите с Тръмп първа стъпка към \"разчистване на терена\" в отношенията между Русия и САЩ. А Тръмп заяви, че двустранните отношения никога не са били по-лоши, но ситуацията след срещата вече е друга. \r\nДвамата лидери договориха формирането на работна група по икономическото сътрудничество и се разбраха да продължат започнатите дискусии, посочва московският официоз, пише БТА.\r\nРуско-американските отношения имат големи перспективи след \"историческата среща на силни лидери\" в Хелзинки, но и недоброжелатели, заявява в коментар за вестника германският политолог Александър Рар.\r\r\n                    \r\n                    Ако всичко зависи от добрата воля на Путин и Тръмп, в двустранните връзки ще се отвори нова глава, но може да последват и провокации, целящи да осуетят разведряването, предупреждава той.\r\nЕкспертът изрежда ред възможни пречки по пътя към подобряване на отношенията - \"съпротива от страна на американския елит, бюрокрацията, част от бизнесмените, либералния печат, които ще се противопоставят на Тръмп (. . .), използвайки всякакви методи, за да не допуснат затопляне между Москва и Вашингтон\".\r\nЧаст от европейския елит също не желае разведряване - тези хора се опасяват, че за Тръмп отношенията с Русия ще бъдат по-важни, отколкото с НАТО. И са твърде разтревожени от факта, че двамата президенти обсъдиха енергийни въпроси, добавя аналитикът.", "date": "2018.07.17", "title": "Всред противоречията – Путин и Тръмп откриха допирни точки"}
{"url": "https://www.dnes.bg/obshtestvo/2018/07/17/prekalkulaciia-uvelichavat-kompensaciite-zaradi-chumata.382435", "text": "Властта реши да увеличи обезщетенията, които дава на стопаните за евтанизираните им заради чумата животни в Странджанско.\r\n\"Средната цена за животните под селекционен контрол е над 300 лв. Малко над 200 лв. ще бъде средната цена за останалите\", обясни земеделският министър Румен Порожанов.\r\nТой припомни, че вчера стартира изплащането на компенсациите за първите евтанизирани стада.\r\n\"Прекалкулирахме цените, защото първоначалните бяха направени при по-ниска статистическа база. Калкулирахме и други разходи, така че да има адекватно обезщетение\", каза министърът пред Нова тв.\n\n\n\n\r\nТой разясни, че методиката за изчисление и обезпечаване включва разходите, свързани с унищоженото животно, както и тези, свързани с пазарната му стойност. Порожанов обеща, че ще бъде ангажирана фирма, която да поеме разходите по изчистване и обеззаразяване на стопанствата с до 150 животни.\r\n\"Има и допълнителни компенсации. За животните, които са на обор, но не могат да предават млякото си, имаме гласувани 32 лв. Тази сума обаче ще бъде прекалкулирана, за да може да стане 40 лв.\", каза още министърът.\r\nНа база на протоколите, които ще имат за форсмажорно обстоятелство, стопаните ще могат да получат и допълнителната голяма субсидия, която е между 56 и 83 лв. Има и преходната национална помощ, която е в рамките на 40-50 лв.\".\r\nПорожанов призна, че има липса на комуникация със собствениците на убитите животни.\r\n\"Явно трябваше индивидуално да работим с тях и затова го отчитаме като слабост. Не, че не е имало комуникация. Просто трябваше да се обясни на всеки защо се прави и какви ще бъдат обезщетенията\", каза той.\r\nМинистърът призна, че целият процес по евтаназия не е приятен на никого и управляващите са съпричастни към болката на стопаните.\r\n\"Не гледаме с безразличие на това. В момента обаче има болест, която е от най-смъртоносните, и е потвърдена\", категоричен беше Порожанов.\r\nПо думите му карантината носи своите рискове. След като животните са били контакти, рискът чумата да се разпространи е по-голям.\r\nВ същото време хората в Шарково предупредиха, че могат да подадат колективен иск към Страсбург.\r\nВече 4 000 са избитите заради чумата овце и кози в Югоизточна България, а потърпевшите стопани се готвят да дойдат на протест в София утре.", "date": "2018.07.17", "title": "Прекалкулация: Увеличават компенсациите заради чумата!"}
{"url": "https://www.dnes.bg/zvezdi/2018/07/17/neshto-netipichno-kobilkina-si-pripiava-ivana-v-ispansko-metro.382428", "text": "Наталия Кобилкина е на европейски тур, за да сподели със закъсали жени съвети от популярната психология, как да привлечете повече пари, да бъдете перфектната любовница. Но пък показа, че може да прави и нетипични неща.\r\nСексоложката пусна кадри със свои приятелки докато пътува в испанско метро. Дамите привлякоха погледите с акапелно изпълнение на хита от началото на века на Ивана - \"Нещо нетипично\".\r\nЯвно провокирани от текста, Кобилкина и компания са решили да направят нещо нетрадиционно и дерат гърло пред случайната аудитория.\r\n\r\r\n                    \r\n                    \"Правете простотии, забавлявайте се\", призовава от метрото Кобилкина, докато припява с руски акцент.\r\nИначе Наталия Кобилкина изнася лекции зад граница на тема как да флиртуваме, но и да запазим връзката си въпреки семейната ни обремененост, пише .\r\n\"Вие сте идиоти, ако мислите, че можете да спечелите една жена, като й пишете във Фейсбук с въпроса дали иска да правите секс. Още по-тъпо е, когато си правите голи селфита\", е сред съветите, които д-р Ко дава на представителите на силния пол, като признава, че дневно получава по около 100 еротични оферти в чатовете.\r\n \r\n\r\n", "date": "2018.07.17", "title": "Нещо нетипично... Кобилкина си припява Ивана в испанско метро"}
{"url": "https://www.dnes.bg/akoshtete-vqrvaite/2018/07/17/znacite-che-brakyt-vi-moje-i-da-ne-izdyrji.382404", "text": "Сватбените фотографи имат опит с брачните двойки още преди тяхната сватба. Те имат набито око, с което лесно могат да преценят жестовете, отношението, химията между партньорите.\r\nТова им помага да предположат с доста голяма точност дали бракът ще издържи или ще се разпадне скоро след сватбата.\r\nНяколко сватбени фотографи споделят пред HuffingtonPost опита си зад камерата и знаците, които им помагат да преценят дали двойката ще има щастлив брак или ги чака развод.\r\n\r\n„Не всеки човек обича да бъде сниман и не всеки има интерес към фотографията. Това е нормално. Но понякога човек трябва да преглътне някои свои непоносимости в името на сватбения ден и на партньора си.\r\r\n                    \r\n                    Понякога се срещам с клиенти, чиито годеници се интересуват от всичко за сватбата си освен снимките. За щастие повечето от тях се съгласяват да участват в снимките заради половинките си и заради хубавите сватбени спомени.\r\nВ началото на кариерата ми веднъж ми се случи съпругът да ме наеме по телефона да заснема сватбата му. В деня на сватбата установих, че той не е предупредил съпругата си, която започна да крещи: „Разкарай това отвратително нещо от лицето ми веднага!“\r\n", "date": "2018.07.17", "title": "Знаците, че бракът ви може и да не издържи"}
{"url": "https://www.dnes.bg/usa/2018/07/17/trymp-se-ne-spria-plashtame-91-ot-sigurnostta-na-evropa.382429", "text": "Президентът Доналд Тръмп продължи с критиките срещу съюзниците на САЩ в интервю пред телевизия Фокс нюз, след като се срещна в Хелзинки с руския президент Владимир Путин и заяви, че Вашингтон плаща 91 на сто от разходите за сигурността на Европа, предаде ДПА.\n\r\n\"Ние плащаме 91 на сто от разходите за поддържане на сигурността в Европа\", каза Тръмп в интервюто, което даде в Хелзинки на журналиста Шон Ханити.\n\n\n\n\r\n\"НАТО е чудесна, но тя помага на Европа много повече, отколкото помага на нас\", каза президентът на САЩ и се похвали, че миналата година е осигурил 41 милиарда долара за НАТО, а тази година сумата може да достигне 100 милиарда.\r\n                    \r\n                    \r\nНа въпрос за Путин американският президент повтори оценката си, че отношенията с Русия драматично са се подобрили след срещата с него. \n\r\n\"Мисля, че днес беше страхотно, но беше наистина зле преди пет часа. Мисля, че президентът Путин беше много силен\", каза Тръмп. \n\r\nРуският президент се опасявал, че разследването в САЩ за руска намеса в изборите през 2016 г. може да стане спънка пред Тръмп, ако се опита да постигне сделка, продължи президентът на САЩ и нарече разследването \"лов на вещици\". \n\r\n\"Той смята, че за мен е трудно да сключа сделка заради тази глупост\", каза Тръмп. Той изрази благодарност за подаръка, който получи от Путин: \"Футболната топка наистина е чудесна\", отбеляза Доналд Тръмп.\n\r\nUS президентът увери, че Иран е разтърсен от бунтове след оттеглянето на САЩ от споразумението за ядрената програма на Техеран и каза, че Вашингтон подкрепя протестиращите. \n\r\n\"Там има бунтове в градовете, инфлацията галопира. И режимът не иска хората да знаят, че ние сме сто процента зад тях\", каза Тръмп, цитиран от Франс прес.\n\r\n(БТА)", "date": "2018.07.17", "title": "Тръмп се не спря: Плащаме 91% от сигурността на Европа"}
{"url": "https://www.dnes.bg/zvezdi/2018/07/17/bez-gadje-zlatnata-cveti-naidenova-razkara-rapyr.382433", "text": "Едно от \"златните\" момичета на българската художествена гимнастика - Цвети Найденова, остана без гадже. Това призна самата тя в чат в Instagram с почитатели и фенове и потвърди слуховете, че е разделена със скандалния рапър Марсел Величков - Марсо.\r\n\"Имаш ли си гадже?\", попитаха я, а отговорът бе категоричен: \"Не\". По-късно Цвети даде и малко повече подробности за раздялата си с Марсо.\r\n\"Така е по-добре\", обясни тя.\r\nЦвети и Марсо бяха заедно няколко години, въпреки неодобрението на хората около Цвети, припомня \"България днес\". Причината за него е скандалният имидж на рапъра, който реди нецензурни рими в парчетата си, а клиповете му се доближават до еротичните филми.\r\r\n                    \r\n                    Каква е причината за раздялата им с Цвети не е ясно, но след нея Величков е станал още по-брутален. Той качва в социалните медии клипчета със свои приятели, в които компанията сипе различни гадости на тема секс и жени.\r\nНайденова от своя страна изглежда далеч по-спокойна и уравновесена без рапъра до себе си. Тя се е посветила на треньорската дейност - помощник е в националния ансамбъл девойки.\r\nПо време на чата Найденова потвърди, че се е сдобрила с Цвети Стоянова. Двете отново са си близки и са преодолели различията, които имаха.\r\n ", "date": "2018.07.17", "title": "Без гадже: \"Златната\" Цвети Найденова разкара рапър"}
{"url": "https://www.dnes.bg/sofia/2018/07/17/koi-stolichni-kvartali-ostavat-bez-voda-v-sriada.382443", "text": "\"Софийска вода\" временно ще прекъсне водоснабдяването в някои части на столицата утре, 18 юли, съобщиха от дружеството.\r\nВъв връзка с подмяна на спирателен кран на ул. \"Тодор Каблешков“, кв. \"Манастирски ливади – запад\", се налага спиране на водоподаването от 10:00 до 22:00 часа на клиентите на \"Софийска вода\", живеещи в Община Красно село: ж.к. \"Красно село“,  ж.к.  \"Борово“, ж.к. \"Белите брези“ и  района между ул. \"Тодор Каблешков“, бул. \"Братя Бъкстон“, бул. \"Цар Борис III“, Община  Витоша, кв. \"Манастирски ливади –запад“: района между бул. \"България“, ул. \"Борис  Димовски“, ул. \"Синанишко езеро“, ул.  \"Мур“, ул. \"Родопски извор“, ул. \"Казбек“, ул. \"Ген. Стефан Тошев“ и ул. \"Тодор Каблешков“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски на адрес: ж.к.  \"Красно село“, ул. \"Ладога“ на кръстовището с ул. \"Леринска чука“; ж.к. \"Борово“, ул. \"Невестина  скала“ на кръстовището с ул. \"Подуево“; ж.к. \"Белите  брези“, ул. \"Нишава“ на кръстовището с ул. \"Битоля“.\r\r\n                    \r\n                    Във връзка с пресвързване на довеждащ водопровод над с. Мърчаево, се налага спиране на водоподаването от 10:00 до 22:00 часа на клиентите на \"Софийска вода\", живеещи в района на: с. Мърчаево. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: на площада до кметството.\r\nВъв връзка с прекъсване на сградно водопроводно отклонение на ул. \"Сашо Николов - Сладура“, кв. \"Кръстова вада“, се налага спиране на водоподаването от 10:00 до 18:00 часа на клиентите на \"Софийска вода\", живеещи в района на:\r\nул. \"Сашо Николов - Сладура“ от ул. \"Борис Руменов\" до ул. \"Асен Йорданов“, ул. \"Аспарух Лешников“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Сашо Николов - Сладура“ и ъгъла с ул. \"Аспарух Лешников“.\r\nПоради изграждане на уличен водопровод на ул. \"Стадион“, жк. \"Експериментален“ кв. \"Горубляне“, се налага спиране на водоподаването от 10:00 до 18:00 часа на клиентите на \"Софийска вода\": от бл. 1 до бл. 35 и автосервиз зад бл. 22. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: зад бл. 27“.\r\nВъв връзка с монтаж на спирателни кранове на ул. \"Хвойна“, с. Мировяне, се налага спиране на водоподаването от 09:30 до 21:30 часа на клиентите на \"Софийска вода\", живеещи в района на: ул. \"Парашутист“, ул. \"Канала“, ул. \"Еделвайс“, ул. \"Чавдар войвода“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Спортист“ и ъгъла с ул. \"Чавдар войвода“. \r\n ", "date": "2018.07.17", "title": "Кои столични квартали остават без вода в сряда"}
{"url": "https://www.dnes.bg/stranata/2018/07/17/izbitite-jivotni-propast-mejdu-dyrjavata-i-horata.382436", "text": "Извънредните ситуации подобни на тази с умъртвяването на животни в няколко села в Южна България показва, че има огромна пропаст между държавата и хората, а голямото разстояние между управляващи и население не е от скоро.\n\n\n\n\r\nТова е мнението на бившия служебен премиер на България Ренета Инджова. Тя допълни, че хора като баба Дора, която брани животните си, изразяват гнева на цялото население, който идва от бездействието на институциите.\r\n\"У населението остана впечатлението, че едни еничари ходят из страната и убиват поголовно животни, даже някои дегизирани като ветеринари\", каза Ренета Инджова в студиото на \"България сутрин\".\r\r\n                    \r\n                    Тя беше категорична, че няма как да съществува рационален смисъл за цялата тази акция, въпреки опитите да се предаде такъв. Бившият служебен премиер настоя, че причина за това е, че институции не съществуват.\r\n\"Икономическите последствия от този погром върху животновъдството ще бъдат необозрими\", предупреди Инджова. По думите ѝ на тази територия се развиват множество и все пагубни схеми.\r\n\"И е ясно, че тя е като експериментално поле за унищожение\", каза Инджова пред \n\r\n ", "date": "2018.07.17", "title": "Избитите животни – пропаст между държавата и хората"}
{"url": "https://www.dnes.bg/familen-dom/2018/07/17/chudni-idei-za-nashata-bania-mastyrklas-po-uiut.382132", "text": "\n\r\nРемонтът на банята е един от най-тежките и най-неприятните дейности в дома на всеки. А и един от най-скъпите. Хората обикновено го свързват с къртене на плочки, много прах и мръсотия. А и често ремонтните дейности продължават дълго време и създават доста неудобства за нуждите на ежедневието ни.\r\nНо и не всеки ремонт в банята води до голямо къртене. Може просто да преобразите това пространство с много свежи идеи, които ще ви дадем в рамките на проекта \"\", заедно с нашия верен помощник .\n\n\n\r\r\n                    \r\n                    Ако плочите по пода и стените във вашата баня са в добро състояние и няма нужда да ги сменяте, може например само да подновите стария санитарен порцелан.\r\nПодмяна на огледало или етажерка, а защо не и душ кабината, също ще внесе новост в помещението. Помислете добре за мивката – ако вече е стара, или пък пукната, сега е моментът да я смените. Но и помислете добре за това къде да бъде поставена - идеалното място за мивката с огледалото е те да са срещу вратата.\r\nКогато избирате мивка и смесител може да си измиете въображаемо ръцете. Така ще прецените дали тя е достатъчно широка или дълбока и дали смесителят е с подходящата височина, в зависимост от изискванията ви за удобство.\r\nАко пък ще сменяте бойлер, а нямате много място, може да помислите за поставянето на хоризонтален бойлер, който да се сложи високо на някоя от стените. Така пестите значително място, което е изключително ценно при малките бани. Другият по-съвременен вариант е да заложите на мултипозиционни плоски бойлери с изчистен дизайн, който не би нарушил цялостната визия на банята.\r\nА още идеи как може да изглежда вашата баня \r\nИ не забравяй, освен да видиш нашите идеи, да се включиш в нашата игра! Защото те чакат нашите страхотни награди! ", "date": "2018.07.17", "title": "Чудни идеи за нашата баня... Мастърклас по уют"}
{"url": "https://www.dnes.bg/obshtestvo/2018/07/17/policai-s-pistolet-sreshtu-pitbul-da-mu-pusna-edin-v-glavata.382437", "text": "Полицай заплаши питбул с патрон в главата, а стопанина му - със саморазправа като наказателна мярка за това, че животното било изведено без намордник на разходка. Служителят на реда бил цивилен, а случката се разиграла в петък по обяд в Пловдив.\r\nДимитър Йорданов и приятелката му Ваня Алексиева извели 6-месечния Арон от дома си на разходка. \r\n\"Пуснахме Арон да се изпишка в храстите отсреща и затова му свалихме каишката и тогава към нас се приближи един мъж\", разказва стопанинът пред \"Монитор\".\r\nПитбулът се насочил към него, за да го подуши и тогава непознатият извадил пистолет и го заредил. Това привлякло вниманието на кучето и то се насочило към него, за да го подуши.\r\r\n                    \r\n                    \"Беше вече на около 10 метра и той извади пистолета. Изчака да отиде при него, то го души, защото е малко куче – на 6 месеца. И му опря пистолета в главата, а аз изтръпнах. Каза ми: \"Искаш ли да му пусна един патрон в главата, бе келеш, а след това и на тебе?\", разказа Димитър.\r\nТой работи във фирма за охрана, завършил е колеж със специалност \"Лична охрана и вътрешна сигурност\". Непознатият пък бил по дънки и тениска и по нищо не личало, че е полицай.\r\nДимитър и Ваня отминали, той влязъл в един магазин, но скандалът не свършил тук.\r\n\"Когато излязох от магазина, видях същият господин с още двама как е заградил Ваня. Попитах ги какво се случва, а той ме напсува и ми завря в лицето полицейската си карта. След това ме бутна с глава по носа, започна да ме удря с белезниците в ребрата, да ме натиска. После другият полицай ме хвана отзад, за да ме закопчее, но аз оказах съпротива, защото не съм нарушил правилата и не съм направил нищо\", разказа още собственикът на кучето.\r\nЦивилният полицай не спирал да вика, че питбулът е без намордник и казал, че ще напише на Димитър акт. Младият мъж пък отвърнал, че няма да го оспорва, но ще пусне жалба в районното срещу насилието.\r\nДошли още двама полицаи, показали и те служебните си карти.\r\n\"Почнаха да ми ги завират в лицето. В това време приятелката ми се обади на 112 и от районното управление изпратиха патрул. Вече, след като дойде патрулът, който ние повикахме, смекчиха тона\", обясни младежът.\r\nВ същото време му написали акт, в който нямало уточнена сумата на глобата. Цивилният полицай заплашил Димитър, че ако подаде жалба, Пловдив ще му отеснее.\r\n\"И вече като си тръгвахме, господинът ми прошепна на ухото: \"Пуснеш ли жалба, Пловдив ще ти се стори тесен, мойто момче. Трай си\", а това ме ядоса най-много. Знам процедурите, сотаджия съм. Такова поведение никога не съм виждал. Потресен съм. Съдействали сме много пъти на полицаите\", каза още Димитър.\r\nТой си извадил медицинско, в което пише, че има отоци по ръцете, травма в гръдния кош и болки при дишането. Приятелката му е в шок, плаче нощем и не смее да отиде сама до магазина.\r\nМладият мъж се зарече да наеме адвокат, за да си потърси правата по съдебен ред.\r\nДиректорът на ОД на МВР ст. ком. Атанас Илков се е самосезирал и е назначил вътрешна проверка. ", "date": "2018.07.17", "title": "Полицай с пистолет срещу питбул: Да му пусна един в главата?"}
{"url": "https://www.dnes.bg/notifikacii/2018/07/17/es-dade-ultimatum-na-airbnb-ili-slagate-pylni-ceni-ili.382396", "text": "Европейската комисия даде срок до края на август на сайта за резервация на квартири Airbnb да започне да показва пълната цена на нощувките, които предлага.\r\nКомисията иска на сайта да се показва крайната цена, заедно с таксите за обслужване и почистване, както и да посочва дали предлаганата квартира се дава от частно лице или от компания, която се занимава с недвижима собственост, тъй като правилата за защита на потребителите са различни в двата случая.\r\nОсвен това Комисията иска компанията да промени договора с клиентите си, тъй като смята, че той ги ощетява. В частност Брюксел настоява да се променят условията при прекратяване и правото на обезщетение.\r\nТърсенето на правата пред съд трябва да става в страната, в която живее жалбоподателят, а не където е почивал. Клиентите трябва да имат право да подадат иск срещу домакина при претърпени вреди. Airbnb трябва да се откаже от сегашната си политика да променя едностранно общите условия, без предварително и ясно да информира потребителите за това и без да им даде възможност да анулират договора, а прекратяването на договор от страна на Airbnb, освен че трябва да обясни причините, трябва да даде на потребителя правото на адекватно обезщетение или на обжалване, настоява Комисията. В противен случай Брюксел заплашва да наложи санкции на платформата за ваканционни услуги.\r\"Популярността не може да е оправдание за неспазването на правилата на ЕС за защита на потребителите. Потребителите трябва да могат да разбират лесно за какво заплащат и колко се очаква да заплатят за услугите, както и да се ползват от справедливи правила, например във връзка с анулирането на настаняване от страна на собственика\", коментира комисарят за потребителите Вера Йоурова.\r\nВ момента по информация на Уикипедия Airbnb събира между 0 и 20% такса от гостите и 3% от домакина на квартирата.\r\nНа практика обаче властите в отделните държави ще решат как и дали да накажат Airbnb, тъй като Еврокомисията няма правомощия да действа централно, призна Йоурова. Брюксел обаче може да преследва държавите, които не спазват европейското законодателство, като допускат участници на пазара да заобикалят общите правила.\r\nУлтиматумът към Аirbnb идва след като миналия месец мрежата за сътрудничество в областта на защитата на потребителите извърши оценка на бизнес практиките на Airbnb и откри множество несъответствия с действащото европейско право. Airbnb е американска компания, но всички фирми, които предлагат услуги в Съюза, са длъжни да го правят според европейското законодателство.\r\nБез да притежава собствена недвижимост, Airbnb предлага онлайн посредничество между собственици на къщи, вили, апартаменти, хотели и др и хора, които търсят къде да отседнат по време на почивка или пътуване. Компанията листва над 5 милиона жилища в 191 държави и реализира около 300 милиона резервации годишно.", "date": "2018.07.17", "title": "ЕС даде ултиматум на Airbnb: Или слагате пълни цени, или..."}
{"url": "https://www.dnes.bg/zvezdi/2018/07/17/titi-papazov-na-51-koloritnata-legenda-na-basketbola.382341", "text": "\n\r\nНа 17 юли своя 51-ви рожден ден празнува българският баскетболен треньор Константин Папазов, по-известен като Тити. Той е роден в София през 1967 г.\n\r\nИграл е баскетбол в мъжките отбори на \"Левски\", \"Славия\" и \"Своге\" от 1986 до 1991 г. След това става треньор и баскетболен президент. \n\r\nТити Папазов е известен и със своята емоционалност по време на срещите, както и след тях.\n\r\n\n\r\nОще от малък Тити обикаля зали и стадиони. Страстта му към баскетбола идва от неговия баша, който е баскетболен съдия.\n\r\nПрез 1994 г. е избран за президент на баскетболен клуб \"Славия\", с който печели шампионската титла и Купата на страната за 1997 г.\r\n                    \r\n                    \r\nПрез 1998 г. става треньор на баскетболен клуб \"Левски\", където работи до 2004 г., като печели две шампионски титли и един път Купата на България.\n\r\nПрез месец август 2007 г. Демократическата партия издига Тити Папазов за свой кандидат на местните избори в София. В изборите получава 1.73% от гласовете.\n\r\nТити Папазов е обявен за треньор на годината на България за 2009 г.\n\r\nПрез 2008 г. участва в телевизионен сериал.\n\r\nТити Папазов е участник в няколко телевизионни риалитита.\n\r\nТой е женен и със съпругата си Маргарита имат двама сина. Двамата вдигат сватба в столичната зала Универсиада, а след церемонията играят баскетбол.\n\r\nВ момента е треньор на баскетболния Левски - Лукойл.", "date": "2018.07.17", "title": "Тити Папазов на 51: Колоритната легенда на баскетбола"}
{"url": "https://www.dnes.bg/rusia/2018/07/17/the-guardian-sreshtata-trymp-putin-vodi-kym-po-mrachen-sviat.382416", "text": "Доналд Тръмп разбива съюзите си с демокрациите, докато се сприятелява с диктатори. Срещата между него и руския президент Владимир Путин представлява хлъзгав склон към един по-мрачен свят. Пред очите ни се случват опасни неща, коментира британското издание The Guardian, цитирано от \"Фокус\".\n\n\nВъншната политика се движи бавно, като последствията от нея често се виждат години по-късно: когато САЩ помогнаха на южновиетнамското правителство през 50-те години, малцина предвиждаха 58 хил. американци загинали във Виетнамската война. САЩ помогнаха за свалянето на демократичното правителство на Мосадек в Иран през 1953 г. и тогава трудно се виждаше, че заради това днес Техеран е основният враг на Америка в Близкия изток. През 2003 г. малцина смятаха, че инвазията на САЩ в Ирак ще взриви региона.\r\r\n                    \r\n                    Тръмп твърди, че Крим принадлежи на Русия и че Русия трябва да бъде върната в Г-7. Опитва се да попречи на правителството си да наложи санкции спрямо Русия за намесата на изборите. Въпреки руската агресия срещу САЩ и Европа, Тръмп постоянно застава на страната на Путин срещу собствените интереси на Америка и на нейните съюзници. \r\nОт Европа в Азия, Тръмп унищожава съюзи с демокрации, като се сприятелява с авторитарни лидери. Той изпраща сигнали до съюзниците на САЩ, че не могат да се доверят на Америка и че Вашингтон няма да се противопостави на техните противници. Тръмп разкри какво мисли, след като нарече Европейския съюз \"враг\" тази седмица, а Путин \"добър конкурент\".\r\nПомислете, преди да наречете това няколко дипломатически гафа. Резултат от този хлъзгав склон ще бъде по-насилствен и тъмен свят.", "date": "2018.07.17", "title": "The Guardian: Срещата Тръмп-Путин води към по-мрачен свят"}
{"url": "https://www.dnes.bg/snimka-na-denia/2018/07/17/vremeto-ochakva-ni-slynce-dyjd-i-grymotevichni-buri.382417", "text": "Атмосферното налягане е по-ниско от средното за месеца и през деня още ще се понижи. Днес преди обяд над по-голямата част от страната ще бъде предимно слънчево, но още около обяд и до полунощ от запад на изток ще се развива купеста и купесто-дъждовна облачност. На много места ще има краткотрайни валежи и гръмотевични бури, значителни в отделни, главно планински райони. Има условия за градушки. \r\nПочти без валежи ще остане в Североизточна България. Ще духа до умерен вятър от запад-северозапад. Максималните температури ще бъдат в широки граници - от 25-26° в северозападните, до 33-34° в югоизточните райони на страната. Такава е прогнозата на Националния институт по метеорология и хидрология (НИМХ) при БАН, съобщи дежурният синоптик Христо Христов, предаде \"Фокус\".\rНад Черноморието ще бъде предимно слънчево. След обяд ще има временни увеличения на облачността, но само на отделни места по южното крайбрежие ще превали краткотрайно. Преди обяд ще духа до умерен вятър от запад-северозапад, който по-късно през деня ще се ориентира от югозапад. Максималните температури ще са 28-32°. Температурата на морската вода е 25-27°. Вълнението на морето ще бъде 1-2 бала.\r\nНад планините преди обяд ще бъде предимно слънчево. Около и след обяд ще се развива купеста и купесто-дъждовна облачност и на много места ще има краткотрайни, временно интензивни валежи и гръмотевични бури. Ще духа умерен до силен вятър от запад-северозапад. Максимална температура на височина 1200 метра около 22°, на 2000 метра – около 14°.", "date": "2018.07.17", "title": "Времето: Очаква ни слънце, дъжд и гръмотевични бури"}
{"url": "https://www.dnes.bg/obshtestvo/2018/07/17/pensioner-v-bg-260-na-mesec-i-obiri-jivotyt-na-baba-stoika.382418", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Граждани се обединиха около каузата да помогнат на възрастни хора в нужда. За целта те събират продукти от първа необходимост.\n\r\nПродуктите от благотворителната инициатива ще бъдат в помощ на хора като 73- годишната баба Стойка от стражишкото село Кесарево, съобщава .\n\r\nЖената живее с пенсия от 260 лева, които едва ѝ стигат да покрие сметките и лекарствата си. На фона на немотията се оказва, че домът на възрастната жена е и непрестанно обиран.\n\r\nСлед 32 години стаж и работата като кондуктор по влакове и автобуси Стойка Станева получава пенсия от 260 лева. С тях всеки месец купува животоподдържащи си лекарства и плаща сметките си.\r\n                    \r\n                    \r\nПарите свършват още в началото на месеца, а хляб и продукти купува от селския магазин на вересия. Въпреки годините си, баба Стойка не спира да работи в градината си, защото се изхранва основно с произведеното там.\n\r\nЗа да свързва двата края, от няколко години баба Стойка бие камбаната в местната църква и срещу двайсет лева подготвя мъртъвците за последния им път.\n\r\nВсяка стая в къщата на 73-годишната жена е заключена с катинар, защото неколкократно е обирана и нападана. Казва, че животът ѝ до момента я е принудил да се оправя сама и никога не е вярвала, че я чакат по-добри дни.\n\r\n ", "date": "2018.07.17", "title": "Пенсионер в BG: 260 на месец и обири - животът на баба Стойка..."}
{"url": "https://www.dnes.bg/index/2018/07/17/receptata-dnes-pileshko-v-gyben-sos-s-mocarela.382334", "text": "\r\n4 броя пилешки гърди\r\n200 г пресни печурки\r\nщипка сушен риган\r\n200 г почистен и нарязан спанак\r\n2 с.л. масло\r\nзехтин\r\nсол, черен пипер на вкус\r\n100 г настърган пармезан\r\n100 мл бяло вино\r\n2 топки моцарела\r\n300 мл течна сметана за готвене\r\n \r\n\r\n \r\nВ подходящ съд, който може да се ползва на котлон и за запичане, загрейте малко зехтин. Овкусете пилешките гърди със сол и черен пипер и ги запържете от двете страни до златисто-кафяво. Отелете готовото масло и в същия съд разтопете маслото и прибавете нарязаните гъби, стрития чесън.\r\n \r\nКогато гъбите поомекнат сипете виното, а след 1-2 минути и сметаната. Разбъркайте добре, овкусете с черен пипер, малко сол, риган и сложете настъргания пармезан и спанака. Върнете месото в соса, сложете върху него по 2-3 колелца моцарела.\r\n \r\nЗапечете ястието в предварително загрята фурна на 180 градуса, докато моцарелата се разтопи и хване златиста коричка.\r\n\r\n", "date": "2018.07.17", "title": "Рецептата Dnes: Пилешко в гъбен сос с моцарела"}
{"url": "https://www.dnes.bg/akoshtete-vqrvaite/2018/07/17/neudobno-a-ot-koi-hrani-i-napitki-mirishem-losho.382401", "text": "Чувствали ли сте се някога неудобно от това, че тялото ви отделя пот с неприятна миризма? Докато нашата миризма е основно диктувана от генетиката, тя може да бъде причинена и от храните и напитките, които консумираме.\r\nВ следващите редове може да видите няколко сравнения между продукти и кои да изберете, за да ухаете хубаво.\r\n\r\nЦитрусовите плодове миришат чудесно и лесно се абсорбират от организма, като по този начин ни помагат бързо да подобрим общата миризма на тялото си. От друга страна, тиквата съдържа холин, който се метаболизира в триметиламин. Натрупването на триметиламин в организма може да причини лош мирис на тялото. Това не значи, че не трябва да хапвате тиква, просто не прекалявайте с количеството.\r\r\n                    \r\n                    \r\nЧаша вино след работа или по време на обяд звучи чудесно, но когато се наслаждаваме на виното невинаги се ограничаваме само с една чаша. Махмурлукът, гладът свързан с него далеч не изчерпват негативите на консумацията на вино. Часове по-късно, миризмата, която отделя тялото ви ще напомня за мирис на алкохол. От друга страна, водата с лимон ще ви помогне да детоксикирате организма, тъй като лимоните са богати на антиоксиданти. \r\n", "date": "2018.07.17", "title": "Неудобно, а? От кои храни и напитки миришем лошо?"}
{"url": "https://www.dnes.bg/stranata/2018/07/17/pobeda-za-pernik-mahnaha-insineratora.382421", "text": "Протестът на жителите на пернишкия квартал \"Бела вода\" срещу инсинератора за изгаряне на мъртви животни постигна своята цел.\r\nСнощи мобилното съоръжение беше изтеглено с влекач от района на рудника, където беше позиционирано, съобщи .\r\nХората са доволни от решението, но запазват протестна готовност, ако кариерата, където беше разположено съоръжението, продължи да се използва за загробване на животни.\r\nВъпреки твърденията на институциите, че не са установени нарушения и че инсталацията е безвредна, хората от квартала не искат в близост до домовете им да се изгарят трупове на животни.", "date": "2018.07.17", "title": "Победа за Перник! Махнаха инсинератора"}
{"url": "https://www.dnes.bg/obshtestvo/2018/07/17/zlovesht-evrostat-dvama-bylgari-na-den-se-samoubivat.382423", "text": "Средно по двама българи на ден отнемат живота си, като през 2015 г. броят на самоубийците у нас е бил 682 души, от които 523 мъже и 159 жени, показват данни от анализ на Евростат за самоубийствата на Стария континент за въпросната година. \n\r\nТова означава, че 9 българи на 100 000 души сами са отнели живота си през 2015 г., при среден показател за ЕС - 11 на 100 000.\n\r\nБроят на българите, посегнали на живота си, намалява през годините, като за сравнение през 2014 г. самоубийствата у нас са били 714, а техният пик е бил през 2011 и 2012 г., когато са се самоубили съответно 800 и 811 българи, показват данни на Националния център за обществено здраве и анализи /НЦОЗА/, предава БТА.\r\n                    \r\n                    \r\nВ НЦОЗА от миналата година работят по проект \"Подобрени услуги за психично здраве\", чиято основна цел е да намали с около 10 на сто броят на самоубийствата у нас.\n\r\nПроектът е подкрепен от Норвежкия финансов механизъм и финансовия механизъм на Европейското икономическо пространство като основно се работи по повишаване на знанието в обществото за тревожността и депресията, които са в основата на извършените опити за самоубийство.\n\r\nГодишно около 3000 българи посягат на живота си като съотношението на неуспешните опити към успешните е приблизително 4:1.\n\r\nБлизо половината от опитите за самоубийство, както и реализираните опити /около 45 процента/, са заради конфликти в семейството, показват данни на експерти от НЦОЗА.\n\r\nВтора водеща причина за това българите да посягат на живота си, са тежките психични разстройства - около 12 на сто от самоубийствата. Следват: неуспешна любов - 8 на сто от случаите; тежко физическо страдание - 7 на сто; тежки финансови затруднения - 5 на сто. Заради загуба на работата си са посегнали на живота си едва 1-2 процента от самоубийците у нас.", "date": "2018.07.17", "title": "Зловещ Евростат: Двама българи на ден се самоубиват!"}
{"url": "https://www.dnes.bg/stranata/2018/07/17/myj-zagina-pri-katastrofa-krai-selo-pleshivec.382446", "text": "51-годишен мъж загина при тежка катастрофа на път Е-79, съобщават от МВР във Видин.\r\nЧелният удар е станал тази нощ при километър 67+000, в близост до разклона за село Плешивец. Сигналът за пътния инцидент е получен в 00:30 часа. \r\nСпоред първоначалните данни след челен сблъсък между две коли – \"Фолксваген Шаран\" със софийска регистрация и \"Тойота\" с видинска регистрация, е починал 51-годишен жител на областния град, пътник във втората кола. \r\nДвамата водачи са настанени с различни травми във видинската болница. \r\nДежурна оперативна група е извършила оглед на местопроизшествието, причината за тежката катастрофа е в процес на установяване. По случая е образувано досъдебно производство.", "date": "2018.07.17", "title": "Мъж загина при катастрофа край село Плешивец"}
{"url": "https://www.dnes.bg/obshtestvo/2018/07/17/priiutyt-na-otec-ivan-bez-tok-decata-v-palatki.382444", "text": "Спряха тока в приюта на отец Иван заради дългове. Заради това около 70 деца от различни възрасти са изведени на палатка. \r\nЩе останат там, докато времето е хубаво. Устроили са са и баня, разчитат на мляко от няколкото животни, които имат.\n\n\n\r\nОбщо 10 500 лв. е сметката за ток. Отделно приютът има и 15-16 хил. лв. дълг към доставчик на стоки. \r\n\"Нищо не произвеждаме, така че не можем сами да се справим, съществуваме като дом благодарение на дарителите. Досега не съм оставал длъжник на никого, няма да го допусна и занапред, но намалява и храната. Ориз, леща, макарони - това е останало от запасите ни, дори боб вече няма\", каза отец Иван пред Нова тв.\r\r\n                    \r\n                    Не за първи път приютът в Нови хан остава на тъмно. През декември миналата година токът в приюта отново беше спрян и то пак заради дългове към енергото. \r\nИ тогава, както и сега, парите не достигаха за елементарните нужди на приюта. \r\nПод закрилата на отец Иван в светата обител винаги живеят стотици нуждаещите се. Сред тях са и доста деца, майки с бебета, бременни.", "date": "2018.07.17", "title": "Приютът на отец Иван без ток, децата – в палатки!"}
{"url": "https://www.dnes.bg/stranata/2018/07/17/zaradi-povreda-tir-se-udari-v-tunel-na-struma.382442", "text": "Камион се удари в стените на един от тунелите на магистрала \"Струма\" и блокира движението тази сутрин.\r\nКатастрофата е станала в посока Благоевград-София, в района на тунела \"Кочериново\". Причина за нея е техническа изправност, съобщи Нова тв.\r\nСлед като влязъл в тунела, ТИР-ът се опрял по стените, но продължил да се движи. Няколко метра след тунела обаче излязъл от пътното платно.\r\nШофьорът на камиона не е пострадал. Откаран е в благоевградската болница, за да му бъдат направени изследвания.\r\nДвижението в посока София за кратко време беше спряно, а превозните средства минаваха по обходен маршрут през село Мурсалево.", "date": "2018.07.17", "title": "Заради повреда: ТИР се удари в тунел на \"Струма\""}
{"url": "https://www.dnes.bg/football/2018/07/17/kato-shampioni-500-000-sreshtnaha-hyrvatite-v-zagreb.382438", "text": "\n\r\nОколо половин милион души са взели участие в посрещането на хърватския национален отбор след завоюваните сребърни медали на световното първенство по футбол, съобщиха местните медии.\n\n\n\r\nСамолетът на играчите беше посрещнат на хърватска територия от два изстребителя на хърватските ВВС, а хиляди фенове ги чакаха още на летището в понеделник следобед. След това, качени на открит автобус, момчетата на Златко Далич бяха съпроводени от летището до центъра на Загреб от своите почитатели.\r\nШествието продължи няколко часа, като на централния площад се бяха събрали десетки хиляди.\r\nЗаради жегата над 500 души са потърсили медицинска помощ при тържествата, повечето заради обезводняване и прекомерна консумация на алкохолни напитки.\r\nКак посрещната хърватите в Загреб ", "date": "2018.07.17", "title": "Като шампиони: 500 000 срещнаха хърватите в Загреб"}
{"url": "https://www.dnes.bg/notifikacii/2018/07/17/detska-igra-s-ogyn-evakuira-blok-v-chepelare.382445", "text": "Детска игра с огън евакуира обитателите от жилищен блок в Чепеларе, съобщиха от МВР – Смолян.\r\nВчера около 15:55 ч. на тел. 112 e получен сигнал за пожар в бойлер, оставен в стълбищна клетка на четвърти етаж на жилищен блок в Чепеларе.\r\nУстановено е, че при детска игра с огън е запален кашонът, в който бил бойлерът. \r\nВ резултат на това кашонът е напълно изгорял, а стените около него са опушени.\r\nПри гасенето на пожара са евакуирани живущите в жилищния блок. Произшествието е ликвидирано от екип на РСБЗН-Чепеларе.", "date": "2018.07.17", "title": "Детска игра с огън евакуира блок в Чепеларе "}
{"url": "https://www.dnes.bg/eu/2018/07/17/evropa-se-zavryshta-v-libiia-otvaria-ofisa-si-pak.382432", "text": "Европейският съюз се връща в Либия, след като от години наблюдаваше страната от Тунис заради високия риск за служителите си.\n\r\nВърховният представител за външната политика на ЕС Федерика Могерини брифира външните министри от Общността, че представителството на делегацията на Европейската комисия и на Мисията за подпомагане на управлението на границите се завръщат в Триполи.\n\r\nМогерини беше в Либия в събота и се срещна с премиера на страната Фаиз Сарадж, както и с организациите, получаващи европейски средства по проекти, свързани с миграцията. ЕС е заделил 350 млн евро за подобряване на граничния контрол в страната и за връщането на мигрантите от Либия в родните им страни. \r\n                    \r\n                    \r\nМогерини се похвали, че Международната организация за миграцията с европейски пари е върнала 20 000 души за последната година.\n\r\nЛибия е основният маршрут на мигрантите към ЕС. От миналото лято насам броят на прекосяванията на Средиземно море от Либия е намалял с 85%, съобщи сега тя.\n\r\nЕС обмисля да установи офис в Либия и на морската операция \"София\", чиято основна мисия е да спасява мигранти в морето. Преди 2 години моряците получиха и ангажимент да обучават либийската брегова охрана да прибира мигранти от гумените лодки, спазвайки международните хуманитарни стандарти. \n\r\nСега Могерини предлага операция \"София\" да получи функции да наблюдава вече обучените либийски граничари на място. Над 135 души вече са минали през центровете за обучение в Италия.\n\r\nОсвен това Могерини смята, че военните кораби на \"София\" трябва да патрулират и нефтените танкери от Либия, след като се оказа, че гориво се изнася и продава на черния пазар, извън каналите, одобрени от ООН.\n\r\n“Мандатът на операция “София” трябва да бъде ревизиран, така че тя да има по-устойчиво и по-голямо въздействие”, обясни Могерини, добавяйки, че очаква европейските посланици да започнат да работят по него в близките дни.\n\r\nМеждувременно, милициите на Халифа Хафтар обявиха, че са установили пълен контрол върху петролните инсталации и пристанищата в източната част на страната и че в скоро време износът ще бъде възобновен.\n\r\nИталианският вътрешен министър Матео Салвини заяви, че всички мигранти, тръгнали към Европа трябва да бъдат връщани в Либия, като ЕС обяви пристанищата там за безопасни.\n\r\nТова е решение на международния съд по правата на човека, не е необходимо тук да се взема политическо решение, отговори му задочно Могерини.\n\r\nВ момента Италия командва спасителните операции в Средиземно море и има задължението да посочва пристанищата, в които да акостират корабите, прибрали мигранти в морето.", "date": "2018.07.17", "title": "Европа се завръща в Либия, отваря офиса си пак"}
{"url": "https://www.dnes.bg/obshtestvo/2018/07/17/peeshtite-popove-skandal-ili-sblijavane-s-mirianite.382439", "text": "\r\nВидео, качено в социалните мрежи, даде повод за хиляди полюсни реакции и коментари. На кадрите ясно се виждат свещеници, които пеят народна песен с микрофони в ръце и дават тон за хоро по време на събор в близост до Гигинския манастир. \n\r\nПесен за сближаване с миряните или неморална постъпка извън законите на православната църква? \n\r\n\"Никой нищо не очаква от хората, които трябва да се държат по определен начин. Всички се държим мило с политици, които не са държавници, с журналисти, които не са журналисти, със свещеници, които не са свещеници. Тези хора са имитатори, които трябва да бъдат уволнени. Хората са отвратени от църквата\", посочи журналистът Миглена Ангелова.\r\n                    \r\n                    \r\nВ студиото на \"България сутрин\" богословът доц. Константин Нушев поясни, че цялото мероприятие, на което се случва това изпълнение, е събор на самодейни състави, изпълняващи народна музика. \n\r\n\"Аз бях на този събор. В образа на духовника сме свикнали да виждаме църковен учител. Въпросът е до колко е уместно монаси да пеят на сцена. Духовниците също са хора. Не са съвършени. Не трябва да осъждаме крайно техните действия. Местните хора не бяха скандализирани\", подчерта той. \n\r\nРепортерът на Димитър Димитров се срещна с един от заснетите на видеото монаси. \n\r\nОтец Константин поясни, че дори и да не са изпели песента вярно от музикална гледна точка, тя все пак е народна, а не чалга или кючек.\n\r\n\"Съборът беше много хубав, с красива народна музика. Събраха се много хора, които се веселиха и танцуваха. Манастирът е на километър от сцената. Към 22:00 ч. преценихме, че трябва концертът да се прекрати. Решихме да изпеем една последна народна песен и с това да сложим край на тържеството\", сподели духовникът. \n\r\nЦърковният служител отбеляза, че какъвто и алкохол да са употребили, количествата са били в съвсем умерени граници.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n ", "date": "2018.07.17", "title": "Пеещите попове – скандал или сближаване с... миряните!?"}
{"url": "https://www.dnes.bg/stranata/2018/07/17/rusnak-zabravi-rychnata-kolata-mu-butna-dete-v-kranevo.382456", "text": "Паркиран автомобил потегли сам и удари 9-годишно момиченце в Кранево, съобщават от МВР в Добрич.\r\nНа 16 юли, около 13:45 часа, е получено съобщение за възникнало ПТП в Кранево. На място е установено, че паркиран лек автомобил \"Фолксваген\" с варненска регистрация, който е бил без дръпната ръчна спирачка, е потеглил и се е блъснал в търговски обект. \r\nВследствие на удара е пострадало 9 годишно момиче от град Търговище. При инцидента детето получило контузни рани по крайниците, прегледано е и освободено за домашно лечение. \r\nВодачът на автомобила - руски гражданин, е с отрицателна проба за употреба на алкохол, съобщават от полицията.", "date": "2018.07.17", "title": "Руснак забрави ръчната, колата му бутна дете в Кранево"}
{"url": "https://www.dnes.bg/football/2018/07/17/sled-kupona-na-svetovnoto-maradona-kym-belarus.382440", "text": "След като събра погледите на феновете на футбола по време на мачовете на Аржентина на Мондиал 2018 с поведението си, новият директор на Динамо (Брест) Диего Марадона обяви, че е амбициран да постигне големи успехи с клуба от Беларус.\n\n\r\nЛегендарният аржентинец подписа тригодишен договор с Динамо, като ще работи за стратегическото развитие на клуба и ще координира работата на структурните подразделения, включително и Детско-юношеската школа на Динамо.\n\r\n\"Отнасям се с голямо уважение към хората, които ми дават тази възможност да работя тук. Проектът е сериозен. Ще вървим напред в хармония и една цел - да изградим голям отбор. Ще опитаме да изпълним целите за кратко време. Суровата зима тук не ме притеснява. Като малък ходех бос по снега\", каза Марадона на пресконференцията по официалното си представяне в клуба.\r\n                    \r\n                    \r\nАржентинецът обеща да научи руски език, за да си говори на \"ти\" с футболистите.\n\r\nРъководството на Динамо Брест има грандиоцни планове, които включват строеж на нов 30-хиляден стадион и създаване на футболна академия, която ще носи името на Диего Марадона.\n\r\n\n\r\n ", "date": "2018.07.17", "title": "След купона на Световното: Марадона към Беларус"}
{"url": "https://www.dnes.bg/notifikacii/2018/07/17/razpredeliha-li-petrolnite-pazari-putin-i-trymp.382448", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        След историческата среща между американския президент Доналд Тръмп и руския му колега Владимир Путин в Хелзинки, двамата обявиха нов етап в отношенията си. В студиото на Bulgaria ON AIR последствията от нея коментираха директорът на Института за икономика и международни отношения и бивш заместник-министър на външните работи Любомир Кючуков и журналистът и бивш кореспондент на БНР в Москва Чавдар Стефанов. \n\r\n\"Няма промяна в политиката, но и двамата световни лидери смятат, че Русия не се е намесвала при избирането на Тръмп. Интригата по-скоро се премести във вътрешнополитическата зона на САЩ - за или против Тръмп\", каза бившият заместник-министър на външните работи Любомир Кючуков.\n\n\n\r\n\"Избирането на Тръмп даде шанс за подобряване на отношенията Русия - САЩ, защото Тръмп е много по-непредсказуем, докато избирането на Хилари Клинтън щеше да продължи досегашната политика. Самата среща е събитие, но дали ще е просто епизод или ще стартира процес - това ще видим в бъдеще. По време на срещата нямаше договаряне, а \"инвентаризация\" на позициите на двете страни по въпросите\", продължи Кючуков.\n\r\nСпоред журналиста Чавдар Стефанов, Путин е предложил бизнес сделка на Тръмп - да си разпределят пазара за газ и нефт.\n\r\n\"Русия не успя да промени своята промишленост и тя продължава да се опира основно на петрола и газа. Путин предлага да не се закача \"Северен поток\". Делегациите също не бяха неравностойни - това показа различни подходи\", коментира Чавдар Стефанов.  \n\r\nСпоред директора на Института за икономика и международни отношения Любомир Кючуков въпреки темите, които са били поставени на масата, не може да се каже, че има реални съглашения, а по-скоро са били отправени оферти. \n\r\n\"Финализирани решения не могат да се очакват от такава среща. Позициите бяха преповторени. Израел и Иран негласно присъстваха, но Европа отсъстваше и като тема и като фактор\", каза още Любомир Кючуков. \n\r\nЖурналистът Стефанов допълни, че на пресконференцията по време на срещата Путин за пръв път е признал за окупацията на Крим с думите \"ние организирахме референдум в Крим\".", "date": "2018.07.17", "title": "Разпределиха ли петролните пазари Путин и Тръмп?"}
{"url": "https://www.dnes.bg/rusia/2018/07/17/niu-iork-taims-skochi-na-trymp-zastana-zad-putin.382431", "text": "Американският президент Доналд Тръмп застана до руския президент Владимир Путин след срещата им в Хелзинки и открито оспори заключението на разузнавателните служби на собствената си страна, че Москва се е намесила в президентските избори в САЩ през 2016 г., пише в. \"Ню Йорк таймс\".\n\r\nТръмп определи срещата с Путин като \"много продуктивна\" и показа извънредно доверие към руския лидер, който е обвиняван, че атакува американската демокрация, отбелязва изданието.\n\r\nНа удивителна пресконференция след срещата Тръмп не посочи нищо, за което би трябвало да се потърси отговорност на Путин. Вместо това американският президент запази най-острите си критики за САЩ и разследването на специалния прокурор Робърт Мълър за намеса в изборите, което определи като \"нелепо\" и \"лов на вещици\" и което според него отдалечава двете страни една от друга.\r\n                    \r\n                    \r\nТръмп дори постави под въпрос заключенията на служителите от американското разузнаване, че Русия се е намесила в изборите. \n\r\n\"Те казаха, че мислят, че е Русия\", заяви той. \"При мен е президентът Путин; той току-що каза, че не е Русия\", продължи Тръмп. \n\r\nМалко преди това руският президент призна, че искал Тръмп да спечели изборите заради обещанията му за затопляне на отношенията с Москва.\n\r\n\"Ето какво ще кажа: Не виждам никаква причина защо\" Русия да бъде отговорна за хакерските действия срещу изборите. Президентът Путин изключително твърдо и решително отрече подобна намеса\", заяви той.\n\r\nПресконференцията, продължила 45 минути, предложи спектакъл, на който и американският, и руския президент отхвърлиха идеята за намеса на Москва в изборите - Путин искаше доказателства за нещо, което според него така и не е било доказано, а Тръмп, изглежда, се съгласяваше.\n\r\nКогато директно беше попитан дали вярва на Путин, или на разузнавателните служби на собствената си страна за намесата в изборите, Тръмп отговори, че съществуват \"две виждания\" по въпроса: Едното, което е поддържано от американски служители като директора на Националното разузнаване на САЩ Дан Коутс и според което е имало намеса на Русия, и другото - на Путин, който отрича подобно нещо.\n\r\n\"Аз имам доверие и на двете страни\", каза Тръмп и смени темата, като поиска да разбере защо ФБР така и не е проверило атакуваните от хакери компютърни сървъри на Националния комитет на демократите и попита къде са имейлите, липсващи от сървъра на неговата съперничка на изборите през 2016 г. Хилари Клинтън.\n\r\nПоведението на Тръмп предизвика силни критики от демократите и някои републиканци, а бившият директор на ЦРУ Джон Бренан намекна, че изказванията на президента са основание за импийчмънт, отбелязва \"Ню Йорк таймс\".\r\n(БТА)", "date": "2018.07.17", "title": "\"Ню Йорк таймс\" скочи на Тръмп: Застана зад Путин!"}
{"url": "https://www.dnes.bg/cars/2018/07/17/elektricheskiiat-polestar-2-vzima-560-km-s-edno-zarejdane.382449", "text": "Следващият модел на марката Polestar, която нейният собствених Volvo отдели като самостоятелен производител, ще има мощност от 400 к.с., а максималния пробег с едно зареждане ще бъде около 560 км.\r\nПред изданието Autocar Джонатан Гудман, оперативен директор на марката, сподели, че цената на Polestar 2 най-вероятно ще бъде между 30 000 и 60 000 евро. Според Гудман, моделът няма да бъде върхов в гамата, но ще осигури добра основа на компанията на пазара за електромобили.\n\r\nДруга ключова фигура в компанията - Томас Ингенлат, главен изпълнителен директор, заяви, че в Polestar са убедени, че бъдещето на автомобилите е в електричеството. Що се отнася до основните конкуренти на производителя от Гьотеборг, то те най-вероятно ще са Tesla и бъдещите електрически модели на Porsche.\r\n                    \r\n                    \r\nПредполага се, че изцяло електрическият Polestar 2 ще бъде купе с 4 врати, като то значително ще се отличава от прешественика си - Polestar 1. Въпреки това е твърде вероятно автомобилът да побучи елементи от Volvo XC40.\n\r\nСпоред ръководството на бранда, Polestar 2 първо ще се появи на пазара във Великобритания, като той ще съчетава всичко нужно, за да бъде достъпен за хора от различни възрасти. Официалното представяне на електромобила пък ще бъде на автоизложението в Женева през 2019 г.\r\n", "date": "2018.07.17", "title": "Електрическият Polestar 2 взима 560 км с едно зареждане"}
{"url": "https://www.dnes.bg/index/2018/07/17/ne-e-kysno-poslanieto-na-novata-pesen-na-grupa-reflekshyn.382461", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Не е късно\" се казва новата песен на група \"Рефлекшън\", а нейното послание е хората да преценят дали за тях е късно за любов, или има още време, по думите на вокалистката Сара Митова.\n\r\nТя разказа в студиото на , че групата е сформирана от 2009 г., но първоначално били с името \"Метъл хард\", а през 2016 г. сменили както името си, така и стила, в който се изявяват. \n\r\n\"Дебютираме с тази песен, която е модерна, свежа и не е рок\", обясни певицата.\n\r\nАртистите в групата са от Петрич, а според китариста Петър Керемедчиев музиката е голяма част от ежедневието на малкия град. \r\nГрупа \"Рефлекшън\"вече се радва на положителен отзвук за песента и не крие старанието си по подготовката на видеото и звученето на парчето.\n\r\n\"Искахме в клипа да има и любовна история, а актьорите показаха любовта във всичките й варианти\", похвали ги Сара. \n\r\nКитаристът Емил Георгиев допълни, че всеки има главна роля в своята си част, на своя си инструмент, но изграждат парчето винаги заедно. \n\r\n ", "date": "2018.07.17", "title": "\"Не е късно\" – посланието на новата песен на група \"Рефлекшън\""}
{"url": "https://www.dnes.bg/notifikacii/2018/07/17/zaradi-nekachestveni-imoti-cenite-nagore-ide-li-poredniiat-balon.382430", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНа фона на ръст на ипотечни кредити и непрозрачен кредитен пазар, експерти сравняват събитията на имотния пазар у нас с тези през 2005 г. - 2008 г., когато се случи т. нар. \"имотен бум\".\r\nТемата с пазара на жилища в страната коментираха финансовият анализатор в \"Моите пари\" Иван Стойков и мениджърът в агенция за недвижими имоти Калоян Богданов.\n\n\n\r\n\"Има задържане на некачествените имоти, към които няма реален интерес, за да вървят цените нагоре\", каза Калоян Богданов в \"България сутрин\".\r\n\"НСИ спря да публикува цените на имотите по градове от няколко години. Трудно е да се ориентираш в момента какво се случва на пазара на имоти. Препоръчваме хората да се обръщат към специалисти, за да разберат какво и къде може да се купи и продаде и на каква цена\", посъветва още той пред .\rФинансовият анализатор Иван Стойков предупреди, че има спекуланти, некоректни агенции, купувачи и продавачи, но ги нарече \"част от играта\".\r\nСпоред агентът по недвижими имоти Калоян Богданов, освен в София, Пловдив, Варна и Бургас, пазарът върви на горе активно и в по-малките градове.\r\n\"Индустрията се развива, това води до търсене на работна ръка, която вече е с доста по-високи заплати и търси имоти\", информира Богданов.\r\nТой посочи още, че София, Варна и Бургас стават големи туристически центрове, заради нискотарифните авиокомпании, които водят десетки туристи, нуждаещи се от краткосрочни наеми.\r\nСпоред него тази тенденция води до намаляване на броя на апартаментите на пазара, като наемите са се повишили с до над 20% в някои квартали на столицата.\r\nСпоред финансовия анализатор Иван Стойков, за следващите 3 месеца не се очакват съществени изменения на лихвените нива по кредитите, като процентите ще се движат около настоящите, с малки отклонения.", "date": "2018.07.17", "title": "Заради некачествени имоти, цените нагоре. Иде ли поредният \"балон\"?"}
{"url": "https://www.dnes.bg/stranata/2018/07/17/podmiana-na-softuer-i-opashka-na-dunav-most.382484", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Над 10 километра достигна опашката от камиони на граничния пункт \"Дунав мост\" при Русе. Причината е в подмяната на софтуер от Агенция \"Митници\" за пътни такси и разрешителни.\n\r\nОт 8 часа сутринта до обед обработката на всички превозни средства се извършваше по аварийната процедура на ръка, но заради огромните колони от камиони работата на пункта ще бъде затруднена през целия ден.\n\r\nЗа да се улеснят шофьорите, на граничния пункт бяха отворени всички гишета – две за леките автомобили и три за камионите. Средно по две минути отнемаше ръчната обработка на колите, докато за ТИР-овете времето бе двойно повече, съобщиха от \r\n                    \r\n                    \r\nНякои от шофьорите на камиони чакат още от вчера. Проблем се оказа и пропускането на опасни товари от полицията, която ги връща на опашката. \n\r\nДвижението в района на моста се регулираше от два екипа на полицията, които следяха основно за придвижването на камионите.", "date": "2018.07.17", "title": "Подмяна на софтуер и опашка на Дунав мост"}
{"url": "https://www.dnes.bg/notifikacii/2018/07/17/pak-bez-proverka-samolet-litna-ot-letishte-sofiia.382485", "text": "Частен самолет излетял в петък от Летище София без да бъде проверен от \"Гранична полиция\", съобщи главният секретар на МВР Младен Маринов.\n\n\n\n\r\nТой обясни, че полетът тръгнал от Габрово и спрял в София, откъдето излетял без да бъде проверен. На борда имало петима души.\r\nНаземният оператор на полета на столичното летище не е уведомил Гранична полиция, оплака се директорът й Светлан Кичиков и допълни, че това е сериозна грешка.\r\nСлед като разбрали, от МВР уведомили гръцките власти, които проверили пътниците и не открили нищо притеснително.\r\nЛетищните оператори и Гранична полиция се събират на съвещание утре. За грубото нарушение вече има разследване.\r\nПодобен скандал вече се случи на софийското летище по-рано през годината. На 20 март 44 души, пристигнали от Франция, не бяха проверени от граничните полицаи. Заради инцидента 15 души бяха наказани.", "date": "2018.07.17", "title": "Пак без проверка! Самолет литна от летище София"}
{"url": "https://www.dnes.bg/politika/2018/07/17/kym-parlamenta-sds-izdirva-horata-sys-sin-plamyk.382482", "text": "СДС обяви, че иска да увеличи гласовете си на изборите и обяви, че си поставя за цел да стигне до хората \"със син пламък\".\r\n\"Получавали сме около 70 -80 хил. гласа на избори. Това е един много твърд електорат, но това не е достатъчно за влизане в парламента. Целта ни е да достигнем до хората със син пламък. Няма да е лесно\", каза новият председател на синята партия Румен Христов, цитиран от \"Фокус\".\n\n\n\r\nТой обяви, че партията ще търси консолидация, ще провежда политики и ще отправя послания.\r\nХристов беше категоричен, че СДС не води разговори за партньорство с други партии.\r\r\n                    \r\n                    \"Основната ни задача е да потърсим коалиция с хората, които носят синия пламък, преди да потърсим коалиция с партийни структури\", каза Христов.\r\nТой обясни, че хората очакват решаване на проблемите им, но това няма как да стане извън парламента.\r\n\"Ние сме опозиция на ГЕРБ и Обединени патриоти, няма как да бъде друго. Целта ни е да потърсим отново тези избиратели, които гласуват или за представители на автентичната десница, каквато е СДС, или не гласуват\", каза още Христов.\r\nТой представи заместниците си -  Емил Кабаиванов, Теодор Петков и Марияна Лазарова и обяви, че ще направи финансова ревизия на партията.\r\n\"Вярвам в СДС-рите, моите заместници и всички, които са в партията\", обясни Христов и поиска на първо време да се стегнат структурите.", "date": "2018.07.17", "title": "Към парламента: СДС издирва хората със син пламък"}
{"url": "https://www.dnes.bg/travel/2018/07/17/sofia-land-otdavna-e-v-istoriiata-na-hod-e-sofia-aqua-koga-kyde.382479", "text": "\n\r\n12 години след като Sofia Land хлопна врати, столичани и децата им, а и гоститете на София, ще има къде да разпуснат след натоварения делник.\n\r\nАкварапк и закрит басейн с минерална вода от находището \"София - Баталова воденица\" се предвижда да има в разширението на парк \"Възраждане\", обяви днес кметът на София Йорданка Фандъкова.\n\r\nНа 26 юли СОС трябва да гласува предложение – до 9,9 млн. лв. за изграждането на разширението на парка. От тези средства 5,5 млн. ще са собствено финансиране, а за останалите ще се кандидатства с проект пред Фонда за развитие на градска среда към ОП \"Региони в растеж\".\r\n                    \r\n                    \r\nФандъкова отбеляза, че разширението на парка ще е около 25 дка и там освен развлекателната част, в която са предвидени аквапарк и СПА зона с басейн на закрито ще има и паркова част с пет нови детски площадки, много дървета и храсти. \n\r\nГоляма част от атракциите в откритата част на развлекателната зона ще са предвидени за децата - детски и бебешки басейни, пързалки.\n\r\nОбщата площ на парка след приключването на втория етап от изграждането му ще е 77 дка, посочи управителят на \"Софийски имоти\" Димитър Шивачев. \n\r\nТой напомни, че изграждането на новия парк е започнало през 2016 г.", "date": "2018.07.17", "title": "Sofia Land – отдавна е в историята. На ход е Sofia Aqua! Кога? Къде?"}
{"url": "https://www.dnes.bg/balkani/2018/07/17/borisov-nai-haresvaniiat-lider-na-balkanite-vodi-gi-kym-es.382464", "text": "Повече от половината от хората в страните от Западните Балкани смятат, че българското европредседателство е изиграло важна роля по пътя им към ЕС.\n\n\n\n\r\nСпоред проучване на \"Галъп интернешънъл\" 58% от населението в шестте държави от Западните Балкани са отговорили положително на въпроса \"Допринася ли България за присъединяването на страната Ви към ЕС?\".\r\nСлед Българското европредседателство страните от Западните Балкани чувстват България по-близка, дори и на фона на факта, че големите държави в ЕС не дадоха особено ясна перспектива на тези общества, отбелязват анализаторите от \"Галъп интернешънъл\".\r\r\n                    \r\n                    Според тях явно българският принос е усетен и страните от Западните Балкани са възприели по-скоро позитивно българската роля. \n\r\nТова се отразявало и във възприятията за българския премиер Бойко Борисов който в последната една година повишава разпознаваемост в страните от Западните Балкани и сред тези шест общества сега се ползва с най-високо доверие сред останалите глави на изпълнителната власт в региона. \n\r\nВ страните от Западните Балкани надделяват онези, които смятат, че България помага за Европейската интеграция на страната им (58% сега, при 54% миналата година) срещу онези, които смятат, че България не помага (42% сега, при 46% миналата година). \n\r\nТака, делът на онези, които виждат помощта на България, расте осезаемо спрямо предходната година и това е резултат от акцентът, който България постави върху темата за Западните Балкани. \n\r\nВ  81% споделят мнението, че България помага. В повечето останали страни дяловете на съгласните се движат около 50%.\n\r\nВ  делът е 58% и расте с 10 пункта спрямо предната година, респективно с 10 пункта намалява делът на обратната опция. \n\r\nВ близката до България  пък сред местната албанска общност мненията са силно положителни – 76% оценки, че България помага и ръст от цели 40 пункта спрямо предходната година. Сред останалите в страната обаче мненията са поляризирани и това се дължи на яростната и равностойна политическа битка между двете основни партии в страната. Подялбата на мненията доказва необходимостта от още по-активни връзки с Македония. Повече активност ще е нужна и по отношение на мюсюлманите в \n\r\n, както и в , например, където оценките са по-умерени и културната близост с България не е толкова силна. \n\r\nОценките за позитивен принос идват на фона на иначе неясната перспектива, като Брюксел и големите европейски столици очертаха за Западните Балкани. \n\r\nЗаради тази неяснота няма и съществена промяна в последната една година в очакванията на западнобалканските общества кога ще бъдат приети в ЕС. Най-голям е оптимизмът сред албанските общности на Балканите. \n\r\n\n\r\nБългарските усилия за Западните Балкани са довели до ръст в последната година на запознатостта с Бойко Борисов. Неразпознаваемостта му намалява чувствително с 16 пункта за една година. Това означава, че България получава активна роля в масовото съзнание на тези страни. Така през 2018 г. общата положителна минус общата отрицателна оценка за Борисов дава резултат от +22, с което Борисов е в най-изгодна позиция спрямо лидерите в региона. Сравнително високи положителни оценки, например, има и Ердоган, но там и отрицателните оценки са високи и разликата между положителни и отрицателни е +10. Освен това, при Ердоган в последната една година растат по-скоро негативните оценки. \n\r\n\n\r\n44% от населението на Западните Балкани или над 6 милиона души, смятат себе си за най-общо запознати с темата за майската среща ЕС – Западни Балкани. Половината от тях дори намират себе си за запознати с резултатите. Дяловете са чувствителни, като се има предвид, че резултатите на подобни срещи обикновено остават далеч от ежедневието на хората. \n\r\nИнициативата за тази среща министър-председателя Бойко Борисов се оценява по-скоро позитивно. Сред запознатите с резултатите от срещата пък навсякъде преобладават позитивните равносметки.", "date": "2018.07.17", "title": "Борисов – най-харесваният лидер на Балканите. Води ги към ЕС!"}
{"url": "https://www.dnes.bg/notifikacii/2018/07/17/s-25-bona-prez-balkona-92-godishna-pomogna-na-mvr.382490", "text": "92-годишна жена стана поредната жертва на телефонни измамници.\r\nВъзрастната жена от Дряново им дала 25 000 лева, вярвайки, че така помага на полицията, информира \"Дарик\".\n\r\nБабата е била въвлечена във фалшивия сценарий, че съдейства на органите на реда за залавяне на телефонни измамници.\r\nТака тя хвърлила от терасата на дома си плик с 25 000 лв.\r\nПо случая е образувано досъдебно производство.\r\nОт полицията отново напомнят на възрастните хора да не се доверяват и да не дават пари на непознати. \r\n\"Полицията не иска пари от гражданите! Институциите не събират пари на ръка! Искането на пари по телефона е категоричен знак за измама\", категорични са от МВР.", "date": "2018.07.17", "title": "С 25 бона през балкона: 92-годишна \"помогна\" на МВР"}
{"url": "https://www.dnes.bg/akoshtete-vqrvaite/2018/07/17/fake-news-na-628-godini-istinata-za-plashtanicata-na-hristos.382471", "text": "\n\r\nДали? \n\r\nТоринската плащаница е фалшива – тежката присъда е произнесена от католически владика, който пише до Папа Климент VII още през 14 век с тежки обвинения – ленения плат, за който се смята, че е пропит с кръвта на Исус, е всъщност дело на човешка ръка, а не резултат от Библейско чудо.\r\r\n                    \r\n                    Шокиращо за християнския свят, който отказва да приеме твърденията, но редица изследвания на учени също доказват, че следите по Торинската плащеница не са истински и датите изобщо не съвпадат.\r\nПрез 1988 г. изследователите дори провеждат радиоизотопно датиране – метод, с помощта на който успяват да докажат истинската възраст на плащаницата, като според тях следите по ленения плат датират доста по-късно от Библейската ера.\r\nТри независими един от друг теста – в Оксфорд, Аризона и Шведския федерален институт по технология установяват, че плащаницата всъщност е от времето между 1260-1390 г. Тогава са и първите известни сведения за ленения плат. Нещата започват да звучат като конспирация...\r\nПоследните проучвания сочат, че следите от Торинската плащаница са нелогични. Според учените те могат да се получат само от изправено положение, ако ръцете на човек са под ъгъл от 45 градуса. Това би могло да се случи и от позицията на някой, разпънат на кръст. Църквата, обаче, твърди друго –  след смъртта си Месията е бил увит в ленен плат и положен в гробна пещера.\r\nДвама учени използват жив доброволец, манекен и синтетична кръв, за да пресъздадат чудотворното събитие и да установят възможните варианти, при които може да се получи подобен отпечатък, какъвто има на Торинската плащаница.\r\nИзглежда пръските от кръв по ленения плат са падали по-скоро на случаен принцип от човек, стоящ изправен до плащаницата, отколкото от някого, увит в нея.\r\nДали това е църковна конспирация все още не може да се каже съвсем категорично. Освен това, не съвсем известни са и мотивите такава лъжа да се поддържа от църквата.\r\nВероятно нуждата да се поддържа вярата у миряните ражда поредица от \"чудеса\", чиято истинност тепърва ще се установява от изследователите. ", "date": "2018.07.17", "title": "Fake News на 628 години: Истината за плащаницата на Христос "}
{"url": "https://www.dnes.bg/notifikacii/2018/07/17/kraiat-na-buma-prodajbite-na-imoti-s-pyrvi-spad-ot-2012-g.382470", "text": "През второто тримесечие на годината сделките с имоти в София намаляват, и то с 4,3% на годишна база, което се случва за първи път от 2012 г., сочат изчисления на на база данните на Агенцията по вписванията.\r\nЗа полугодието сключените сделки с имоти в столицата са общо 12 750, като отбелязват минимален ръст от 2,3% спрямо първите шест месеца на 2017 г. Увеличението е благодарение на големия брой сделки през първото тримесечие, когато те достигнаха най-високото си ниво след кризата през 2008 г.\r\nСключените ипотеки в София през първото полугодие са били 8785, като отбелязват ръст от 9% спрямо първото полугодие на миналата година. За второто тримесечие повишението е от 3,9% спрямо същия период на 2017 г.\rВ Пловдив през първото полугодие са осъществени 7622 продажби на имоти, което е ръст от 9,2% спрямо същия период на миналата година. Сключените законни и договорни ипотеки в същия период в града са били 2643, като отбелязват увеличение от 19,5% спрямо първите шест месеца на 2017 г.\r\nПрез второто тримесечие продажбите на имоти в града под тепетата са постигнали скромен ръст от 1,2% на годишна база, докато ипотеките са се увеличили с 15,7% на същата основа.\r\n Как се движат продажбите във Варна и Бургас ", "date": "2018.07.17", "title": "Краят на бума? Продажбите на имоти с първи спад от 2012 г."}
{"url": "https://www.dnes.bg/obrazovanie/2018/07/17/sindikat-uchitelite-rabotiat-do-59-ch-normata-e-40.382462", "text": "Огромната административна тежест е дамоклевият меч, надвиснал над образователната ни система. Именно \"бумащината\" отблъсква младите учители от решението да се посветят на професията, пише синдикат \"Образование\" в анализ, изпратен до медиите.\r\nСпоред анкета на синдиката административното натоварване е огромно за педагогическите специалисти във всички образователни институции. Учителите, участници в анкетата, са признали, че тяхната работна седмица достига до 59 часа, при максимална норма по Кодекса на труда от 40 часа. Средната продължителност на учителската седмица е  49 часа и се е повишила с час за последните две години. Административната работа, без пряка връзка с учебната дейност, е в размер на 15 часа и за този период също се е повишила с 3  часа.\r\r\n                    \r\n                    60% от анкетираните учители декларират, че са били задържани в училище и детската градина със заповед на директора, без да им е възложена конкретна дейност. Според учителите Министерството на образованието и науката оказва засилен натиск върху регионалните управления по образование и директорите на образователните институции, за да могат да се осъществят хилядите административни дейности със спорен образователен ефект.\r\nСиндикат \"Образование\" е обобщил предложенията на учителите от страната, които отправя като наложителни към МОН за \"борба с бумащината\".\r\nПървото от тях е за бързо въвеждане на административна и методическа дигитализация във всички възможни процеси и дейности на образователната система. Друго искане е за въвеждането на електронна документация, която да бъде единствено легитимна, като гратисният период на паралелното водене на писмена и електронна форма да се лимитира на една година.\r\nНастоява се докладите и справките, свързани с учениците в риск, за талантливите ученици и изоставащите ученици да се премахнат като безсмислени. От синдиката искат да се намали документацията и да се оптимизира организацията на ученически пътувания, екскурзии и излизания извън двора на училището с учебна цел /сега образователната институция изготвя 10 документа и това отнема 10 дни интензивна работа/.\r\nНастоява се да се премахнат или намалят задължителните доклади, които класните ръководители и учителите по отделните учебни предмети трябва да пишат в началото на учебната година, в края на всеки учебен срок и на учебната година.\r\nДруго искане е да се премахне документацията при допълнителната работа с ученици през лятото, а годишните тематични разпределения да бъдат само в електронен вариант. Анкетите за училищен тормоз да се правят от психолога или педагогическия съветник, а процедурите за наказания на учениците да се облекчат.\r\nВ графици да се вписват само класните работи, а не всички писмени работи /контролни/, които още при първия неучебен ден /независимо от причината/ вече не са актуални. Контролните работи да са след съгласуване със самите ученици, за да се избегне струпването на писмени работи, предлагат от синдиката.\r\nОт него искат също отмяна на Наредбата за приобщаващо образование на МОН, както и да има промени в наредбите /8, 10, 11 и 12/ за документите в училищното образование, за организацията на дейностите в него, за оценяване на резултатите на учениците и за статута и професионалното развитие на учителите.\r\n\"Българските ученици са големият губещ от излишната административна работа, защото \"бумащината\" краде от времето за работа с тях, води до досада и умора и е предпоставка за по-ниско качество на образователния процес. \"Бумащината\", освен че отблъсква от системата младите учители, натоварва и ощетява и действащите над 90 000 учители с дейности, които не са заплатени.\r\nСпоред анкетата на Синдиката \"Образование\", учителят работи близо 20 часа седмично над установеното му работно време, като тези дейности не се заплащат от МОН\", коментират от учителския синдикат. И настояват да се назначат нови 20 000 подпомагащи специалисти за административни дейности в образователните институции.\r\n\"Решението за вариантите е на МОН, а ние трезво можем да припомним, че българският учител си остава най-беден в Европа. И ако началната заплата на млад учител ще стане 920 лева от 1 януари 2019 г., то в момента има оферти за млад касиер със средно образование в супермаркети от 1260 лева\", заявяват от синдикат \"Образование\".", "date": "2018.07.17", "title": "Синдикат: Учителите работят до 59 ч., нормата е 40"}
{"url": "https://www.dnes.bg/akoshtete-vqrvaite/2018/07/17/koi-zapochna-modata-sys-seks-zapisite-pamela-andersyn.382474", "text": "Памела Андерсън каза, че е било много трудно за семейството й и близките й, когато през 1995 г. е била открадната секс касетата на нея и съпруга й Томи Лий. Това, че кадрите били пуснати в интернет е било не само засрамващо, но и унищожително за брака й. \r\n\"Беше разрушаващо. За брака ни също, беше много трудно да го преодолеем. Това повлия на семейството ми, на децата ни, на всичко\", сподели тя в интервю за \"Daily Beast\".\r\n \r\nДвамата с Томи Лий се развеждат три години по-късно, през 1998 г. \r\n \r\n51-годишната звезда от \"Спасители на плажа\" мисли, че именно от тази касета е започнала модата със секс записите. Но на нея й се искало жени като Парис Хилтън и Ким Кардашиян да не си правят нарочно такива записи,  за да печелят от тях и да трупат популярност.\r\n \r\n", "date": "2018.07.17", "title": "Кой започна модата със секс записите? Памела Андерсън!"}
{"url": "https://www.dnes.bg/temida/2018/07/17/ks-si-kazva-za-istanbulskata-konvenciia-v-kraia-na-iuli.382494", "text": "\n \r\nКонституционният съд ще реши на 27 юли дали сключената от България Конвенция на Съвета на Европа за превенция и борба с насилието над жени и домашното насилие съответства с Конституцията на Република България, съобщиха от съда.\r\nДелото беше образувано, след като на 8 февруари тази година ГЕРБ поиска становището на КС за съответствие на т. нар. Истанбулска конвенция с българската Конституция.\n\n\n\n\r\nИскането беше подписано от 75 народни представители.\r\nСлед като получат становищата на държавни институциии, представители на съдебната власт, университетски преподаватели и неправителствени организации, конституционните съдии ще преценят дали документът съответства на Конституцията. \r\r\n                    \r\n                    Заради полюсните позиции към документа, включително и в управляващата коалиция, ГЕРБ прецени, че само Конституционният съд може да даде най-обективната правна експертиза влиза ли той в противоречие с основния закон. \r\nКъм искането депутатите са приложили и преписката за ратификацията в Народното събрание и осем доклада, написани през последните 4 години, с анализ и оценка на възможностите за прилагането на конвенцията в българското право. \r\nМеждувременно обаче Министерският съвет изтегли проекта за ратификацията на Истанбулската конвенция, за да даде път на спокойно обществено обсъждане. \r\nИменно този развой постави Конституционния съд в деликатната ситуация да прецени дали това оттегляне може да е основание да не се образува дело, или не. \r\nЮристи смятат, че макар ратификацията да е временно отложена, подписът на България под конвенцията остава.", "date": "2018.07.17", "title": "КС си казва за Истанбулската конвенция в края на юли "}
