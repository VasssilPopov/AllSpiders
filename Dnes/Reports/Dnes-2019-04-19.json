{"url": "https://www.dnes.bg/zvezdi/2019/04/19/djei-lo-s-priz-za-modna-ikona-vyrvi-po-stypkite-na-bionse.408119", "text": "Дженифър Лопес ще бъде отличена с приза за модна икона на Съюза на американските модни дизайнери (CFDA). \n\r\nЗвездата винаги впечатлява с избора на тоалети за червения килим.\r\n\"Дженифър Лопес използва дрехи като начин да изрази увереност и сила\", заяви председателят на Съюза Даян фон Фюрстенберг. \n\r\nПрезидентът и изпълнителният директор на Съюза, Стивън Колб, казва: \"Стилът на Дженифър Лопес е смел, безапелационен и винаги запомнящ се. Дизайнери, включително много от членовете на CFDA, обожават да я обличат и за сценичните изяви, и за събития от личния ѝ живот\".\r\n \r\nСред най-впечатляващите тоалети, които Джей Ло е носила в последно време, е огромната розова рокля на Giambattista Valli, с която актрисата се появи на приемиерата на филма \"Second Act\".\r\n \r\n", "date": "2019.04.19", "title": "Джей Ло с приз за модна икона, върви по стъпките на Бионсе"}
{"url": "https://www.dnes.bg/stranata/2019/04/19/padnala-ograda-v-haskovo-otne-jivota-na-edin-chovek.408203", "text": "Един човек загина при нелеп инцидент в Хасково.Ограда на военно поделение в града се е срутила и е довела до инцидента. \r\nПо първоначална информация силен вятър е съборил оградата, а загиналият е преминавал случайно, съобщи bTV. \r\nСамоличността на загиналия е неизвестна. ", "date": "2019.04.19", "title": "Паднала ограда в Хасково отне живота на един човек"}
{"url": "https://www.dnes.bg/usa/2019/04/19/trymp-za-doklada-na-mylyr-pylni-gluposti.408202", "text": "\"Пълни глупости\". Така американският президент Доналд Тръмп описа някои изказвания по негов адрес, станали ясни от доклада на специалния прокурор Робърт Мълър. \r\n \n                    \n                \"Нямаше нужда да отговарям на направени по мой адрес изказвания в \"Доклада\", някои от които са пълни глупости и се правят само за да може другият човек да е в добра светлина (или аз да съм в лоша)\", написа Тръмп в Twitter.\n\r\n\"Правят се някакви твърдения за мен от някои хора в безумния доклад на Мълър, който е написан от 18 побеснели срещу Тръмп демократи. Тези твърдения са изцяло изфабрикувани и пълни глупости\", заяви Тръмп.\n\r\nПредседателят на комисията по правните въпроси при Камарата на представителите на американския Конгрес Джеролд Надлър днес издаде призовка, с която изиска да получи пълния доклад по разследването на ролята на Русия, изготвен от специалния прокурор Робърт Мълър, предаде Ройтерс.\r\n\n\r\n\n\r\nНадлър каза, че не може да приеме редактирана версия, която \"оставя по-голямата част от Конгреса на тъмно\".\n\r\n\"Моята комисия се нуждае и има право на пълната версия на доклада и основните доказателства, в съответствие с досегашната практика. Редакциите изглежда са значителни. Досега не сме видели нищо от действителните доказателства, които специалният прокурор е проучил, за да изложи аргументацията си\", посочи Надлър в изявление, ден след оповестяване на доклада от 448 страници.\n\r\nНадлър изтъква, че желае да постигне \"разумно съгласие\" с министерството на правосъдието по отношение на достъпа до доклада, предаде ДПА.\n\r\nНадлър изтъкна, че докладът сочи, че е имало \"сериозни случаи на закононарушения\", извършени от президента Доналд Тръмп.\n\r\n\"Сега Конгресът трябва да определи пълния обхват на това предполагаемо нарушение и да реши какви стъпки трябва да предприеме оттук нататък\", се казва в изявлението на високопоставения демократ.\r\n \r\n ", "date": "2019.04.19", "title": "Тръмп за доклада на Мълър: Пълни глупости!"}
{"url": "https://www.dnes.bg/evroizbori-19/2019/04/19/prouchvane-na-galyp-ramo-do-ramo-no-bsp-povede-s-malko-na-gerb.408146", "text": "БСП е с едни гърди пред ГЕРБ за предстоящия евровот, сочат последните данни от социологическо проучване на \"Галъп интернешънъл\", проведено между 5 и 11 април сред 1015 души.\n\r\nСпоред социолозите ефектът от разкритията от последните седмици за \"Апартаментгейт\" води до разколебаване на електората на ГЕРБ. Именно това на практика изравнява позициите на БСП и ГЕРБ и дава дори моментна по-изгодна позиция за левицата. \n\r\nДПС остава константа в своята подкрепа, а в патриотичното пространство изпъква ВМРО, сочи още проучването.\n\r\n\n\r\nСред онези, които заявяват, че ще гласуват със сигурност, 32,1% твърдят, че ще гласуват за БСП, 31% - за ГЕРБ и СДС, а 11,1% - за ДПС. След тях, близо до бариерата от 5,88%, е още ВМРО с 5%. Следват \"Демократична България\" с 4,5% и \"Воля\" – с 3,5%, \"Атака\" – с 1,9%, АБВ („Коалиция за България“) – с 1,5%, НФСБ с 1,4%, „Възраждане“ и \"България на гражданите\" с по процент, и близо 4% други. 2,2% заявяват, че ще гласуват с „Не подкрепям никого“.    \n                    \n                    \n                \r\nЗаявяващите, че ще гласуват със сигурност, са 34% от всички, че по-скоро ще гласуват – 28%, че по-скоро няма да гласуват – 12%, а че със сигурност няма да гласуват – 18%. Последните 8% не знаят или не могат да отговорят. \r\n ", "date": "2019.04.19", "title": "Проучване на \"Галъп\": Рамо до рамо, но БСП поведе с малко на ГЕРБ"}
{"url": "https://www.dnes.bg/index/2019/04/19/kilii-kolkoto-hladilna-kamera-tainite-zatvori-na-kitai.408178", "text": "\r\nКилия като хладилна камера, с тежка метална врата. Така бивши затворници описват обстановката в тайните затвори на Китай. \n\r\nВластите в страната арестуваха 200 правозащитници през юли 2015 г. Адвокатът Си Я Ни е един от тях.\n\r\n\"Вътре всичко беше тапицирано в меки материали, масата, всичко - за да не може да се самоубиеш\", казва Си Я Ни пред . \n                \n                \r\nВ продължение на половин година той не е виждал дневна светлина. 24 часа в денонощието в килията му е светела лампа. Така затворниците губят представа за ден и нощ \n\r\n\"Все едно са те вкарали в ада. Изолиран си изцяло от външния свят, не знаеш нищо\", обяснява затворникът. \n\r\nВ денят, в който бил арестуван, бил извикан при домоуправителя на блока му, където го чакали цивилни. Сложили му чувал на главата и го натикали в кола. \n\r\nЖена му и децата му се чудели защо той не се прибира у дома. По-късно властите дошли и претърсили апартамента до основи, но така и не казали на съпругата на Си, че той е арестуван. \n\r\nОще по-притеснително е, че в Китай много хора изчезват просто така - шефът на Интерпол, канадски дипломат, писател в изгнание, фотограф, милионер, счетоводител... Не малко хора изчезнаха за 2 години. \n\r\nИзчезналите не попадат и в статистиката на правосъдието.\r\n", "date": "2019.04.19", "title": "Килии колкото хладилна камера: Тайните затвори на Китай"}
{"url": "https://www.dnes.bg/akoshtete-vqrvaite/2019/04/19/kakvo-kriiat-myjete-ot-liubimata.408124", "text": "В една идеална реалност партньорите нямат тайни един от друг, могат да си споделят всичко и знаят, че личните неща трябва да останат само между тях двамата, а не да бъдат обсъждани с околните.\r\nПонякога да споделиш нещо тайно, много лично и болезнено, се счита за по-интимен акт от секса, защото така отдаваш цялото си доверие, а не само тялото си. Но клюките постоянно се появяват във връзките, а и партньорите рядко са напълно искрени един с друг.\r\nНово проучване доказва, че това, което мъжете най-често крият от половинките си, са сексуалните фантазии.\r\n \r\nИзследването е проведено от \"Superdrug\" и показва, че 45% от мъжете, които са били разпитани, признават, че не са съвсем открити и не споделят сексуалните си фантазии с приятелките си. Интересното е, че жените крият същото - 41% от разпитаните жени казват, че също не са директни относно своите фантазии, съобщават от американското издание на \"Cosmopolitan\".\r\n \r\n", "date": "2019.04.19", "title": "Какво крият мъжете от любимата?"}
{"url": "https://www.dnes.bg/notifikacii/2019/04/19/ekolozi-na-protest-zalepvat-se-za-sgradi-blokirat-mostove.408163", "text": "Катерят се по покривите на вагоните в метрото, залепват се с лепило за сгради, блокират мостове. . . От понеделник няколко хиляди демонстранти от движението \"Бунт срещу унищожението\" (Extinction Rebellion) смущават обществения ред в Лондон и биват арестувани със стотици.\n\r\nАктивистите, които се разпознават по знамената им с пясъчен часовник в кръг, изобразяващ колко спешно е да се спаси планетата, се тревожат от изчезването на животински и растителни видове и възнамеряват да парализират Лондон, докато британското правителство не се съгласи да разговаря с тях.\n\r\nИсканията им са три: правителството \"да каже истината\" за извънредното положение с климата, да се изготви план за действие за понижаване до нула нетните емисии парникови газове до 2025 г. и учредяването на \"граждански събрания\", които с помощта на научни становища да се произнасят по климатични въпроси.\n                \n                \r\nДвижението охотно цитира Ганди или Мартин Лутър Кинг и залага на ескалация на гражданското неподчинение чрез организиране на радикални, но ненасилствени прояви. В резултат на това полицията вчера съобщи, че в Лондон от понеделник са арестувани 428 души, пише Франс прес.\n\r\nТова беше и целта. \"Хората се чудят защо толкова много хора са арестувани и това им показва, че нещо не е наред\", щом има хора, които са \"толкова ужасени за бъдещето на децата си\", че стигат дотам да нарушават закона, обяснява Стюарт Баздън от Североизточна Англия, който е един от инициаторите на движението.\n\n\r\n36-годишният бивш уебдизайнер, който казва, че вече е прекарал една седмица в затвора, организира сесии за \"умствена подготовка\" на демонстрантите за престой в затвора. Той им разказва \"каква е храната в затвора, колко често ще могат да се виждат с други затворници\", като важното е да помнят, че са решили да поемат риска да бъдат задържани.\n\r\nИ се получава. \"Готова съм да ме арестуват за доброто на децата ми\", казва 53-годишната Манда Брукман, дошла от Корнуол, Югозападна Англия, за акция по блокирането на моста \"Ватерло\" тази седмица. Застаналият до нея Оливър Пейнс се съгласява. Този 68-годишен фермер бе в групичката активисти, които се разсъблякоха насред парламента на 1 април, за да привлекат вниманието на депутатите върху екологичната криза.\n\r\nСъздаденото през 2018 г. движение \"Бунт срещу унищожението\" започна бунта си срещу британското правителство на 31 октомври на проява в Площада на парламента.\n\r\nПрез ноември то организира първата си голяма акция, като блокира мостове в центъра на Лондон. Твърди, че днес присъства в 49 страни и е привлякло младите хора, много от които демонстрираха тази седмица в Лондон.\n\r\nВ британския си сайт то съобщава, че получава дребни дарения от частни лица и по-големи суми от организации като берлинската \"Герила фаундейшън\" (Guerilla Foundation), която каза на АФП, че е дарила 18 000 евро при създаването му.\n\r\n\"Бунт срещу унищожението\" бързо си спечели подкрепата на стотина личности като лингвиста Ноам Чомски, канадската алтерглобалистка Наоми Клайн и индийската писателка еколожка Вандана Шива, които призоваха хората да се присъединят към движението.\n\r\nТова и направи работещата в Лондон адвокатка Фархана Ямин, специалист по въпросите на околната среда, която беше арестувана във вторник, след като залепи ръката си с лепило за земята пред седалището на петролния гигант \"Роял дъч шел\".\n\r\n\"Прекарах последните 25 години в писане на доклади, на правни становища. Мислех, че с правото ще можем да се захванем с климатичните промени. Нашата система обаче вече не се опира на разума, на науката или на хората, затова се присъединих към бунта\", разказа 54-годишната жена в медиите през февруари.\n\r\nКолко още ще трае бунтът? Лондон е най-засегнат, но \"Бунт срещу унищожението\" обеща акции в 80 града от 33 страни за \"международния си бунт\", който според сайта му ще продължи до 29 април.\n\r\nСтюарт Баздън вече обмисля следващия етап: как да приспособи тактиките на неподчинение към страни, където \"е по-вероятно полицията да използва силови методи\"? Какви по-мащабни прояви да се организират още от есента? Той вече има идея: \"да се захванем с финансовия сектор\".\r\n \r\n/БТА/", "date": "2019.04.19", "title": "Еколози на протест! Залепват се за сгради, блокират мостове..."}
{"url": "https://www.dnes.bg/notifikacii/2019/04/19/cyrkva-v-iuar-se-sruti-po-vreme-na-slujba.408150", "text": "Най-малко 13 души загинаха при срутване на част от църква в Република Южна Африка, съобщава BBC.\r\n29 души са прегладени в болницата след инцидента в крайбрежната област KwaZulu-Natal. \r\nПоне шестима са тежко ранени.\r\nСпоред местната полиция причина за срутването в Длангубо снощи може да е станал падналият пороен дъжд. \r\nПроизшествието е станало, докато в Петдесятната църква се е провеждала служба.", "date": "2019.04.19", "title": "Църква в ЮАР се срути по време на служба"}
{"url": "https://www.dnes.bg/zvezdi/2019/04/19/sani-jekova-igrah-chestno-i-s-cialoto-si-syrce.408168", "text": "\"Стъпка по стъпка изкачваме нашия връх и осъзнаваме как всяка крачка съдържа частица вечност, а животът преминава за миг... всичко минало ще бъде някога забравено, всичко бъдеще, никой не знае дали някога ще се случи... имаме само сега, миг застинал между безвъзвратното и безкрайните възможности на нашите мисли, желания, действия и нагласи... С поглед вперен в нови върхове и цели, здрава, силна, по-знаеща, можеща и устремена, продължавам напред... Играх честно и с цялото си сърце!“. Това написа Александра Жекова във Facebook и публикува няколко любими свои снимки.\r\nЕмоционалният пост на сноубордистката идва само няколко часа след като тя обяви официално, че прекратява състезателната си кариера. \n                    \n                    \r\n \r\n\"От сърце благодаря на всички, които вярваха в мен, вървят и досега заедно с мен и подкрепят моя личен и професионален път\", написа още Сани и изброи всички, които са я подкрепяли през годините.\r\n \r\n\"Сани, ти си пример за всички нас с трудолюбието, постоянството, спортсменското поведение и уважение, към това което правиш. Вдъхновител си за малки и големи, гордеем се с теб и ти желаем нови успехи и последователи\", написа жена под публикацията на спортистката. Още много други нейни последователи споделиха, че се гордеят с нея.\r\n \r\n", "date": "2019.04.19", "title": "Сани Жекова: Играх честно и с цялото си сърце! "}
{"url": "https://www.dnes.bg/usa/2019/04/19/trymp-prezidentyt-koito-ne-iska-da-se-syobraziava-s-pravilata.408157", "text": "За Доналд Тръмп началото на разследването на специалния прокурор Робърт Мълър изглеждаше тревожно като край на неговото президентство. Затова той се опита да го спре.\n\r\nНеговите продължили месеци усилия разшириха границите на президентските правомощия и правото, разкривайки един върховен главнокомандващ, погълнат от себелюбие и решен да накара своите висши сътрудници да лъжат или да създават объркване от негово име. Фактът, че мнозина са отказали да го направят, може би е помогнал на Тръмп да се спаси от това да бъде обвинен във възпрепятстване на правосъдието, пише Асошиейтед прес.\n\r\nТези съветници на практика са послужили като перила в един Бял дом, който често изглежда, че няма такива. Юридически съветник на Белия дом, който казал на президента, че по-скоро ще напусне, отколкото да уволни Мълър. Висш помощник от Западното крило, който дискретно пренебрегнал искане да предаде съобщения до главния прокурор, който вече се бил оттеглил от разследването.\n                    \n                    \n                \r\n\"Тези случаи често ставали на срещи насаме, на които президентът се опитвал да използва служебната си власт извън обичайните канали\", написал Мълър в своя доклад от 448 страници според редактираната версия.\n\n\n\r\nЕпизодите, описани от специалния прокурор, обрисуват разобличаващ портрет на един президент, погълнат от разследването. Дори след повече от две години, изпълнени с разкрития за готовността на Тръмп да лъже или да притиска други да правят това, докладът на Мълър силно привлече вниманието към незачитането на управленските норми от президента и готовността му да поставя под съмнение както правните, така и политическите ограничения.\n\r\nТръмп и неговите съветници могат да приветстват факта, че продължилото две години разследване е приключило без обвинения в престъпление срещу президента - не само за възпрепятстване, а и за престъпен заговор с Русия с цел да му се помогне да спечели изборите през 2016 година. Макар че множество хора, свързани с Тръмп, включително бившият съветник по националната сигурност Майкъл Флин и някогашният ръководител на кампанията му Пол Манафорт, всъщност се признаха за виновни в престъпления, нито един американец не беше обвинен в сговор с Москва.\n\r\n\"Неговото най-силно опровержение ще бъде това, че е на поста, ще остане на поста и ще бъде преизбран, защото демократите не разполагат с нищо\", каза за президента висшата съветничка на Белия дом Келиан Конуей.\n\r\nВсъщност следващите стъпки на демократите са неясни. Някои членове на Конгреса вероятно ще продължат да настояват за процедури за импийчмънт, въпреки че партийните лидери са скептични към този подход. Председателят на правната комисия към Камарата на представителите Джеролд Надлър иска Мълър да даде показания пред комисията до седмици и планира да изпрати призовка за пълния доклад и доказателствата, на които се основава той.\n\r\nВсе пак със своето приключване разследването на Мълър не само отговори на въпросите дали Тръмп и негови сътрудници са извършили престъпления, но и подчерта колко далеч е стигнал Тръмп в разширяването на границите на президентството и насърчаването на други да му помагат в това.\n\r\nКонгресменът демократ Адам Шиф, който е председател на комисията за разузнаване към Камарата на представителите, каза, че действията на Тръмп може да не са били престъпни, но са били \"нечестни, неетични, неморални и неродолюбиви\".\n\r\nДействията на Тръмп съответстваха на неговото поведение като бизнесмен, когато той нае екип от адвокати и посредници в съмнителни сделки, за да се защитава от правни проблеми. Един от тези дългогодишни довереници - адвокатът Майкъл Коен, беше повален при разследване, свързано с разследването на Мълър и съсредоточено върху направено от него по време на кампанията през 2016 г. плащане на пари на жени, твърдящи, че са имали сексуални отношения с Тръмп, за да ги накара да си мълчат.\n\r\nВ други аспекти на своето управление Тръмп също е разширявал правните граници. Той многократно е нареждал на съветници по имиграцията да предприемат действия, смятани от тях за незаконни, включително спиране на всички мигранти да търсят убежище. Когато през последните седмици станало ясно, че тези съветници няма да изпълнят заповедите му, той нареди да бъде направена радикална промяна във висшите ешелони на министерството на вътрешната сигурност.\n\r\nТова поведение ясно отекна в доклада на Мълър.\n\r\nНай-смайващият епизод е бил през юни 2017 г., когато Тръмп наредил на юридическия съветник на Белия дом Дон Макган да се обади на надзираващия разследването заместник-главен прокурор Род Розенстайн и да каже, че Мълър трябва да бъде уволнен, защото е в конфликт на интереси. Макган отказал, защото решил, че по-скоро би напуснал, отколкото да предизвика евентуална конституционна криза.\n\r\nДва дни по-късно президентът пробвал друг начин, за да промени разследването. По време на среща с бившия ръководител на кампанията му Кори Левандовски той продиктувал съобщение, което Левандовски да предаде на тогавашния главен прокурор Джеф Сешънс. Въпреки че Сешънс вече си бил направил отвод от разследването, Тръмп му нареждал открито да нарече разследването \"много несправедливо\" към президента, да обяви, че Тръмп не е направил нищо нередно, и да каже, че Мълър би трябвало да ограничи своето проучване до \"разследване на изборни намеси при бъдещи избори\".\n\r\nСпоред Мълър Левандовски не искал да предаде съобщението, затова помолил висшия служител на Белия дом Рик Диърборн да го направи. Мълър пише, че искането смутило Диърборн и той не го изпълнил.\n\r\nПовечето съветници, които блокираха исканията на Тръмп, впоследствие напуснаха неговата администрация. \r\n \r\n/БТА/\r\n ", "date": "2019.04.19", "title": "Тръмп – президентът, който не иска да се съобразява с правилата"}
{"url": "https://www.dnes.bg/obshtestvo/2019/04/19/sled-obvinenieto-doncho-atanasov-podade-ostavka.408200", "text": "Дончо Атанасов подаде оставка от поста си в управителния съвет на Агенция \"Пътна Инфраструктура\". \r\nСрещу бившия шеф на АПИ вчера бе повдигнато обвинение заради катастрофата край Своге, при която 20 души загубиха живота си.\n\r\nОбвинение бе повдигнато и на друг бивш шеф на пътната агенция - Светослав Глосов. \r\nДончо Атанасов е обвинен за това, че в качеството си на член на агенцията, не е изпълнил служебните си задължения, регламентирани в Закона за пътищата и в Правилата за работа на УС на АПИ, с цел да набави за ДДЗД \"Трейс Своге\" облага.\r\nТой е с мярка за неотклонение \"Парична гаранция\" в размер на 10 000 лева.\r\n ", "date": "2019.04.19", "title": "След обвинението: Дончо Атанасов подаде оставка"}
{"url": "https://www.dnes.bg/index/2019/04/19/strelec-oven-koi-zodii-sa-nai-direktni.408172", "text": "Да бъдеш ясен и директен в изказа си е добро качество. Естествено, добре е човек да обмисля думите си винаги, преди да ги изрече на глас. Понякога твърде директните хора не умеят да се контролират и казват каквото мислят на момента. Има няколко зодии, представителите на които общуват твърде директно и често са възприемани за резки и неучтиви.\r\n \r\nЕто и кои са тези 4 зодии, които минават директно към въпроса.Те общуват по-нетърпеливо, но пък са наистина честни, чак болезнено:\r\n \r\n\r\n \r\nХората от зодия Стрелец живеят тук и сега. Те нямат време за губене в скучни разговори или в мъгливи разяснения. Стрелците винаги минават директно на темата, без значение каква е тя. Те не прекарват много време в разглеждане и обмисляне на нещата, които са се случили наскоро или в по-далечното минало. Те живеят, за да се движат напред. Понякога Стрелците могат да бъдат нетактични и дори груби в общуването си, но не го правят умишлено.\r\n \r\n\r\n \r\nВсички знаем, че хората от зодия Овен са най-импулсивни. Те са на принципа „желязото се кове докато е горещо“. Именно за това те имат склонност да стигат до най-важната тема, без излишни заобикалки, дори въпросът да е деликатен. Овните са страстни и енергични, и това се отнася и за начина им на общуване. Те също не искат да причинят болка на човек със своята откровеност, просто нямат търпение да изяснят ситуацията възможно най-бързо.\r\n\r\n\r\n\r\n\r\n\r\n\r\n \r\n", "date": "2019.04.19", "title": "Стрелец, Овен... Кои зодии са най-директни?"}
{"url": "https://www.dnes.bg/obshtestvo/2019/04/19/makedoniia-gradiala-identichnost-vyrhu-falshiva-osnova.408159", "text": "В Скопие трябва да разберат, че не могат прекалено дълго да градят идентичност върху фалшива основа, смята Георги Първанов, президент в периода 2007 – 2012 г. \n\n \"В началото на 20 век и далеч преди това, ние имаме една единна история. Имали сме общи цели. Населението на Мизия, Тракия и Македония има единно национално самосъзнание, независимо от различията, от тактиката и независимо от наличието на различни организации\" - коментира той при  на представянето на сборника \"Илиденско-Преображенското въстание през погледа на европейските дипломати\", цитиран от \"Фокус\". \n\r\nПо отношение на реакциите на българските власти по спорните исторически въпроси с Македония, Първанов е категоричен, че прекалено дълго сме пазили тишина, за да не се обърка нещо в и със Скопие. \n                    \n                    \n                \r\n\"Първо ни казаха да си траем поради референдума, за да може той да мине колкото се може по-спокойно, в зависимост от нечии очаквания. И ние премълчахме. После реагирахме сдържано на неприемливите изказвания на премиера на Северна Македония Зоран Заев, за да не пренатягаме атмосферата около българското председателство\", допълни Първанов. \n\r\nТой коментира и съвместната българо-македонска комисия, която трябва да реши исторически и образователни въпроси между двете страни.\n\r\nСпоред него цялата дискусия се е свела до въпроса \"Чий е Гоце Делчев\", а темата за Освобождението на Македония и Одринска Тракия вече не намира място в дневния ред на обществото. \n\r\n\"Не мога да повярвам, как така се случи, че освобождението на Македония и Одринска Тракия, което преди 115 години беше национален идеал, беше кауза на поколения наши сънародници, беше приоритет не само на дипломацията и военните, а и на българското общество. Как така докарахме нещата до тук, темата да не може да намери място в дневния ред на обществото ни?\", риторично попита Първанов. \n\r\nСпоред него ще ни е необходима продължителна и търпелива работа, за да се наложи истината за българския исторически корен на населението от вардарския дял на Македония.\n\r\n\"Македонизмът, уви, беше посаден върху вековната снага на българската нация. Създаването на Република Македония е факт от българската история\", обобщи той.", "date": "2019.04.19", "title": "Македония градяла идентичност върху фалшива основа"}
{"url": "https://www.dnes.bg/notifikacii/2019/04/19/porojanov-ne-se-pritesniava-ot-proverki-v-dfz.408194", "text": "Земеделският министър Румен Порожанов не се притеснява от проверки във връзка с обвиненията за злоупотреби в Държавен фонд \"Земеделие\". Министърът заяви това в Бургас пред журналисти днес. Порожанов е в морския град за участие в среща със земеделски производители, предаде БТА. \n\r\nПроверки се очакват след информацията, че вече бившият зам.-министър на икономиката Александър Манолев  е собственик на парцел, върху който е построена къща за гости, която обаче се ползва само от семейството на Манолев. Обектът е финансиран с 380 000 лв. по европейски проект.\r\nПрокуратурата е изискала копия от проекта от Държавен фонд \"Земеделие\". Той е финансиран по Програмата за развитие на селските райони.\r\n                \n                Според Порожанов по-скоро е притеснителен фактът, че част от къщите не са използвани по предназначение.\r\nФондът обаче не бил в състояние да провери всяка една от тях. Те са около 700 на брой. А сигнали за това, че част от тях не се използвали по предназначение, имало и преди.\r\n ", "date": "2019.04.19", "title": "Порожанов не се притеснява от проверки в ДФЗ"}
{"url": "https://www.dnes.bg/sofia/2019/04/19/dali-3-minuti-chakame-reis-tramvai-trolei-metro-v-sofiia.408149", "text": "Столичани чакат на спирките на градския транспорт между 1,6 и 3,4 минути. \n\r\n80% от придвижванията с автобус, тролей, трамвай или метро в София са с продължителност между 22 и 32 минути, или средно пътуването отнема 27 минути. Това сочат данните на последното изследване, направено от екипа на общинската инициатива \"Визия за София\". \n\n\n Всички придвижвания с градски транспорт в столицата са с продължителност в интервал 22 - 56 минути. \n\r\nСпоред анкета основното движение на хората е от и до работните им места и заради това трафикът е по-усилено в сутрешния и следобеден пик.\n\r\n80% от средното време за ходене от спирка до спирка отнема между 9 и 13 минути. \n                    \n                    \n                \r\nОт екипа на “Визия за София” са изготвили мерки, които да съкратят времето за пътуване, за да стане градският транспорт по-достъпен и атрактивен. \n\r\nУвеличаване на средната скорост на движението му и намаляване на интервалите, за да се чака по-малко по спирките, са сред предложенията. \n\r\nПо-високата средна скорост на градския транспорт може да се постигне с обособяване на самостоятелни трасета за движение, приоритет при преминаване през кръстовища, бус ленти, обща е-система за таксуване за всички видове наземен и подземен транспорт и др, смятат от организацията.\n\r\nИзследването проследява и достъпа от спирките до зоните с концентрация на офиси и работни места в столицата.\n\r\nОпределени са 78 такива зони, за които е установено, че се обслужват от 400 спирки на градския транспорт, и е оценена достъпността до тях според показателите време и директност. \n\r\nСпоред получените данни достъпността до 88% от спирките е определена като \"средна\", \"добра\", \"много добра\" и \"отлична\". А \"слабо” и \"лошо\" обслужване по отношение на достъпността получават 12% от спирките.", "date": "2019.04.19", "title": "Дали? 3 минути чакаме рейс, трамвай, тролей, метро в София"}
{"url": "https://www.dnes.bg/stranata/2019/04/19/70-godishen-myj-bere-dusha-pil-metilov-alkohol.408192", "text": "70-годишен мъж от село Ловчанци е бил приет вчера преди обед в Центъра за спешна медицинска помощ в Добрич с опасност за живота след употреба на метилов алкохол, съобщиха от МВР. \r\nСпешните медици са съобщили за случая около 11.30 часа. \r\nМъжът е настанен в реанимация в МБАЛ – Добрич с опасност за живота. \r\nПо случая е образувано досъдебно производство.", "date": "2019.04.19", "title": "70-годишен мъж бере душа, пил метилов алкохол"}
{"url": "https://www.dnes.bg/evroizbori-19/2019/04/19/apartamentgeit-udari-losho-gerb-gubi-3-ot-izbiratelite.408118", "text": "Ниска избирателна активност може да се очаква на европейските избори, които ще се проведат на 26 май.\n\r\nНай-неактивни на вота ще са младите българите. \n\n\n За 56% от българите предстоящите избори са важни, като за 16% са изключително важни, а 40% ги определят по-скоро като важни. Само за 13% изобщо не са важни. \n\r\n38% или малко над два милиона българи декларират, че със сигурност ще гласува, докато 31% са по-колебливи, заявявайки, че по-скоро ще гласуват.\n\r\nНай-ниско участие се наблюдава сред най-младата възрастова група (18-29 г.), като само една четвърт от тях със сигурност ще гласуват. Това сочат данните от проучване на агенция \"Тренд\" по поръчка на \"24 часа\".\n                    \n                    \n                \r\n43% са твърдо решилите за кого ще гласуват, докато 30% все още не са, като привържениците на ГЕРБ и БСП са най-силно убедени във вота си в сравнение със симпатизантите на другите формации. \n\r\nСкандалите около апартаментите в последните няколко седмици са нанесли видима имиджова щета върху основаната управляваща партия. В сравнителен план между изследването на \"Тренд\" през март и това през април, ГЕРБ губи 3% от своята подкрепа сред гласуващите, докато БСП успява да задържи нивата си и дори минимално да покачи своите електорални стойности.\r\nАко изборите бяха днес 30,5% биха гласували за ГЕРБ - СДС, а за левицата - 31,3 на сто.\n\r\nТвърдо на трета позиция остава ДПС с 12,7% от гласуващите. \n\r\nНай-голям дял от електората на Обединени патриоти се ориентира към ВМРО за предстоящите избори за Европейски парламент. \n\r\n5,5% от гласуващите биха предпочели тяхната листа, което ги доближава силно до бариерата за представителство в ЕП, която е 5,88%. \n\r\nДемократична България също запазват шансове за представителство, но при тях не се отчита тенденция на ръст в подкрепата. \n\r\nСред останалите партии и коалиции не се наблюдава съществена динамика спрямо проучването ни през март, а разпределението сред гласуващите е следното: Воля (3,6%), \"Атака\" (2%), \"Възраждане\" (1,6%), НФСБ (1,3%) и Коалиция за България (АБВ) с 1,3%. \n\r\n4,5% от всички гласуващи пък заявяват, че ще отбележат опцията \"не подкрепям никого\".", "date": "2019.04.19", "title": "\"Апартаментгейт\" удари лошо ГЕРБ, губи 3% от избирателите"}
{"url": "https://www.dnes.bg/notifikacii/2019/04/19/djigit-preletia-sys-133-km-ch-prez-selo-pri-ogranichenie-50.408188", "text": "Трима шофьори са засекли катаджиите в Шуменско, които са карали с над 100 км/ч. при ограничение от 50 км/ч., съобщиха от полицията. \r\nШофьор на \"БМВ\" е засечен да преминава през шуменското село Радко Димитриево със 133 км/ч.\r\nЗа превишението на скоростта ще трябва да плати 950 лева глоба и ще остане без книжка за три месеца.\r\nДруг джигит е бил засечен при пътния възел \"Диамант\" на автомагистрала \"Хемус\". \r\nТой е карал със 134 км/ч., при разрешени 50 км/ч.\r\nВ Нови пазар шофьор на \"Мерцедес\" пък е установен да се движи по ул. \"Пирин\" в града със 116 км/ч., при ограничение на скоростта от 50 км/час.", "date": "2019.04.19", "title": "Джигит прелетя със 133 км/ч. през село при ограничение 50"}
{"url": "https://www.dnes.bg/akoshtete-vqrvaite/2019/04/19/10-priznaka-che-rabotata-vi-stresira.408072", "text": "Голяма част от живота ни преминава в активна работа и множество професионални ангажименти. Този психически и емоционален товар, който носи прекомерната работа обаче, може да доведе до синдрома бърнаут или синдром на т. нар. \"прегряване\". \r\nТова състояние може да застраши сериозно физическото и психическо здраве и да се отрази негативно на начина ни на живот, отношенията ни с близки, приятели и колеги. Понякога разбираме, че сме с този синдром, когато е късно и трудно да се реагира, а последствията са много сериозни. Възможно е това състояние да се регистрира и забележи по-рано, стига да знаем какви са неговите признаци. С някои от тях ще ви запознаем.\r\n\r\n                    \n                    \n                Един от най-честите симптоми на синдрома бърнаут е липсата на каквато и да е мотивация, което води до ниска продуктивност в работата ви. Ако не се чувствате мотивирани за работа, може би сте депресирани и психически уморени. Потърсете консултация с психолог или терапевт и работете върху този проблем. Не е маловажно.\r\n\r\nКакто липсата на мотивация, намалената продуктивност, така и изпълнението на професионалните ангажименти са показатели за състоянието на \"прегряване\". Тази промяна в поведението ни на работното място може да се отнесе също и към чувството ни към самите себе си. Неудовлетворени вътрешно на едно по-дълбоко ниво, това води до липса на мотивация и несправяне със задачите. А и е признак за бърнаут, така че не го пренебрегвайте.\r\n", "date": "2019.04.19", "title": "10 признака, че работата ви стресира"}
{"url": "https://www.dnes.bg/obshtestvo/2019/04/19/petkova-s-otgovor-kym-bsp-za-toka-predizboren-trik.408199", "text": "Въпросът с цената на тока е предизборен трик, заяви енергийният министър Теменужка Петкова. Тя коментира на брифинг, че секторът се управлява добре, а твърденията на БСП, че правителството е некомпетентно в тази област, са неверни.\nПеткова изтъкна, че в края на 2014 г. дефицитът на Националната електрическа компания е бил над 800 млн. лева.\r\nПо думите й не е вярно и това, че НЕК е поискала повишение на тока от 50%, а КЕВР ще реши самостоятелно каква да бъде цената на електроенергията.\r\nПеткова посочи, че председателят на КЕВР Иван Иванов вече е заявил, че повишението на тока от юли ще бъде в рамките на годишната инфлация, предаде БТА.\r\n                    \n                    \n                За продажбата на активите на ЧЕЗ в България Петкова подчерта, че това е сделка, която се реализира от чешката държава и страната ни няма възможност да се намеси.\r\nЗам.-председателят на Комисията по енергетика в парламента Валентин Николов заяви, че от БСП оказват политически натиск върху КЕВР. По думите му по отношение на цената на тока се правят внушения и натиск.\r\n\"Предупреждавам, че това клати много сериозно именно темата енергетика и доверието в този сектор, което успяхме заедно с тях да изградим. Това е опасен прецедент\", заяви Николов.\r\nПо повод продажбата на активите на ЧЕЗ в България Николов коментира, че КЕВР може да не одобри сделката. КЗК също трябва да се произнесе. Той увери, че всичко в законодателната част е направено, за да се защитят българските потребители. Николов призова и ДАНС отсега да се опитат да установят капиталите на \"Еврохолд\".", "date": "2019.04.19", "title": "Петкова с отговор към БСП за тока: Предизборен трик!"}
{"url": "https://www.dnes.bg/index/2019/04/19/karadaiy-shte-vodi-listata-na-dps-no-niamalo-da-hodi-v-briuksel.408173", "text": "Водач на листата на ДПС за евроизборите ще бъде нейният лидер Мустафа Карадайъ. След него са Делян Пеевски, Илхан Кючюк и Искра Михайлова, пише \"\".\n\r\nЛистата е подредена на заседание на Централното оперативно бюро в четвъртък, след като са били разгледани номинациите на местните структури в страната.\n\n\n\n\r\nНай-голямата изненада е, че досегашната водачка Филиз Хюсменова няма да бъде в листата, след като си е направила отвод по лични причини.\n\r\nМакар и да е начело, Карадайъ няма да става евродепутат. Той ще отстъпи мястото си на следващия в списъка.\n                \n                \r\nТака новите представители на партията в Европарламента вероятно ще са Делян Пеевски, Илхан Кючюк и Искра Михайлова, тъй като ДПС има претенциите да спечели три места в европарламента.\n\r\nНа пето място в листата на ДПС е поставена Атидже Али – Вели, която е заместник- изпълнителен директор в Държавен фонд „Земеделие“. Шеста е Севим Мусак от Мадан. Седми е бившият екоминистър от правителството на Пламен Орешарски Станислав Анастасов. Осми е Сюлейман Сюлейман от Добрич. На 9-о и 10-о място съответно са Антоанета Асенова и Гюлфие Арнаудова от село Абланица, община Хаджидимово.", "date": "2019.04.19", "title": "Карадайъ ще води листата на ДПС, но нямало да ходи в Брюксел"}
{"url": "https://www.dnes.bg/zvezdi/2019/04/19/mariana-popova-iznenada-s-ekzotichna-pricheska.408122", "text": "Мариана Попова заложи на нова прическа. Певицата публикува снимки в Instagram и Facebook и очарова феновете с визията си. Тя е заложила на хитовата раста - прическа, при която косата е сплетена и сплъстена на кичури.\r\nИзпълнителката на \"Let Me Cry\" е с дълги, руси плитки и е написала: \"Нова Мариана\".\r\n \r\nНякои от почитателите са изненадани от смяната на прическата, но други пък харесват новия външен вид на певицата и пишат: \"Уауу ... много яко ... ти си прекрасно откачена\", \"Всичко ти отива\".\r\n \r\n \r\n", "date": "2019.04.19", "title": "Мариана Попова изненада с екзотична прическа"}
{"url": "https://www.dnes.bg/notifikacii/2019/04/19/pri-akciia-okriha-nova-techna-droga-v-sprincovki-vyv-varna.408180", "text": "Петима души са привлечени като обвиняеми за държане с цел разпространение на нова дрога и амфетамини, съобщиха от прокуратурата във Варна.\n\r\nСред иззетите по време на операцията наркотични вещества са над 350 грама марихуана, над 600 милилитра течност и над 44 грама кремообразна маса, съдържащи активното вещество тетрахидроканабинол, и 3.27 грама амфетаминопроизводни.\n\r\nЧаст от течния наркотик, получен по иновативна технология, бил поставен в спринцовки, а една спринцовка се търгувала на уличния пазар по 1500 лева, уточняват от прокуратурата. От един килограм тревиста маса марихуана по тази технология се получавали по около 60 милилитра наркотична течност, известна като масло от марихуана.\n                \n                \r\nНа един от претърсените 11 адреса е било установено и неправомерно присъединяване към електропреносната мрежа, като е намерен и казан за изваряване на ракия и около 220 литра алкохол. За тези престъпления ще бъдат повдигнати допълнителни обвинения. \n\r\nПретърсени са още и шест автомобила и е извършен обиск на осем души. При операцията е иззета и голяма сума пари.\n\r\nОкръжната прокуратура във Варна ще внесе искания за вземане на постоянни мерки за неотклонение \"задържане под стража\" на петимата.", "date": "2019.04.19", "title": "При акция: Окриха нова течна дрога в спринцовки във Варна"}
{"url": "https://www.dnes.bg/notifikacii/2019/04/19/klipove-v-prevenciiata-sreshtu-alo-izmamite.408121", "text": "Прокуратурата и Министерството на  вътрешните работи започват информационна кампания за превенция от  телефонни измами.\n\"Повтарящата се практика на телефонни измами и  размера на щетите, както и това че жертвите са най-уязвимите групи, ни  показва, че трябва освен арести и системни операции, да се полагат и  усилия за превенция\", каза главният прокурор Сотир Цацаров във  връзка с разбиването на най-голямата група за телефонни измами на  територията на България и Румъния.\r\nПри операцията бяха задържани над 30 души, а щетите се оценяват на повече от 2 млн. лв.\r\nЦацаров участва в Националното съвещание на  ръководството на МВР.\r\n                \n                Според него е необходим системен подход. Той съобщи, че са направени  видеоклипове за превенция на телефонните измами, които ще се излъчват по  няколко телевизии.\r\n \r\n", "date": "2019.04.19", "title": "Клипове в превенцията срещу \"ало\" измамите"}
{"url": "https://www.dnes.bg/obshtestvo/2019/04/19/nad-70-rodni-koli-i-kamioni-platili-poveche-taksi-v-turciia.408195", "text": "Повече от 70 леки и тежкотоварни автомобили с българска регистрация са платили повече от неплатените им пътни такси на излизане в Турция, съобщават от МВнР. \n\n\nПо данни на турските митнически власти, предоставени на Генералното консулство на Република България в Одрин, в периода 11-13 април 2019 г. от повече 70 МПС-та с българска регистрация са били надвнесени суми за неплатени в срок пътни такси на територията на Турция. Става въпрос за граждани и превозвачи, платили повече 1000 турски лири, отчитат от Външно министерство. \n\r\nКакто е известно, на 11 април в Турция, на излизане от страната, на всички ГКПП беше въведена система на заплащане на неплатените пътни такси от МПС на територията на страната.\n                    \n                    \n                \r\nБългарските граждани, собственици и ползватели на автомобилите, които имат съмнения, че са надплатили суми за пътни такси в този период, могат да подадат заявление за възстановяването им, като попълнят и подадат лично на Гише № 58 (Vezne) на ГКПП Капъкуле или изпратят на ел. адрес trakyaoburo@ticaret.gov.tr приложен формуляр. \n\r\nСлед получаване на формуляра от турските митнически власти ще бъде изчислен точният размер на надвнесената и подлежаща на възстановяване сума.\n\r\nВъзстановяването на сумата ще се извърши по един от следните начини:\n\r\n- по сметката за заплащане на магистрални такси - OGS/HGS №;\r\n- по банков път на посочената от българския гражданин във формуляра сметка (IBAN №);\r\n- в брой на каса на ГКПП \"Капъкуле\".\n\r\nНеобходимият формуляр може да бъде изтеглен от интернет-страницата на ", "date": "2019.04.19", "title": "Над 70 родни коли и камиони платили повече такси в Турция"}
{"url": "https://www.dnes.bg/sofia-film-fest/2019/04/19/fatih-akin-bezmilostno-jestok-v-zlatnata-rykavica.408025", "text": " \n На фона на прочуствени шлагери, възхваляващи любовта и живота, серийният убиец Фриц Хонка (Джонас Даслер) извършва умопомрачаващо жестоките си убийства. Фатих Акин ( \"Солино\", \"С глава в стената\", \"Храна за душата\") ни връща в 70-те години на миналия век в Хамбург, за да представи чудовището, с което са го плашили в детството му. Звярът, живял само на няколко преки от неговата улица.\r\nИстинската история на Хонка – кривоглед мъж с изкривен нос, развалени зъби посещаващ затънтен бар, свърталище на местни пияници \"Златната ръкавица\" е описана изключително автентично от германския режисьор с турско потекло.\r\n                    \n                    \n                Героят му е реална личност, потресла общността в Хамбург със съдбата си. Привидно кротък, Хонка прибира самотни жени, които волно или не убива, а труповете им отлежават в порутеното му жилище. Акин непринудено отваря вратите към зверствата в дома му. Стените в мрачната стая са облепени с голи жени, но режисьорът вмъква доста социален смисъл в тях. Те са единствените красиви създания, \"стъпили\" в бърлогата на убиеца - изкусно обрисувана дупка. Вонята, която се  разнася от жилището не се дължи на тоалетната в дома му,  по-гнусна и от тази в \"Трейнспотинг\", а от разлагащите се тела зад  дъските в стаята.\r\nИ макар да споделя в интервю, че от малък е закърмен с хорър филмите, то прочитът на Фатих за случилото се е отвъд познатия жанр. Историята е многопластова. Тя няма да обясни насилието, няма и да го осъди. Ще усетим безпомощността на изоставените - както жертви, така и насилник. Всички в знаковия бар са удавили в некачествен алкохол илюзиите за човешко отношение. Всички искат да променят живота си и никой не може.  А Хонка е непредвидим като живота. Понякога човечен, изключително тих, но след обръщането на няколко шнапса, трудно сдържащ гнева си. Потиснат от външния си вид, от еднообразната работа, от нещо в миналото, което за зрителя остава загатнато, той преживя в местния бар, общува дърварски с пияниците, всеки от които неповторим образ.\r\nИзключителна метаморфоза на младия и привлекателен актьор  Джонас Даслер, който прави може би най-силната роля в живота си. Под силния грим и изкуствената лупа, изкривяваща погледът му, героят изведнъж прищраква. Всяка жена, в близост до него е потенциална жертва -  застаряващите посетителки в  бара, еротичната му фантазия (руса касапка), гръцката тийнейджърка,  живееща под неговия апартамент, чистачката, която може би харесва. Някои  жени оцеляват, други не. И това не става, заради някакъв  коварен план на Хонка, а  просто заради съвсем случайно стекли се  обстоятелства. Именно тази неяснота около това коя ще загине и коя ще се спаси привнася още  повече настръхналост у зрителя.\r\nФатих Акин ще ви погнуси, но и същевременно  плени с отразяване на най-отвратителното. Сложността на живота не познава граници. Жертвите са зарязани от близките си, от самия живот и въпреки това смразяващо се борят за жалкото си оцеляване. Споменът от войната живее в повечето от тях, някои са преживели концлагер и пораженията са по лицата, по телата, в душите им, но и в странното упование по блудкавите шлагери, докосващи нещо съхранено в тях.\r\nИ въпреки неспестения ужас, Акин вмъква смайващо умело в \"Златната ръкавица\" и изкусен хумор. Вдъхновен от книгата със същото заглавия от Хайнц Щрунк, режисьорът подхожда с уважение към убиеца, опитващ се дори да си даде шанс, спирайки ( макар и за малко) пиенето. Получила се е внушителна история, която мнозина няма да издържат до края, но онези, които останат ще са впечатлени от начина, по който Фатих описва разпада на обществото. А атмосферата е убийствена. Буквално!\r\n\"Златната ръкавица\" тръгва в кината от 19 април.\r\n\n\r\n \r\n", "date": "2019.04.19", "title": "Фатих Акин - безмилостно жесток в \"Златната ръкавица\""}
{"url": "https://www.dnes.bg/politika/2019/04/19/ms-premieryt-e-reagiral-na-signal-za-pytia-krai-svoge.408184", "text": "Премиерът Бойко Борисов е реагирал на подадения от кмета на Своге сигнал за дефекти на пътя край града.\r\nТова съобщават от правителствената пресслужба във връзка със сигнал от гражданско сдружение до Върховната касационна прокуратура, в който се твърди, че Борисов не е изпълнил служебните си задължения и носи отговорност за загиналите при тежката катастрофа с автобус на пътя. \n\n20 души загубиха живота си при инцидента през август, а над 10 бяха ранени.\r\nОт МС уточняват, че с резолюция на министър-председателя на 8 март 2018 г. началникът на политическия кабинет на премиера изпраща писмо, с което препраща на МРРБ сигнала на кмета на Своге за път ІІ-16 Мездра-София, постъпил в кабинета на премиера на 28 февруари 2018 г.\r\n                    \n                    \n                Министърът на регионалното развитие и благоустройството незабавно разпорежда на АПИ да докладва за състоянието на пътя и за предприетите мерки, както и да бъде изготвен отговор за кмета с копие до политическия кабинет на министър-председателя.\r\n \r\nВ резултат на извършената от АПИ проверка, в края на месец май 2018 г., АПИ подготвя информация за кмета на Своге и кабинета на премиера, че е разпоредено на фирмата - изпълнител да отстрани възникналите дефекти в обхвата на пътя.\r\n \r\n ", "date": "2019.04.19", "title": "МС: Премиерът е реагирал на сигнал за пътя край Своге"}
{"url": "https://www.dnes.bg/stranata/2019/04/19/malkata-tania-ne-se-prebori-momichenceto-pochina.408201", "text": "Момичето, което родители оставиха в детската клиника на пловдивската болница, е починало, съобщи лечебното заведение. \r\nДетето бе настанено там преди 3 седмици с тежко сърдечно заболяване. След като разбраха за диагнозата му, бащата и майката уведомиха социалните служби, че не са в състояние да се грижат за дъщеря си.\n\r\nСлужителите започнаха да търсят приемно семейство за малката Таня, но не успяха да намерят такова, което да може да се грижи за болно дете. Другият вариант бе момиченцето да бъде настанено в център с постоянна медицинска грижа, пише \"\".\r\nТаня не успя обаче да дочака преместването си там. Тя е страдала от кардиомиопатия и лекарите са поддържали сърдечната функция с помпа.\r\nДетето е от семейство от ромски произход, което живее в пазарджишкото село Левски. Родителите имат още 3 деца.\r\n ", "date": "2019.04.19", "title": "Малката Таня не се пребори, момиченцето почина"}
{"url": "https://www.dnes.bg/notifikacii/2019/04/19/bitka-za-jivot-roden-edva-258-grama-riusuke-ocelia.408175", "text": "Най-малкото бебе в света, което е родено едва 258 грама, ще бъде изписано от японска болница, съобщи Daily Mail.\r\nМомченцето Рюсуке Секия се ражда на 1 октомври преждевременно с цезарово сеченеие след 22-седмична бременност заради хипертония на майка му.\r\nСъс своите 258 грама и 22 сантиметра той изпревари предишния рекордьор (268 грама) и стана най-малкото бебе, оцеляло след преждевременно раждане.\r\nТо прекара 6 месеца и половина в интензивното отделение на лечебното заведение. След по-малко от 7 месеца бебето надраства 13 пъти теглото си и е достигнало над 3 килограма.\n\r\n\"Синът ми пие мляко и може да бъде изкъпан. Много съм щастлива, че го виждам как расте\", сподели майката.\r\n                \n                Нивото на оцеляване на новородени с тегло под 300 грама се увеличава, но все пак остава ниско особено, когато става дума за момчета. \n\r\nЗа тези деца трябва да се полагат специални медицински грижи поне през първите години от живота им. Най-малкото момиченце в света е родено 252 грама през 2015 г.", "date": "2019.04.19", "title": "Битка за живот! Роден едва 258 грама, Рюсуке оцеля"}
{"url": "https://www.dnes.bg/obshtestvo/2019/04/19/bsp-sreshtu-rysta-na-cenata-na-toka-neobosnovano.408167", "text": "\nИсканията за увеличаване на цената на тока са необосновани, смятат от БСП.\r\nСпоред социалиста Таско Ерменков правителството на ГЕРБ и Обединените патриоти е в основата на непрофесионалното управление на енергийната ни система. \n\nЕрменков посочи, че е нормално повишаването на цената да е съизмеримо с годишната инфлация, но у нас не сме в тази ситуация.\r\nДепутатът призова КЕВР да бъде един от стожерите на защита на интереса на обществото, а не само на тези, които произвеждат и продават електроенергия и да се съобрази с доходите на хората, предаде \"Фокус\".\r\nСпоред Ерменков поскъпването на тока не трябва да надхвърля 1% и 1,5%. Социалистите продължават да смятат, че държавата трябва да купи ЧЕЗ.\r\n                    \n                    \n                От БСП се оплакаха, че Пътната агенция е отказала информация за критериите и детайлите около строително-монтажните дейности на пътищата в България с аргумент за \"некоректна формулировка на запитването\". Депутатите от партията са изпратили трето писмо с такова искане.\r\n\"Вярваме, че истината за пътищата в България може да бъде установена - всички българи ще имаме интерес от това\",  каза говорителят на ПГ на \"БСП за България\" и водач на листата на левицата за евровота Елена Йончева.\r\nПо думите й с европарите могат да се направят прекрасни пътища, а \"навсякъде се подменят материали, намалява се височината на отделните пътни слоеве\".\r\nСпоред БСП от Пътната агенция са знаели година преди катастрофата край Своге, при която загинаха 20 души, че пътят е опасен.\r\n \r\n ", "date": "2019.04.19", "title": "БСП срещу ръста на цената на тока: Необосновано!"}
{"url": "https://www.dnes.bg/muzika/2019/04/19/moisei-leo-i-deo-vyzpiaha-sladkite-i-ustni.408137", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Като подгряване на лятното настроение се появява последната песен на Моисей, Лео и Део, наречена \"Сладките ѝ устни\".\n\r\n\"Тази песен е ритуал за викане на лятото. Това е първото ни парче с летни вибрации. Хората искат да ги зареждаме с готина емоция, без да ги учим за живота. \"Скандау“ са писали текста. Видеото е с анимация. Благодаря на екипа, който участва в парчето\", отбеляза Моисей в \"България сутрин\".\r\nМузикантът обясни, че след месец ще се появи още едно лятно тяхно парче. Мойсей сподели, че се радва, че Лео и Део са го извикали за общия проект.\r\nВъпреки че обича и клубния живот, една от най-голямата му страст е да се занимава с деца. \"Искаме с брат ми да създадем школа за млади музиканти. Искаме да работим с деца. Създадохме сами студио. Всичко сами ремонтираме. Звукоизолирали са го. В края на май изкарвам първия свой албум. В него взимат участие много музиканти. Подготвил съм страхотни парчета за лятото\", добави още певецът пред .\r\n                    \n                    \n                За годините, в които е в музиката разказва, че сега се чувства по-зрял. \"Даже не могат да ме накарат да изляза на дискотека\", разказва още Мойсей.\r\n\n\r\n\r\n ", "date": "2019.04.19", "title": "Мойсей, Лео и Део възпяха \"Сладките й устни\""}
{"url": "https://www.dnes.bg/obshtestvo/2019/04/19/sled-tragediite-na-pytia-zvezdi-za-bezopasno-shofirane.408107", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Тази неделя известни личности ще седнат зад волана в кампания за безопасно шофиране. Събитието е от 12:00 часа на паркинга на Националния стадион \"Васил Левски\" в София откъм метрото. Водещи на мероприятието ще бъдат Миглена Ангелова, Иво Танев и Ева Георгиева.\n\r\nВ \"България сутрин\" Ангелова разказа, че в тазгодишното събитие, което се провежда за втори пореден път, ще се опитат да покажат на младите хора, че могат да прибдобият нужните умения чрез модерните средства и технологии.\n\r\n\"Организатор на събитието е Националното движение \"Овация за отговорни млади шофьори\". В първото издание миналата година бяха дамите. Завъртяхме ги в симулатори за преобърната кола, научихме ги да си слагат коланите, да не пишат съобщения по телефоните си. Идеята на кампанията е, че няма нужда да изкараш 10 години зад волана, а можеш да придобиеш умения чрез модерните средства. Освен Арти ще участват Иво Йорданов, Илиан Илиев, Боби Ваклинов, Начо и Чоко. При мъжете важното е да останат спокойни, тогава взимат правилни решения\", каза Ангелова.\n                    \n                    \n                \r\nПевицата Ева Георгиева, която участва в миналогодишното издание на кампанията пък сподели, че е научила изключително много полезни неща за шофирането именно заради това мероприятие.\n\r\n\"Първото издание беше изключително вълнуващо. Имаше доста предизвикателства. Всяка нова кола е все едно тепърва се учиш отново да караш\", разкри Георгиева.\n\r\nНейният колега Артьом Анатолиевич - Арти допълни, че мъжете шофьори у нас имат проблеми с нервите и поради тази причина често се вкарват в неприятни ситуации на пътя.\n\r\n\"Мъжете често показват мускули на пътя - пилят гуми, прсуват, карат бързо. Искаме да наблегнем на това, че скъпата кола не трябва да се кара бързо. Разумната скорост на магистралата е 150-160 километра в час\", каза той пред .", "date": "2019.04.19", "title": "След трагедиите на пътя: Звезди за безопасно шофиране"}
{"url": "https://www.dnes.bg/obshtestvo/2019/04/19/borisov-poiska-imotite-na-izmamnicite-za-jertvite-im.408139", "text": "\nПремиерът Бойко Борисов коментира, че се надява имотите на телефонни измамници да бъдат отнети в полза на жертвите им.\n\n На Националното съвещание на МВР Борисов каза, че не знае дали законът позволява това, но е  \"сърцераздирателно да виждаме как възрастни хора дават спестяванията си\".\r\nНа съвещанието стана ясно, че телефонните измамници са присвоили 8 млн. лева от граждани през 2018 година, а за първите три месеца на тази година - към 2 млн.\r\nПо думите на премиера за противодействие на престъпното явление се работи вече не само с мулетата, които физически вземат парите от жертвите на измамата, а по цялата схема.\r\n                    \n                    \n                Борисов припомни на гражданите, че полицията не взема пари и че не трябва да сътрудничат със средства за залавянето на престъпниците.\r\nТой похвали работата на службите по операцията срещу телефонните измами, проведена у нас и в Румъния.\r\nСпоред него количествата задържана дрога са най-достойният отговор на  твърдения за работата на службите.\r\nРекордни са задържаните количества хероин, марихуана, кокаин и синтетична дрога. За контрабандата на цигари се знае, че я свалихме под 5%, изтъкна той.\r\nПремиерът поздрави областните полицейски управления в Смолян и Ловеч, както и  СДВР, за успеха им при разкриването на три убийства от последните дни.\r\nНа съвещанието беше изнесена информация и  за задържани 288 кг хероин на ГКПП Капитан Андреево. Наркотикът е открит  в ТИР, управляван от 36-годишен  иранец на 14 април. Получател на стоката е била българска фирма, собственост на три  лица с българско и турско гражданство. Товарът е пътувал от Иран към  Пловдив.\r\nПод контрола на службите камионът стига Пловдив, където шофьорът е  задържан заедно с лицето, дошло да разтовари стоката, 40-годишен турски  гражданин.\r\n \r\n ", "date": "2019.04.19", "title": "Борисов поиска: Имотите на измамниците - за жертвите им!"}
{"url": "https://www.dnes.bg/obrazovanie/2019/04/19/da-mu-misliat-roditelite-deteto-ne-e-v-uchilishte-ili-zabavachka-niama-pomoshti.408136", "text": "Ако детето не ходи редовно на училище или детска градина, родителите няма да получават детски надбавки. Това решиха окончателно депутатите като приеха промени в Закона за социалното подпомагане.\n\n\n Когато в рамките на един месец дете отсъства без основателна причина повече от пет пъти от училище или повече от три пъти от детска градина, семейството му няма да получава пари, записаха законотворците по предложение на ГЕРБ.\n\r\nЗа извинени се считат отсъствията, когато е представена медицинска бележка, документ от спортния клуб, в който детето членува или документ от ръководител на танцова, музикална или друга художествено-артистична формация.\n                    \n                    \n                \r\nСоциалните помощи ще се обвързват и с полагането на общественополозен труд от безработни в трудоспособна възраст, регистрирани в Бюрото по труда, както и с участието им в обучение за ограмотяване или повишаване на квалификацията им.\n\r\nТова предложение от \"Обединени патриоти\" е в изпълнение на концепцията за интеграция на ромите на вицепремиера Красимир Каракачанов.\n\r\nАлександър Сиди от ВМРО обясни, че по този начин ще могат неграмотни хора в трудоспособна възраст, вместо да получават помощи, да се впишат на пазара на труда.\n\r\n\"Искаме да решим проблема със \"социалния паразитизъм\". Има хора, които дълго време стоят на социални помощи без да се опитат да се ограмотят или да се квалифицират\", настоя Сиди.\n\r\nХасан Адемов от ДПС остро разкритикува това предложение и настоя, че Агенцията за социално подпомагане няма капацитета да извършва такива обучения.\n\r\n\"В предложения текст се предвижда Агенцията са социално подпомагане да извършва обучение по ограмотяване. Но тя никога не е извършвала такова обучение, това се прави от структурите на МОН\", настоя той.\n\r\nАдемов натоя и че прекратяването на месечните помощи на деца, които не посещават училище, противоречи на Европейската социална карта на Съвета на Европа.\n\r\nМилена Дамянова от ГЕРБ обаче подчерта, че не се отнемат парите от децата, а ще се пренасочват към училищата и детските градини, за да се използват за конкретните нужди на децата. \n\r\nЦелта на проекта била само да се ограничат безотговорните родители.\n\r\nС текстовете депутатите решиха и помощта за първокласници да се изплаща на два пъти, половината след влизане в сила на заповедта за отпускането й, а остатъкът в началото на втория учебен срок, ако детето продължава да посещава училище.\n\r\nОтпадна обаче идеята на \"Обединени патриоти\" Агенцията за социално подпомагане да извършва всяка година оценка на трайно безработните.", "date": "2019.04.19", "title": "Да му мислят родителите! Детето не е в училище или забавачка - няма помощи"}
{"url": "https://www.dnes.bg/temida/2019/04/19/imaneto-na-mestan-prez-2017-g-87-000-lv.408115", "text": "87 хиляди лева е декларирал пред Сметната палата Лютви Местан през 201 7г., когато за последен път беше депутат, показва проверка на \"\".\n\r\nНеговата съпруга - Ширин, пък е отчела 50 000 лева на влог. Семейството има апартамент и гараж в Кърджали за 85 хиляди лева, както и къща с двор и гараж в Момчилград за 30 хиляди лева.\n\n\n\n\n\nСпоред стари декларации на Местан, той притежава и ниви в региона. \n\r\nВ сряда вечерта Окръжният съд в Кържали отмени гаранцията от 10 000 лева на лидера на партия ДОСТ, понеже прокуратурата не е посочила имущественото състояние на Местан. \n                    \n                    \n                \r\nГаранцията му беше наложена заради катастрофата край село Загорско в неделя, при която загина 6-месечно бебе. \n\r\n\"С това на практика Местан е останал без каквато и да било мярка за неотклонение. Това, което прави в момента окръжната прокуратура в Кърджали, е спешно да събере доказателства за  имотното му състояние, какви недвижими имоти притежа, какви са неговорите доходи и какви коли притежава,\" коментира говорителката на главния прокурор Румяна Арнаудова.\n\r\n\"Прокуратурата предостави доказателства, но явно те не са били достатъчни. За 24 часа няма как да съберем всичко. Само автомобилът, с който се е движил Местан, според вас колко струва?\", риторично пита още Арнаудова. \n\r\nВ момента Лютви Местан е с обвинение за причиняване на смърт по непредпазливост, а в сила остават две от наложените му мерки за неотклонение - забранено му е да напуска страната и му е отнета шофьорската книжка. \r\n ", "date": "2019.04.19", "title": "Имането на Местан през 2017 г. - 87 000 лв. "}
{"url": "https://www.dnes.bg/sofia/2019/04/19/zabraven-bagaj-zatvori-metrostanciia-letishte-sofiia.408148", "text": "Поради забравен багаж на метростанция \"Летище София\" метровлаковете ще се движат до метростанция \"Искърско шосе\", съобщиха от пресцентъра на Столична община.\n\r\nСпециализираните екипи са на място и проверяват багажа.\r\n ", "date": "2019.04.19", "title": "Забравен багаж затвори метростанция \"Летище София\""}
{"url": "https://www.dnes.bg/rusia/2019/04/19/rusiia-predlojila-na-sasht-kak-da-se-izbegne-iadrena-voina.408099", "text": "САЩ са пренебрегнали предложение на Русия да бъдат потвърдени договореностите, провъзгласили за недопустима ядрената война, пише \"Комерсант\".\n\r\nПо данни на вестника Москва е предложила на Вашингтон да се приеме на най-високо равнище обща декларация за недопускане на ядрена война и укрепване на стратегическата стабилност. Проектът на съответния документ е бил връчен на американската страна още през октомври 2018 г.\n\r\nРуският проект за съвместна декларация на двамата президенти - Владимир Путин и Доналд Тръмп, е предвиждал двете страни да заявят, че имат намерение да действат така, че да се избегне военна конфронтация и да бъде изключена възможността от избухване на ядрена война, да вземат необходимите мерки за предотвратяване на случайна или несанкционирана употреба на ядрени оръжия.\n                    \n                    \n                \r\nВ текста е било посочено, че в \"ядрената война не може да има победители и никога не бива да започва\". Подобни изявления бяха приемани преди, по време на Студената война, при управлението на Леонид Брежнев в Съветския съюз. САЩ все още не са отговорили на новата инициатива на Русия, отбелязва изданието.\n\r\n\"Комерсант\" припомня по-специално декларацията на съветския лидер Михаил Горбачов и президента на САЩ Роналд Рейгън от 1985 г., в която е записано: \"Ядрената война е недопустима\", защото \"в нея не може да има победители\".\n\r\n\"Тази декларация стана сигнал за спиране на ядрената оръжейна надпревара, за начало на конструктивни преговори за контрол над въоръженията, разведряване на международното напрежение\", изтъква пред всекидневника бившият руски външен министър Игор Иванов.\n\r\n\"Днес ситуацията в света е много по-сложна, отколкото през 80-те години на миналото столетие, а заплахата от ядрен конфликт става все по-явна. Механизмите за ядрено възпиране, създадени през годините на студената война, практически не съществуват. Ако не се вземат спешни мерки, светът може да бъде сполетян от трагичната съдба на \"Нотр Дам\", коментира аналитикът.\n\r\nПо думите на Иванов \"Русия и САЩ като водещи ядрени сили носят специална отговорност за опазване на мира и тъкмо те трябва да станат инициатори на процес, който отново да направи управляеми международните отношения\". Подобни изявления направиха тези дни и високопоставени американски служители в оставка, допълва \"Комерсант\".\n\r\nБившият държавен секретар на САЩ Джордж Шулц, ексминистърът на отбраната Уилям Пери и и бившият сенатор Сам Нън заявиха в \"Уолстрийт джърнъл\", че в отношенията между Щатите и Русия \"се е появила опасна политическа парализа, която може поради грешка или пропуск да предизвика военна конфронтация и евентуална употреба на ядрени оръжия\". Те предложиха между другото Путин и Тръмп да приемат \"обща декларация, която да потвърди, че в ядрената война не може да има победител и такава война не бива никога да започва\", пояснява вестникът, цитиран от БТА.\n\r\nБелият дом засега не се е вслушал в този съвет, добавя той.\r\n\"Комерсант\" обаче цитира Андреа Калан - прессекретар на американското посолство в Москва, помолена \"да коментира липсата на реакция от Вашингтон\": \"САЩ все така се обявяват за ефективен контрол върху въоръженията, който да съдейства за сигурността на Съединените щати, на техните съюзници и партньори; да е проверим и изпълним; да включва партньори, отговорно изпълняващи своите ангажименти\".\n\r\n\"Готови сме да участваме в преговори за контрол над въоръженията с Русия, които да отговарят на тези критерии\", посочила Калан и дала за пример приключилите на 12 април в Женева двустранни консултации по договора СТАРТ-3 с цел по-нататъшно ограничаване на стратегическите нападателни оръжия.", "date": "2019.04.19", "title": "Русия предложила на САЩ как да се избегне ядрена война "}
{"url": "https://www.dnes.bg/football/2019/04/19/levski-vdigna-kostov-za-derbito-s-cska.408133", "text": "Голмайсторът на Левски Станислав Костов ще бъде на линия за дербито с ЦСКА в събота.\r\nВ последните мачове той играе с болки и превръзка на дясното коляно, като дори имаше опасения, че може да пропусне един от най-важните двубои на сините до края на сезона. \r\nОт лекарския щаб на тима обаче са направили всичко възможно националът да се чувства добре и да води атаката утре следобед, пише \"Меридиан мач\". \"Въпреки болките и ритниците, които отнесе в предишните мачове, и въпреки че има проблем, Станислав ще е на линия. Той е мъжко момче и в името на Левски ще бъде на терена\", заявиха от клуба. \r\n \r\nКостов вече има един гол с фланелката на Левски във вратата на ЦСКА, като се разписа с пета в майското дерби през миналата година, загубено с 2:3 от сините.\r\n \r\n", "date": "2019.04.19", "title": "Левски вдигна Костов за дербито с ЦСКА"}
{"url": "https://www.dnes.bg/politika/2019/04/19/shans-za-novite-pensioneri-shte-izbirat-trite-nai-dobri-godini.408142", "text": "Новите пенсионери ще могат да избират до 2023 г. дали по старата или по новата формула да им бъде изчисляван индивидуалният коефициент при отпускане на пенсията им. Това решиха окончателно депутатите с промени в Кодекса за социално осигуряване.\n\r\nТака хората ще имат правото да включват в изчисляването на пенсията си дохода за трите най-благоприятни години преди 1997 г.\n\n\n До спешните законови промени се стигна, след като от 1 януари 2019 г. влезе в сила нова методика за изчисляване на пенсията, в която не се включва осигурителният доход за период от три последователни, избрани от лицето години от последните 15 години осигурителен стаж до 1 януари 1997 г., както и осигурителният доход за периода 1997 г.- 1999 г., което беше възможно до края на 2018 г.\n                    \n                    \n                \r\nОказа се обаче, че за някои хора новата формула са изчисление може да се окаже по-неблагоприятна и затова премиерът Бойко Борисов разпореди да се направят законодателни промени и да не се допуска намаляване на пенсията на нито един пенсионер.\n\r\nС поправките хората, които вече са подали заявление за отпускане на пенсия след 1 януари 2019 г., пък ще могат еднократно в рамките на 6 месеца да упражнят правото си на избор по коя от двете формули да се пенсионират.\n\r\n\"Гарантира се правото хората да получат по-благоприятния размер на пенсията. Нито един човек няма да бъде ощетен с нито една стотинка, граждани могат да бъдат спокойни\", настоя Светлана Ангелова от ГЕРБ.", "date": "2019.04.19", "title": "Шанс за новите пенсионери - ще избират трите най-добри години "}
{"url": "https://www.dnes.bg/obshtestvo/2019/04/19/na-gorniia-raft-tvorci-na-bijuta-i-tehnite-ukrasheniia.408127", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Любителите на бижута ще могат да се насладят на авторски украшения по време на базара \"На горния рафт\". Традиционното събитие ще събере на едно място творци, които да покажат на публиката своите творби. Базарът ще се проведе тази събота и неделя във Военния клуб в София от 10:00 до 19:00 часа\r\n\"Ще представим 38 автори, които ще покажат своите бижута. Всички те  работят в абсолютно различни направления - метал, дърво, кристали,  сребърна тел. Някои от тях започнаха да превръщат хобито си в бизнес.  Имаме училище, в което желаещите могат да се научат да правят бижута.  Идеята за базара е вдъхновена от нашите курсисти. Те бяха хора с  професии, които идваха при нас, за да се освободят от напрежението на  ежедневието си. Някои от тях намериха своето ново поприще. Точно за тези  хора решихме да организираме този базар\", каза пред  организаторът на събитието Милена Илийчкова.\n                    \n                    \n                \r\nЕдин от участниците Ася Петрова пък разкри, че ѝ е отнело доста време докато се научи да работи с метал. Тя обясни, че в началото на кариерата си на бижутер е използвала доста по-лесни за обработка материали.\n\r\n\"Иска време, докато човек успее да започне да обработва метал. В началото работих с по-алтернативни материали - мъниста, глина. С навлизането в материята открих, че мога да правя изкуство по този начин. Мои приятели артисти и колеги ми помагат с идеи и опит\", сподели Петрова.\r\n ", "date": "2019.04.19", "title": "На горния рафт - творци на бижута и техните украшения "}
{"url": "https://www.dnes.bg/football/2019/04/19/teodor-borisov-iziasniava-kak-car-futbol-prevze-bylgariia.408114", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Футболът е спорт, чийто първообрази са различни игри, датиращи от хиляди години. Днес този спорт вече е не просто игра, а социален феномен, който е спирал битки, но също е започвал и войни.\nФутболът идва в младата българска държава в началото на 20 век с първата футболна топка. Бързо набира популярност и през 20-те години на миналия век вече имаме шампионат у нас.\n\r\nЗа цялата история на тази велика игра разказва книгата \"Как Цар Футбол превзе България\". Автор е спортният журналист и доктор по история Теодор Борисов.\n\r\nТой разказа в студиото на \"България сутрин\", че в книгата е вплел статистика, резултати и история, които са разказани така, че да са интересни и за хората, които не се интересуват от футбол.\n                    \n                    \n                \r\n\"Ако говорим за всекидневния изказ на хората, доста футболни термини се промъкват и политиците ползват езика на футбола понякога, за да илюстрират това, което имат предвид. Неслучайно Цар Футбол, или най-великата игра, е част от нашето ежедневие\", каза авторът пред .\n\r\nТеодор Борисов допълни, че в книгата му, която ще бъде официално представена тази вечер в София, има информация от много източници. А много от нещата, които днес не се харесват в родния футбол, ще намерим на страниците на книгата, защото са съществували и преди десетилетия.\n\r\nБорисов разкри още, че в \"Как Цар Футбол превзе България\" ще открием интересни факти за това кога и къде е била първата среща на осветление в България, която е била и първа за Балканите и кой е бил първият уговорен мач.\n\r\n\"От тези данни, които имам, един мач със значение за влизане в Първа софийска дивизия между отборите на \"Бенковски Банишора\" и \"Борислав Красно село\", в който публиката прекъсва мача, опитвайки се да линчува злочестите артисти\", разкри Теодор Борисов.", "date": "2019.04.19", "title": "Теодор Борисов изяснява \"Как Цар Футбол превзе България\""}
{"url": "https://www.dnes.bg/evroizbori-19/2019/04/19/evrovoizborite-bili-vot-na-nedoverie-za-kabineta-borisov-3.408144", "text": "За БСП предстоящите избори за евродепутати са  вот на недоверие към управлението на България, а целта на социалистите е чрез тях да постигнат промяна с предсрочни парламентарни.\n\n\n Заявка, че иска ново доверие от избирателите даде червената шефка Корнелия Нинова, след като партията регистрира листата си с кандидати за евродепутати. \n\r\nВъпреки че иска да вземе държавното управление, тя призна за напрежение и различия в левицата на последния пленум.\n\r\nТогава тя представи свой списък с кандидати, но след инфарктно заседание, пленумът дописа листата й. Така в нея попадна и лидерът на ПЕС Сергей Станишев, който оставаше зад борда при предложенията на Нинова.  \n                    \n                    \n                \r\n\"Не се чувствам бламирана на Националния съвет - не за пръв път, надявам се и не за последен в нашата партия ще има спорове и дебати по съдържание\", смята обаче соцлидерката. \n\r\nПо думите й дебатите били достатъчно дълги, за да е ясно, че БСП е демократична партия и самата тя не управлява авторитарно.\n\r\n\"Имахме различия. Имахме 11 часа разговори. Затворихме листата и това е краят на спора - тръгваме заедно с цел да бъдем първа политическа сила\", обясни Нинова. \n\r\nОтносно кандидатуратаси за евродепутат Иво Христов, вече бившият шеф на кабинета на президента Румен Радев,коментира: \"Не само че нямаме конфликт с президента, но и има съвпадение във възгледите от самото начало на неговата кампания, та до ден днешен\".", "date": "2019.04.19", "title": "Евровоизборите били вот на недоверие за кабинета \"Борисов\" 3"}
{"url": "https://www.dnes.bg/football/2019/04/19/marka-real-obiaviava-azar-do-dni.408131", "text": "Еден Азар ще бъде обявен за играч на Реал Мадрид съвсем скоро, твърди испанското издание „Марка“. \r\nСпекулации за трансфера на белгиеца на \"Сантяго Бернабеу\" има отдавна, като сега се смята, че сделката е почти пред завършване. \r\n \r\n\"Еден Азар ще се превърне в третото ново попълнение на Реал Мадрид за новия сезон. След Родриго и Милитао е въпрос на дни официално да бъде обявено и споразумението с Челси за привличането на белгиеца. Преговорите са в много напреднала фаза и скоро се очаква да приключат\", пише \"Марка\". \r\n \r\nСчита се, че трансферната сума ще бъде около 100 милиона евро, въпреки че до края на договора на Азар с лондончани остава само една година. Добрите отношения между клубовете също са спомогнали за позитивната развръзка. \r\n \r\nТака или иначе самият Азар очевидно е решил да смени клуба, след като сам на няколко пъти се изказа много ласкаво за Реал, а и при положение, че Челси не се бори за титлата в Англия, \"сините\" не разполагат с много опции, за да го задържат. \r\n \r\n", "date": "2019.04.19", "title": "\"Марка\": Реал обявява Азар до дни!"}
{"url": "https://www.dnes.bg/notifikacii/2019/04/19/jurnalistka-e-zastrelianata-jena-v-severna-irlandiia.408141", "text": "Застреляната снощи в Лондондери по време на размирици 29-годишна жена е журналистката Лайра Маккий, съобщи полицията в Северна Ирландия, цитирана от ДПА.\n\r\n\"Смятаме, че това е терористичен акт, извършен от агресивни републикански дисиденти\", каза пред журналисти заместник-полицейският началник Марк Хамилтън. По думите му зад нападението най-вероятно стои Новата Ирландска републиканска армия – групировка, отцепила се от историческата Ирландска републиканска армия (ИРА) - и това е основната линия на разследването.\nЛайра Маккий е стояла до полицаи в предградието Креган, когато в 23.00 ч. по Гринуич въоръжен мъж открил стрелба срещу тях, уточни Хамилтън. Жената била простреляна и откарана с полицейски автомобил в болница, където по-късно е починала от раните си. Полицията е започнала разследване за убийство, отбелязва ДПА, цитирана от БТА.\n                \n                \r\nТези размирици в Лондондери се случват точно преди великденския уикенд, когато републиканските дисиденти, които се борят за обединение между Северна Ирландия и Република Ирландия, традиционно отбелязват годишнината от Великденското въстание през 1916 г. срещу британското управление, отбелязва ДПА.\n\r\nВ изявление Мишел О'Нийл, заместник-лидер на ирландската републиканска партия \"Шин фейн\", заклейми отговорните за убийството с думите, че това е нападение срещу цялото общество.\n\r\n\"Първите ми мисли, моите и на партията ми са със семейството на убитата жена. Това е безсмислена загуба на живот\", каза О'Нийл.\n\r\n\"Убийството на тази млада жена е човешка трагедия за семейството й, но е и атака срещу всички хора от нашето общество, атака срещу мирния ни процес и атака срещу Споразумението от Разпети петък\" - мирния договор, сключен между Великобритания и Ирландия през 1998 г., добави О'Нийл.", "date": "2019.04.19", "title": "Журналистка е застреляната жена в Северна Ирландия "}
{"url": "https://www.dnes.bg/muzika/2019/04/19/mihaela-fileva-omaia-ndk-i-az-sym-tuk.408143", "text": "Михаела Филева напълни зала номер 1 на Националния дворец на културата за първия си самостоятелен концерт. Вчера младата певица, която е и треньор в \"Гласът на България\", показа за пореден път, че е родена за голямата сцена.\r\nИзлизайки пред публиката, изпълнителката не скри, че се вълнува, защото винаги е мечтаела за тази крачка в кариерата си. \"Благодаря на всички, защото без вас нямаше да мога да кажа – и аз съм тук!\", сподели още Филева.\r\n \r\nУсмихнатата певица изпя най-големите си хитове, като почти през цялото време танцуваше. Заедно с нея на сцената бяха момичетата от \"Trinity\". Публиката зарадваха и гост-изпълнителите Прея, Дивна, VenZy, Павел и Венци Венц', Свилен Ноев от \"Остава\", Графа и други.\r\n \r\n\"Михаела Филева, беше фантастична! През цялото време се усещаше, че си си оставила сърцето в подготовката на този повече от специален за теб момент. Сигурна съм, че ти предстоят още много такива, защото е \"непопулярен\" факт, че зад крехкото ти тяло се крият много воля, постоянство и отдаденост. Истински се радвам за теб! Заслужаваш всеки вълшебен миг от тази приказка. Страхотен концерт!“, написа певицата Ели Раданова във Facebook.\r\n \r\nКонцертът продължи повече от 2 часа. След като певицата благодари на публиката, си тръгна на фона на бурни аплодисменти, но бързо се върна отново на сцената, за да изпее още няколко свои песни на бис. Накрая верен фен ѝ подари картина с розово фламинго.\r\n \r\nСлед събитието почитатели на Михаела се наредиха на опашка и чакаха повече от час, за да получат автограф и да се снимат с нея.\r\n \r\n", "date": "2019.04.19", "title": "Михаела Филева омая НДК: И аз съм тук!"}
{"url": "https://www.dnes.bg/notifikacii/2019/04/19/dnsk-proveriava-palatite-na-alo-izmamnicite-v-gorna-oriahovica.408145", "text": "Държавният строителен надзор започва да проверя и разследва палатите на ромските босове на \"ало\" мафията в Горна Оряховица, съобщи кметът на града Добромир Добрев.\r\n\"На 18 април с факс от ДНСК се изпрати списък, за да се извърши проверка дали има законни постройки. Комисията ще запоне работа от днес\", уточни Добрев пред Нова тв. \n\n\n За 1 месец комисия на общината трябва да провери законно ли са построени  луксозните къщи, прилежащите им масивни огради, навеси, гаражи. В тези  имоти живеят фамилиите на част от арестуваните при акцията срещу \"ало\"  мафията на спецализираните прокуратури на България и Румъния.\r\n                \n                \"Когато се установи незаконността на тези постройки, се преминава към  следващите процедури - първо доброволно събаряне, след това  принудително\", коментира кметът Добрев.\n\r\nЗапочва проверка и за произхода на парите, с които са построени имотите от социално слабите по документи роми.\r\n\"Когато получим списъка на задържаните, ще направим проверка дали са на помощи и дали си плащат редовно данъците\", обясни още Добрев.\n\r\nЕдна от проверяваните къщи е тази на Бобито, сочен за главатар на телефонната мафия. Той е арестуван вчера в Румъния. \n\r\nОт двора на огромния му палат разследващите са иззели и конфискували две луксозни лимузини.\n\r\nПреди няколко години комисията за отнемане на имущество, придобито от престъпна дейност, конфискува в полза на държавата 6 къщи на телефонни измамници. Част от клановете обаче продължават да живеят в луксозните палати срещу символичен наем, защото желаещи да ги купят няма.\r\n ", "date": "2019.04.19", "title": "ДНСК проверява палатите на \"ало\" измамниците в Горна Оряховица"}
{"url": "https://www.dnes.bg/cars/2019/04/19/samo-za-ceniteli-kakvo-ima-v-garaja-na-ramzan-kadirov.408138", "text": "Рамзан Кадиров, президентът на Чечения, е известен с любовта си към автомобилите, включително към редките и луксозни.\r\nВ гаража му могат да се видят много интересни модели, най-вече на германската и италианската автомобилна индустрия.\r\nКадиров е голям фен на немските автомобили. Има няколко такива в гаража си, като първи си струва да се отбележи луксозният суперавтомобил McLaren.\r\nКакви коли кара още Рамзан Кадиров ", "date": "2019.04.19", "title": "Само за ценители: Какво има в гаража на Рамзан Кадиров?"}
{"url": "https://www.dnes.bg/crime/2019/04/19/myj-iztochi-iazovir-i-zadigna-670-kg-riba.408005", "text": "32-годишен мъж е източил язовир в село Бъзовец и е събрал близо 670 кг риба, съобщиха от монтанската полиция.\r\nНа 17 април около 12:45 часа е получен сигнал от служител на ИАРА Монтана, че язовир в с. Бъзовец, собственост на общ. Вълчедръм, е източен, като от него е уловена риба, която се съхранява в частен имот в град Вълчедръм. \r\nМестопроизшествието е посетено от дежурна оперативна група, извършено е претърсване в имота, обитаван от 32-годишен жител. \r\nНа различни места е намерена и иззета риба от вида сребриста каракуда, толстолоб и бял амур, с общо тегло 669 кг. \r\nПо случая е образувано досъдебно производство.", "date": "2019.04.19", "title": "Мъж източи язовир и задигна 670 кг риба"}
{"url": "https://www.dnes.bg/eu/2019/04/19/ubiha-jena-v-severna-irlandiia-london-terorizym-e.408083", "text": "Жена загина при \"терористичен инцидент\" в предградие на северноирландския град Лондондери, съобщи тази сутрин британската полиция, цитирана от ДПА.\n\r\n\"За жалост, мога да потвърдя, че след произведени изстрели тази нощ в Креган 29-годишна жена е била убита\", е цитиран да казва заместник полицейският началник Марк Хамилтън в публикация в Туитър, публикувана след това в същата социална мрежа от северноирландската полиция.\n\r\n\"Разглеждаме това като терористичен инцидент и сме започнали разследване за предумишлено убийство\", допълва той.\n\r\nСнощи в района на Креган са хвърляни коктейли \"Молотов\", предаде британската агенция Прес асосиейшън. Прес асосиейшън разпространи снимки на изгорели автомобили и тежко въоръжени полицаи близо до мястото на нападението.\n                    \n                    \n                \r\nТези размирици в Лондондери се случват точно преди великденския уикенд, когато републиканските дисиденти традиционно отбелязват годишнината от Великденското въстание през 1916 г., отбелязва ДПА. В изявление Мишел О'Нийл, заместник-лидер на ирландската републиканска партия \"Шин фейн\", заклейми отговорните за убийството с думите, че това е нападение срещу цялото общество.\n\r\n\"Първите ми мисли, моите и на партията ми са със семейството на убитата жена. Това е безсмислена загуба на живот\", каза О'Нийл.\n\r\n\"Убийството на тази млада жена е човешка трагедия за семейството й, но е и атака срещу всички хора от нашето общество, атака срещу мирния ни процес и атака срещу Споразумението от Разпети петък\", добави тя. О'Нийл имаше предвид мирното споразумение между британското и ирландското правителство от 1998 г.\n\r\nБТА", "date": "2019.04.19", "title": "Убиха жена в Северна Ирландия, Лондон – тероризъм е! "}
{"url": "https://www.dnes.bg/stranata/2019/04/19/stara-zagora-priema-rekorden-broi-uchastnici-na-geografski-festival.408084", "text": "Рекорден брой участници - над 600, са регистрирани за петото издание на Българския географски фестивал, който ще се проведе на 20 и 21 април 2019 г. в Стара Загора, съобщават от организационният комитет, пише БТА. \n\r\nПървото издание бе в Ямбол през 2015 г., следващите се проведоха в Казанлък, Пазарджик и Русе.\n\r\nФестивалната програма включва 21 събития, 10 тематични щанда, три изложби. За купите и медалите в ученическите първенства ще се борят 42 отбора и повече от 250 индивидуални участници. Най-много са участниците от Стара Загора, Казанлък и Варна, ще дойдат отбори от малки населени места като Роман, Кула, Вършец, Попово, Гурково, Стралджа, традиционно участие имат отбори от Добрич и Враца.\n                    \n                    \n                \r\nОфициалното откриване е в събота, 20 април, от 13:00 ч. в залата на Държавната опера. Инициативата за Географския фестивал е на проф. Румен Пенин, който е и председател на Организационния комитет за провеждането му. Целта е хора, занимаващи се с география под различни форми - като наука, образование, хоби, бизнес, да се срещат и общуват неформално, да се организират събития, показващи възможностите за професионална квалификация, учениците да видят програмите на университетите, в които могат да се обучават, студентите да видят бизнеса, който се занимава с география. Идеята е приета от образователния портал Географ БГ и Българското географско дружество, които са основните организатори. Съорганизатори на местна почва са община Стара Загора, РБ \"Захарий Княжески\" и Второ основно училище \"Петкор Р. Славейков\".\n\r\nВ състезателната част влизат отборното състезание \"Географиада\", което се провежда в два кръга, индивидуалното \"Разходка с изненади\", при което след разходка из центъра на града и беседа участниците решават тест, върху предоставената от гидовете информация. За пръв път тази година ще има и студентски географски круиз.\n\r\nВъв фоайетата на Държавната опера, където ще се проведат основните събития, ще бъдат разположени трите изложби - на Българския антарктически институт, представяща дейността на базата на остров Ливингстън, \"Географията - пътешествие и приключение\" с фотографии на проф. Румен Пенин, и арт инсталация с пощенски картички от цял свят, осъществена в партньорство с Уикипедия на български език.\n\r\nЗа пръв път тази година ще има обучение за работа с картографски софтуер Map Creator. Презентациите са няколко - на председателя на Българското географско дружество доц. Климент Найденов, посветена на 100-годишнината му; на доц. Георги Бърдаров \"Началото и краят на света\", която ще запознае присъстващите с богатствата на България; на доц. Стоян Недков, научен секретар на Националния институт по геофизика, геодезия и география към БАН, която се нарича \"География и екосистемни услуги - как да живеем в хармония с природата\"; а доц. Стелиян Димитров ще представи новата специалност \"Геопространствени системи и технологии\", създадена от Геолого-географския факултет съвместно с Факултета по математика и информатика на Софийския университет. Съоснователите на Географ БГ, д-р Димитър Желев и д-р Евгения Сарафова, ще представят 5-годишната му дейност.\r\nВ събота от 11:00 ч. в Художествената галерия е представянето на най-новата книга на известния пътешественик и писател Симеон Идакиев \"Омагьосаните острови\", от 15:30 ч. в Операта ще бъде представен филмът \"Полярни изследователи\" на Мария Чернева за българската експедиция. Филмовата продукция ще бъде представена лично от проф. Христо Пимпирев. В съботния ден ще бъдат обявени победителите в националните географски конкурси, съпътстващи фестивала - за любителски фотографии, за образователни дейности в училище, за картографски изображения за студенти и др.\n\r\nПредфестивалната програма днес започва с географски презентации в старозагорски училища. От 18:00 ч. организаторите канят на лекцията на Симеон Идакиев \"Светът и всичко в него\", в РБ \"Захарий Княжески\", а от 19:00 ч. доц. Георги Бърдаров ще покаже презентацията \"България - география на свободата!\".\n\r\nВ логото на Българския географски фестивал винаги има елементи, свързани с града домакин. За Стара Загора това са липовият цвят и перото, напомнящо, че това е градът на поетите.", "date": "2019.04.19", "title": "Стара Загора приема рекорден брой участници на географски фестивал"}
{"url": "https://www.dnes.bg/usa/2019/04/19/religioznite-namaliaha-drastichno-v-sasht.408085", "text": "В навечерието на Великден и Пасха ново проучване, проведено от „Галъп“ разкрива, че принадлежността към някоя религия в момента в САЩ е по-ниска от когато и да било.\n\n\r\nПроучването, публикувано в четвъртък, показва, че само 50% от анкетираните са заявили, че принадлежат към някоя от основните деноминации и посещават църква, синагога или джамия през 2018 г. Но това не би трябвало да е твърде изненадващо, тъй като числото на религиозните американци постоянно намалява от 1998 г., когато 70% са отговорили, че изповядват една от трите религии.\n\r\nТова също е в съответствие с намаляването на броя на американците, които имат религиозни убеждения: между 1998 и 2000 г. 90% от респондентите заявяват, че имат религиозна принадлежност. Въпреки това, този брой спадна до 77% между 2016 и 2018 година.\n                    \n                    \n                \r\nИнтересно е, че САЩ винаги са били доста религиозно общество в сравнение с други богати нации, съобщава Спутник.\n\r\nПрез 2010 г. други проучвания на Галъп установиха, че сред най-богатите и развити страни /със среден доход на глава от населението от или над 25 000 долара/, в САЩ 65% от респондентите съобщават, че религията играе важна роля в ежедневния им живот. Предните места се заемат от Италия, Гърция, Сингапур и страните от Персийския залив. Средният брой на вярващите анкетирани сред населението на богатите страни е 47%.\n\r\nЕдин от факторите, допринасящи за намаляването на религиозната принадлежност е повишения брой на католиците, поставящи под въпрос вярата си в светлината на скандалите за насилие над деца, разтърсила католическия свят. През 2019 г. 37% от американските католици разкриха, че са помислили да напуснат църквата.\n\r\nКато друга причина се сочи фактът, че младите хора нямат религиозни предпочитания – във възрастовата група между 18 и 29 години броят на атеистите е най-голям.\n\r\nМетодологията на „Галъп“ за събиране на информация включва проучване чрез телефонни интервюта, проведени с най-малко 2000 възрастни, навършили 18 години в цялата страна.", "date": "2019.04.19", "title": "Религиозните намаляха драстично в САЩ"}
{"url": "https://www.dnes.bg/index/2019/04/19/iujnoafrikanci-welcome-to-bulgaria-za-tiah-sme-v-top-5-kato-destinaciia.408090", "text": "Страната ни е в топ 5 на евтините дестинации, които се препоръчват на хората от Южна Африка. Това предават от новинарския сайт briefly.co.za. \n\r\nБългария привлича туристи с 3 града, всеки от които с уникални изкушения и забележителности.\n\r\nСпоред сайта не е тайна за никого, че пътуванията в популярни дестинации за южноафриканците са скъпи и не всички могат да си ги позволят. \n\r\nЗатова и авторите представиха списък с топ 5 страни, които могат да се посетят, без да се харчат много пари за самолетни билети и за престой. На последно място е Кения, в която не е нужда виза дори за бизнес посещения в рамките на 30 дни. \n\r\nПлюс на страната са дружелюбните й жители, както и топлите води на Индийския океан и разходите сафари. След Кения е Танзания, известна с най-високия връх на континента – планината Килиманджаро. Освен възможността той да бъде изкачен, туристите могат да се насладят на разходка в дивата природа в националния парк Серенгети. На трето място е Босна и Херцеговина, която туристите наричат    сърцевидната страна.\n                \n                \r\nТя предлага условия както за любители на градските разходки, така и за търсещите тръпка скиори, които могат да посетят Травник.\n\r\n\"Посещението ще ви даде да надникнете в миналото, но да видите цялата картина на бъдещето\", пишат от сайта, цитирани от \"Монитор\". \n\r\nНа крачка от челната позиция е България, която впечатлява с Варна, Велико Търново и София.\n\r\n\"България има всичко – от красивите плажове до вълнуващите исторически дестинации, от шумни градове до зимни курорти“, смятат авторите. Освен тези три града, Жеравна и Бургас също са изредени като дестинации с вълнуващи гледки. На първо място е Русия, която винаги е била търсена от туристите. Причина за това е, че страната има богата култура и цели 28 места, защитени от ЮНЕСКО.", "date": "2019.04.19", "title": "Южноафриканци, welcome to Bulgaria! За тях сме в топ 5 като дестинация "}
{"url": "https://www.dnes.bg/notifikacii/2019/04/19/zelenski-shte-organiziram-referendum-za-ukraina-v-nato.408086", "text": "Комикът и фаворит на президентските избори в Украйна Володимир Зеленски обеща в интервю от вчера да организира национален референдум за присъединяването към НАТО, но само след като изгради национален консенсус по темата, предаде Асошиейтед прес.\n\n\n\r\n\"Избрахме ясно пътя си към Европа\", каза Зеленски в интервю за \"РБК Украйна\". Той обаче подчерта, че е необходимо осигуряването на солидно мнозинство в подкрепа на евентуално членство на Украйна в алианса.\n\r\n\"Очевидно е, че НАТО значи сигурност и високо ниво на армията ни, но аз искам да обединя страната\", добави Зеленски.\n\r\nТой посочи, че ще призове живеещите в населената предимно с рускоезично население Източна Украйна да разсеят негативното си мнение за НАТО. \"Ще записвам ежедневно видеа с призиви към източните региони на Украйна, за да им кажа, че НАТО не е звяр, който ще ви погълне\", каза Зеленски.\n                \n                \r\nСъперникът му, действащият президент Петро Порошенко, настояваше за членство на Украйна в НАТО и ЕС, но нито един от двата съюза не иска скоро да дава на Киев писта към членството заради икономическите проблеми на Украйна, корупцията и продължаващия от пет години конфликт с подкрепяните от Русия сепаратисти в Източна Украйна, отбелязва Асошиейтед прес.\n\r\nЗеленски обеща да превърне слагането на край на боевете на изток в свой водещ приоритет. Във вчерашното интервю той обеща да протегне ръка към живеещите в контролираните от бунтовниците райони, за да ги накара отново да се чувстват част от Украйна.\r\nЗеленски добави, че ще настоява за предсрочни парламентарни избори. В момента украинската Върховна рада се контролира от партията на Порошенко, а следващите парламентарни избори са в края на октомври.\n\r\nЗеленски каза, че предсрочните избори са част от идеята му за \"обновление\" на управляващия елит в Украйна, но призна, че за осъществяването на това може да са нужни месеци.\r\nСпоред огласено вчера проучване той води преди балотажа срещу Порошенко с 58 процента подкрепа срещу едва 22 на сто за действащия президент.\n\r\nВ друго интервю, този път за телевизионния канал \"1+1\", Зеленски представи бъдещия си управленски екип. Част от него ще бъде бившият министър на финансите Олександър Данилюк, предаде Ройтерс. Данилюк беше уволнен от правителството през 2018 г., а в началото на 2019 г. се присъедини към предизборната кампания на Зеленски. Потвърждението, че Данилюк ще бъде част от президентския екип вероятно ще успокои инвеститорите, за които Зеленски представлява нещо като неизвестна величина, по отношение на надеждността си в областта на икономическата политика.\n\r\nПред \"1+1\" Зеленски добави, че ще търси алтернативи на руските доставки на нефтопродукти, предаде ТАСС. Съветникът му по енергийните въпроси Андрий Герус, който също присъстваше в студиото каза, че към момента 40 процента от украинския пазар са заети от нефтопродукти от Русия и че \"до 1 юни трябва да бъде намерен заместител, да бъдат организирани доставки от Полша и Балтика\". Герус допълни, че дотогава има \"достатъчно време\".\r\nВчера руският премиер Дмитрий Медведев съобщи, че Москва въвежда забрана за доставките на нефт и нефтопродукти за Украйна в отговор на въведени от Украйна ограничения.\n\r\nСъщо вчера представителят на Зеленски в украинската централна избирателна комисия Серхий Калченко съобщи, че Зеленски няма да участва в днешния диспут с Порошенко по обществената телевизия, планиран за тази вечер, а причината е промяна на часа. Зеленски все пак ще участва в друг диспут с Порошенко отново тази вечер, който ще се състои на Националния спортен комплекс \"Олимпийски\" в Киев.\r\n/БТА/", "date": "2019.04.19", "title": "Зеленски: Ще организирам референдум за Украйна в НАТО"}
{"url": "https://www.dnes.bg/video-prognoza/2019/04/19/v-petyk-otnovo-slynce-s-dyjd-i-grymotevici.408093", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Времето ще бъде типично пролетно - с много промени. Преди обяд на много места облаците ще намалеят, слънцето щедро ще се показва. Следобед ще има краткотрайни превалявания и дори гръмотевици. По най-високите части на Рила и Пирин продължава да трупа сняг.\n\r\nТова е прогнозата за времето на синоптика на  Симеон Матев. В студиото на \"България сутрин\" той посочи, че температурите днес ще бъдат с градус-два по-висока от вчера.\n\r\n\"Вятърът ще бъде от северозапад. В следващите няколко дни климатичната обстановка ще се запази. Макар и плавно температурите започват да се покачват. Утре валежите ще бъдат на по-малко места в страната, ще има и слънце. В неделя времето ще бъде още по-слънчево и без валежи. По-топло ще бъде в Западна България. В края на следващата седмица температурите ще надхвърлят 20 градуса\", посочи метеорологът.", "date": "2019.04.19", "title": "В петък отново слънце  с дъжд и гръмотевици"}
{"url": "https://www.dnes.bg/notifikacii/2019/04/19/dvama-mladeji-v-bolnica-sled-jestok-poboi-na-parking-v-burgas.408088", "text": "Младежи са жестоко пребити посред бял ден на паркинг в бургаския квартал \"Крайморие\". Побоят става между две компании, които не се познават. От Прокуратурата съобщиха, че има задържани три лица за 72 часа, съобщава bTV.\nДвама млади мъже – Янко и Радул, са откарани по спешност обезобразени в бургаската болница. Те се страхуват да застанат пред камера.\n\r\n\"Двете момчета са зверски пребити, момичето е бито – с натъртена ръка, оскубана коса. Двете момчета са бити с бокс\", каза Галя Радулова, майка на Радул. \n\r\nМладежите излизат от заведение, тръгват към колата си към паркинга и са настигнати и пребити от бой. На мястото няма охранителни камери, затова разследването се затруднява.\n                \n                \r\n\"Ние получаваме сигнала, нашите служители пристигат на място, извършителите ги няма, но имаме описание на автомобила. Подават съответно до патрулите и в Четвърто в \"Меден рудник\" други наши служители спират въпросния автомобил с извършителите\", обясни главен комисар Калоян Калоянов, директор ОД МВР – Бургас.\n\r\nЗадържаните са криминално проявени. Образувано е досъдебно производство за хулиганство. Случаят е предаден на прокуратурата. От полицията са категорични, че според събраните доказателства двете компании не са се познавали.\n\r\nОт болницата посочиха, че младежите са с мекотъканни контузии по лицата и с данни за мозъчно сътресение.\r\n\"Предстои им няколко дни лечение и ще бъдат изписани\", отбеляза д-р Николай Недев, началник Отделение по неврохирургия в УМБАЛ – Бургас. \n\r\nТепърва медицинска експертиза ще установява с какво точно са нанесени ударите по лицата на младежите.", "date": "2019.04.19", "title": "Двама младежи в болница след жесток побой на паркинг в Бургас"}
{"url": "https://www.dnes.bg/football/2019/04/19/chelsi-na-polufinal-sled-golova-fiesta-sys-slaviia-praga.408096", "text": "Челси победи с 4:3 Славия Прага и с общ резултат 5:3 от двата мача успя да се класира на полуфинал за Лига Европа.\n\r\nТам лондончани ще срещнат Айнтрахт Франкфурт за място на финала в Баку. Германците успяха да направят едно чудо срещу Бенфика и също намериха място сред най-добрите.\n\r\nДва гола за \"сините\" мушна Педро (5 и 27), един добави Жиру (17), а автогол си заби Дели (10). Точен на два пъти за гостите бе Шевчик (51 и 54), веднъж вкара Сучек (25).\n\r\nЧелси изцяло доминира през първото полувреме, създаде половин дузина голови положения, вкара красиви попадения и дръпна сериозно в резултата. След почивката чехите върнаха два гола, но нямаха шанс за нещо повече.\n                    \n                    \n                \r\nВ друг мач от снощните четвъртфинали в турнира Арсенал удари Наполи с 1:0 в реванша и така си осигури сблъсък с Валенсия в следващия етап.\n\r\nЛондончани, които спечелиха с 2:0 у дома преди седмица, играха солидно, като не допуснаха много положения пред вратата си, а голът на Алекандър Лаказет бе напълно достатъчен, за да им донесе триумфа.\n\r\n", "date": "2019.04.19", "title": "Челси на полуфинал след голова фиеста със Славия Прага"}
{"url": "https://www.dnes.bg/stranata/2019/04/19/jitelite-na-svoge-niakolko-ostavki-ne-sa-reshenie.408095", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         След месеци разследвания още седем души получиха обвинение за катастрофата край Своге, която се случи миналия август и взе 20 жертви. Сред посочените за такива са бившият шеф на Пътната агенция - Светослав Глосов и настоящият член на Управителния съвет Дончо Атанасов. С обвинения са и изпълнителният директор на \"Трейс\" - фирмата, ремонтирала пътя.\n\n\n\n\r\nСъщо и техническият ръководител на проекта, директор на дирекция в АПИ и инженерът, осъществявал надзор на строителните дейности и началникът на асфалтовата база. Те ще отговарят за лошото състояние на пътя-убиец.\n                    \n                    \n                \r\nГлосов и Атанасов са освободени срещу парична гаранция от по 15 хиляди лева. Останалите пък са пуснати, а тяхната гаранция е по 2000лв.\n\r\nВъпреки новите обвиняеми за катастрофата, жителите на Своге не са удовлетворени, защото според тях при липсата на ефективни присъди, не се поема реална отговорност.\n\r\n\" Смъртта на 20 души на това място струва пари, а няма ефективни присъди. Не може само с парична гаранция да се случват нещата, няколко оставки не решават това нещо\", казват хората от Своге. \n\r\nГражданите разказаха пред камерата на , че участъкът е бил ремонтиран, премахнати са храсти и дървета, които са пречили на видимостта, отстранени са и други дефекти, дори и мантинелата е подменена, но резултатът от това не е очаквания.\n\r\n\"Не може да се слага мантинела на тротоар за пешеходци без изход. Опасностите за пешеходци продължават да съществуват на тези места. Даже по-опасно стана сега с тази мантинела\", категорични са хора от Своге и казват, че заради неподходящото поставяне на това ограждение, следващите жертви на този път ще са пешеходци.\n\r\n\r\n ", "date": "2019.04.19", "title": "Жителите на Своге: Няколко оставки не са решение!"}
{"url": "https://www.dnes.bg/notifikacii/2019/04/19/nad-500-zadyrjani-v-london-pri-bunt-sreshtu-unishtojenieto.408091", "text": "Полицията в Лондон е задържала над 500 демонстранти от началото на протестите срещу замърсяването на околната среда, съобщи снощи в Тwitter полицията в британската столица, цитирана от ТАСС.\n\r\n\"Полицейските служители са задържали вече над 500 участници в протеста \"Бунт срещу унищожението\". Разследването ще продължи. На десет лица вече са повдигнати обвинения\", заяви Скотланд Ярд.\n\nАктивистите от природозащитната организация \"Бунт срещу унищожението\" (Extinction Rebellion) продължават да блокират четири градски зони. Това са Площадът на парламента, моста \"Ватерло\", кръстовището \"Оксфорд съркъс\", където се пресичат важните пътни артерии улица \"Оксфорд\" и улица \"Риджънт\". \r\n                \n                Блокирана е и зоната около Мраморната арка в североизточния край на Хайд парк. Полицията напомня, че само последната от споменатите територии е разрешено място за протест, докато с блокирането на останалите три се нарушава чл. 14 от Закона за обществения ред, което се явява повод да бъдат задържани уличните активисти, пише БТА.\r\n ", "date": "2019.04.19", "title": "Над 500 задържани в Лондон при \"Бунт срещу унищожението\""}
{"url": "https://www.dnes.bg/stranata/2019/04/19/v-pomorie-gnevni-na-ideia-da-dariat-5000-evro-za-notr-dam.408097", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Общинският съвет в Поморие отказа да гласува 5 000 евро дарение за възстановяването на парижката катедрала \"Нотр Дам\". Предложението беше внесено от кмета на морския град, предаде Bulgaria ON AIR.\n\r\nПричината за отказа е, че в социалните мрежи се появиха негативни коментари за това , че общините трябва да помагат за нашите светини, а французите ще се справят сами.\n\nВ морското градче приемат дарението повече като символичен акт на съпричастност за опазване на културно–историческите и религиозни ценности. Осъзнават, че на фона на събраният милиард за реставрацията на катедралата сумата е малка, но е от сърце.\n                    \n                    \n                \r\nСпоред художника Милчо Талев обаче, общините трябва да се грижат и за нашите духовни средища.\n\r\nВ същото време студенти от специалност \"Архитектура“ във Варненския свободен университет изявиха желание да се включат в реставрацията на храма. Те вече са изпратили писмо до кмета на Париж Ан Идалго.\n\r\n\r\n ", "date": "2019.04.19", "title": "В Поморие гневни на идея да дарят 5000 евро за \"Нотр Дам\""}
{"url": "https://www.dnes.bg/notifikacii/2019/04/19/pentagonyt-potvyrdi-kndr-e-izpitala-oryjie.408094", "text": "Изпълняващият длъжността министър на отбраната на САЩ Патрик Шанахан потвърди, че на 17 април КНДР е изпитала оръжие. Това съобщи вчера Франс прес, цитирана от ТАСС.\r\n\"Беше изпитание\", е заявил според Франс прес и.д. шефът на Пентагона. \"Не искам да навлизам в подробности за дейността на нашето разузнаване, ще кажа само, че това не е била балистична ракета\", каза Шанахан.\n\n\r\nПреди това севернокорейската осведомителна агенция КЦТА предаде, че лидерът на КНДР Ким Чен Ун е присъствал на тестово изстрелване на тактическо управляемо оръжие от нов тип, предаде БТА. \r\nСпоред южнокорейската агенция Йонхап КНДР може да е изпитала управляеми ракети с обсег до 20 км. Това е първото изпитание на оръжие, което се обявява публично, откакто на 28 февруари във Виетнам се състоя втората среща на върха между лидерите на КНДР и САЩ Ким Чен Ун и Доналд Тръмп.\r\n ", "date": "2019.04.19", "title": "Пентагонът потвърди: КНДР е изпитала оръжие"}
{"url": "https://www.dnes.bg/obshtestvo/2019/04/19/maika-izostavi-bolnoto-si-dete-zashto-ot-bezparichie-ot-bezsilie.408101", "text": "Родители изоставиха в болница 7-годишно дете, което се нуждае от спешна сърдечна трансплантация, но десетки доброволци поискаха да помагат в грижата за момичето. \n\r\nМайката на детето отказва да подпише декларация момиченцето й да бъде гледано в приемно семейство и настоява то бъде настанено в кризисен център.\n\r\n\"Защо го изоставих? Защото сме в трудно положение. Мъчно ми е. Даже ми е много мъчно. Не заспивам. Аз по цяла вечер плача\", казва Десислава Щерева пред Нова тв.\n\r\n27-годишната Десислава е майка на 4 деца. Мъжът с когото живее е припознал само две от тях. Семейството обитава стара барака извън регулацията на пазарджишкото село Левски. \n\r\nТвърди, че в къщата, в която отглежда и останалите си три деца има ток и вода, но няма необходимите битови условия, за да се грижи за болната си дъщеря. От миналата година, когато лекарите й поставили диагнозата кардиомиопатия трябвало непрекъснато да посещават болници, защото състоянието й се влошило.\n                    \n                    \n                \r\n\"Имам още три ученици. Не мога да ги изоставя в момента сами, бащата е на работа. Не мога да ги изоставя и да отида в болницата. И трябва детето да бъде при лекари в сигурни ръце. Аз предприех това, да оставя детето. Защото аз нямам понятие, нещо като стане, не знам какво да направя. Детето ми може да си отиде в ръцете ми. Аз това няма да мога да го преживея\", каза майката на изоставеното дете - Десислава Щерева.\n\r\nМайката, която е безработна не крие, че другият мотив, заради който изоставила детето си е финансов. Лечението на момиченцето било твърде скъпо. \n\r\n\"В седмицата отиват по 70 лева за лекарства, за седмица, а представете си за седмица колко ми отиват. Тя получава 350 лева пенсия. Аз за какво да ги дам - дали за храна, дали за лекарства, само за лекарствата й не стигат. Мъжът ми за месеца изкарва поне 600 лева и където има - там работи. Получавам 120 лева детски. Това са направо нищожни пари\", коментира още тя.\n\r\nСпоред кмета на селото семейството не е кандидатствало за социални помощи. \n\r\n\"Не са работили някъде на договор. Били са на подпомагане към кметството на 4-часов работен ден. От две години нямам спомен да са на подпомагане, просто не заявяват да полагат такъв труд. Иначе сме ги подпомагали тази година се раздаваха хранителни пакети и дадохме на семейството\", заяви кметът на село Левски Славчо Мавров.\n\r\n7-годишното момиченце, което е в болницата дори не е записано на училище. \n\r\nПо думите на кмета двете по-големи деца също често отсъствали. \n\r\n\"Миналата година и двамата родители бяха излезли в чужбина, ако се нелъжа в Португалия бяха отишли, пак сезонна работа,месец-два, но бяха оставили децата на дядо си по бащина линия\", каза още Мавров.\n\r\nЗасега майката отказва да подпише декларация детето й да отиде в приемно семейство. Иска да бъде настанено в кризисен център с постоянно лекарско наблюдение. \n\r\n\"Тя дори да бъде настанена в институция, аз ще ходя два пъти в седмицата при нея. Няма да си изоставя детето\", казва Щерева.\n\r\n\"Аз искам да ме чуе целият свят. Искам да се намери донор за моето дете, за да може да си я прибирам. Не знам другите какво говорят и какво правят, за децата ми съм си добра майка\", допълни още тя.", "date": "2019.04.19", "title": "Майка изостави болното си дете. Защо? От безпаричие, от безсилие..."}
{"url": "https://www.dnes.bg/index/2019/04/19/receptata-dnes-sochni-agneshki-kotleti.408069", "text": "\r\n½ чаша галета\r\n2 супени лъжици пресован чесън\r\n2 супени лъжици розмарин\r\n2 чаени лъжици сол\r\n¼ чаена лъжица черен пипер\r\n2 супени лъжици зехтин\r\n10 броя агнешки котлети с кост\r\n1 супена лъжица дижонска горчица\r\n\r\nЗагрейте фурната на 230 градуса. Преместете скарата на фурната на средна позиция, така че да я приближите до реотаните. Овкусете котлетите със сол и пипер. Загрейте 2 супени лъжици зехтин в тиган на висока температура. Запечатайте в нея котлетите за 1-2 минути от всяка страна.\r\nНамажете с горчицата. Оваляйте добре в подправките и галетата, докато сместа полепне добре. Подредете в тава за печене. Увийте с фолио кокалчетата, за да не се овъглят.\r\n                \n                Печете котлетите в загрятата фурна за около 15 минути в зависимост от това колко изпечено искате да е месото. \r\n", "date": "2019.04.19", "title": "Рецептата Dnes: Сочни агнешки котлети"}
{"url": "https://www.dnes.bg/stranata/2019/04/19/kloshar-zagina-pri-pojar-kyshtata-bila-pylna-s-bokluci.408102", "text": "Мъж загина при при голям пожар в Русе. Пожарникарите са успели да спасят жена, която също е била в къщата, обитавана от клошари, съобщи bTV.\r\nОгнеборците са се борили с пламъците над 7 часа. \r\nПричината за трудното потушаване на огъня бил фактът, че сградата била пълна с боклуци.", "date": "2019.04.19", "title": "Клошар загина при пожар, къщата била пълна с боклуци"}
{"url": "https://www.dnes.bg/technology/2019/04/19/facebook-pak-se-izdyni-s-lichni-danni.408006", "text": "Facebook заяви, че може \"да е качила без да иска\" в системите си имейл контактите на 1,5 млн. нови потребители от май 2016 г. в рамките на поредния проблем на компанията за защита на личните данни, предава Ройтерс.\r\nПрез март Facebook спря да предлага верификация с парола за имейл като опция за хората, които влизат в платформата за първи път, обяви тя. Имаше случаи, в които имейл контактите на хората бяха качвани във Facebook при създаването на акаунта им, твърди компанията.\r\n\"Оценихме, че контактите от имейлите на до 1,5 млн. души може да са били качени. Тези кoнтакти не са споделени с никого и ние ги трием\", заяви Facebook пред Ройтерс, допълвайки, че тези, чиито контакти са били качени, ще бъдат уведомени.\r\n                    \n                    \n                Проблемът е бил решен според изявлението на компанията.\r\nПо-рано Business Insider писа, че социалната мрежа е събирала имейли без знанието на потребителите при откриването на акаунти. При въвеждането на паролата се е появявало изскачащо съобщение, което е посочвало, че \"вгражда\" контактите, без да пита за позволение, гласи статията.\r\nFacebook беше засегната от редица проблеми, свързани със сигурността на данните, включително излагането на показ на паролите на милиони потребители. Въпросните пароли са били съхранявани в четим формат във вътрешните системи, ползвани от служителите.\r\nПрез миналата година компанията беше критикувана след разкритията, че британската консултантска политическа фирма Cambridge Analytica е ползвала лични данни на потребители на Facebook без тяхно знание.\r\nОсвен това компанията се сблъсква с критики от властите по целия свят за това, което те определят като измама, а именно примамването на хората да дават личните си данни на Facebook, както и заради наличието на реч на омразата и проблемно съдържание в платформата, което се премахва твърде бавно. \r\n", "date": "2019.04.19", "title": "Facebook пак се издъни с лични данни"}
{"url": "https://www.dnes.bg/temida/2019/04/19/sydiat-turchin-i-iranec-za-kontrabanda-na-288-kg-heroin.408053", "text": "Окръжната прокуратура на Хасково привлече двама чужди граждани като обвиняеми за контрабанда на 288 кг хероин на стойност 17 744 700 лева, съобщават от държавното обвинение.\n\r\nЕдин ирански гражданин на 36 г. и един турски на 40 г. са обвинени за трафика. Ако бъдат признати за виновни ги очаква наказание лишаване от свобода от 15 до 20 години и глоба от двеста до триста хиляди лева. \n\r\nНа 14 април служители на агенция \"Митници\"  извършват проверка на товарен автомобил с иранска регистрация и откриват общо 288,280 кг хероин. Товарът представлявал машина за боядисване, състояща се от две части, поставени в две дървени каси.След разглобяване на касите служители забелязали, че по дъното и тавана на касите за залепени множество керамични плочи. След демонтирането им става ясно, че в тях са скрити 144 пакета пълни с прахообразно вещество, което при направения тест реагира на хероин. Документите на товара показват, че стоката е пътувала от Иран за Пловдив.\r\n                    \n                    \n                След направени процесуални и издирвателни действия, полицията и прокуратурата откриват получателя на дрогата в България. Той отново е турски гражданин. \n\r\nЗадържаните остават в ареста за срок от 72 часа с постановление на наблюдаващия прокурор и се очаква той да поиска от съда в Хасково мярка за неотклонение \"задържане под стража\" за обвиняемите.", "date": "2019.04.19", "title": "Съдят турчин и иранец за контрабанда на 288 кг хероин"}
{"url": "https://www.dnes.bg/stranata/2019/04/19/zabraniha-mieneto-i-polivaneto-s-piteina-voda-v-pernik.408046", "text": "Кметът на Перник Вяра Церовска забрани със заповед ползването на питейна вода за поливане и миене на пътни подстъпи, балкони, дворове и превозни средства, съобщиха от общината. За целта собствениците и стопаните да ползват местни водоизточници, е наредено в заповедта.\n\n\r\nНе е разрешено поливането и напояването на овощни и цветни градини, включително и в дворовете на гражданите с питейна вода, пише БТА. \r\nЗабраната касае всички населени места на територията на общината, като въведеното ограничение важи до издаването на последваща заповед.\r\nНа нарушителите ще се налагат санкции съгласно наредбата за обществения ред на територията на община Перник.\r\nОбемът на питейния водоизточник на Перник - язовир \"Студена\" е 10 955 000 куб. м, при максимален 25 519 100 куб.м, уточняват от \"В и К\".", "date": "2019.04.19", "title": "Забраниха миенето и поливането с питейна вода в Перник"}
{"url": "https://www.dnes.bg/stranata/2019/04/19/voenni-obezvrediha-boepripasi-otkriti-v-ruse-i-harmanli.408065", "text": "Военнослужещи от Сухопътните войски транспортираха и обезвредиха невзривени боеприпаси, открити в градовете Русе и Харманли на 18 април, съобщиха от Министерството на отбраната. \n\r\nСпециализиран модул за овладяване и преодоляване на последиците от бедствия от Националния военен университет (НВУ) \"Васил Левски\" транспортира и обезвреди корозирал бронебоен снаряд. Боеприпасът е бил открит на 17 април в източната промишлена зона на града край река Дунав. Днес следобед той бе разузнат, транспортиран и обезвреден от специализиран екип от шестима военнослужещи. \n\r\nУтре работата на модула от НВУ ще продължи на същото място, тъй като там са открити още два снаряда и една мина.\n                    \n                    \n                \r\nВ град Харманли около 17,30 часа на 17 април в тревна площ, близо до детска площадка, е била открита силно корозирала граната. На място днес е изпратен специализиран модул от четирима военнослужещи от формированието на Сухопътните войски в Хасково, който иззе невзривения боеприпас и го транспортира до полигон \"Добрич\", където е унищожен.\n\r\nДо пристигането на модулните формирования местата, на които са открити боеприпасите, са били отцепени и охранявани от органите на МВР.", "date": "2019.04.19", "title": "Военни обезвредиха боеприпаси, открити в Русе и Харманли"}
{"url": "https://www.dnes.bg/obshtestvo/2019/04/19/ikonomikata-na-bylgariia-zavisi-otvyn-slaba-e-v-inovaciite.408012", "text": "Българската икономика е базинара най-вече на търговията, тъй като не представляваме особена сила в иновациите на фона на големите страни в Европа. Мнението на главния икономист на Coface Гжегош Шилевич е, че България е зависима отвън в икономически аспект. Той коментира темета в ефира на .\r\n\"В момента България трябва да се приспособява към пазарните нужди. Смятам, че вие привличате много добри инвестиции в информационните технологии. Наблюдаваме по-високо търсене и бих казал, че специализация в сектора би имала добро влияние\", посочи специалистът.\r\nПрогнозите на българското правителство за ръста на БВП не съвпадат съвсем с тези на Шилевич. Той изразява известен песимизъм в сравнение с родните депутати.\r\n                    \n                    \n                \"Ние сме малко по-песимистично настроени от българското правителство. Преразгледахме нашата прогноза за ръста на БВП на България от 3,6% на 3,3%\", посочи той.\r\nПо думите на Шилевич страната ни трябва да се води от икономиките на основните лидери в ЕС - Франция и Германия, ако иска да продължи с развиването на собствените си интереси.\r\n", "date": "2019.04.19", "title": "Икономиката на България зависи отвън, слаба е в иновациите"}
{"url": "https://www.dnes.bg/stranata/2019/04/19/uchilishteto-na-naiden-gerov-v-plovdiv-170-godini-bez-remont.408100", "text": "Вековно училище в Пловдив, паметник на културата, се руши. \r\nЕкспертите вече са дали предписание за спешно укрепване и реставрация на хуманитарна гимназия \"Св.св. Кирил и Методий\", но реакция няма.\n\r\nНе е правен ремонт от нейното построяване преди 170 години. Група родители започват битка за ремонта на сградата и нейното запазване.\n\r\nХуманитарната гимназия \"Св. св. Кирил и Методий\" е открита през 1850 г. Днес под покрива на сградата се намира и основно училище \"Княз Александър I\". Преди близо 35 години училището е обявено за национален паметник на културата.\n\r\nПръв главен учител на гимназията е бил Найден Геров. В класните стаи уроци са преподавали Йоаким Груев, Петко Каравелов, Петко Славейков и Златю Бояджиев, а своето образование са получили Иван Вазов, Пейо Яворов, Пенчо Славейков. В това училище Васил Левски замисля създаването на революционната организация.\n                    \n                    \n                \r\nПо думите на директорката на училище \"Княз Александър I\" Анета Вълева вътре сградата се поддържа с усилията на двете училища, но ремонт отвън не е във възможностите нито на едното, нито на другото училище. \n\r\n\"Бюджетът стига за текущи ремонти\", отбеляза Вълева пред bTV.\n\r\nРодителите на децата, които учат в сградата, са притеснени и се опасяват от инциденти. \n\r\nТе настояват да се отпуснат средства за ремонт. \"В крайна сметка ние трябва да си пазим националните светини. \n\r\n\"Нотр Дам\" изгоря, събра се милиард. Ние толкова ли не можем да кажем, това е нашият \"Нотр Дам\", за който се борим и искаме да се случи нещо\", каза Георги Присадов, родител на едно от децата, които учат там.\n\r\nПредвидено е тази година община Пловдив да отпусне средства, за да се стартира строително-ремонтна дейност, твърди кмета на район \"Централен\" Георги Стаменов. Без да има проект, съгласуван с НИНКН, няма как да стартираме строително-ремонтни дейности, уточни той.", "date": "2019.04.19", "title": "Училището на Найден Геров в Пловдив - 170 години без ремонт"}
{"url": "https://www.dnes.bg/televizia/2019/04/19/fenomenyt-napoleon-diktator-strateg-reformator.408082", "text": "\n\r\nЕдноименната трилогия ще бъде излъчена в ефира на Viasat History на 19, 20 и 21 април от 22:00. Със съдействието на телевизията, Робъртс сподели за читателите на Dnes.bg повече за своята поредица.\n\r\n\n\r\nВинаги съм бил очарован от него, още когато бях на 10 години. Той е толкова голяма историческа фигура. Наполеон е гений на военното поле, но също така гений и в администрацията. Тази комбинация да бъдеш войник и правоприемник очарова не само мен.\n                    \n                    \n                \r\n\n\r\nМисля, че феноменът му се дължи на три неща. Първо, той е бил интелигентен, бил е ерудиран и много начетен. Като дете, а и през целия си живот, е чел изключително много. Следващото е неговата енергия. Бил е необичайно енергичен владетел. Написал е 33 000 писма, които по това време са били публикувани. Възползвал се е от всеки възможен ден, час и минута да работи. Не е спал много, нито е отделял много време на храненето. Той е работил усърдно и в комбинация с неговия интелект, това му е помогнало доста. И последното е, че се е издигнал до имперския трон на Франция и се е превърнал в един от най-влиятелните хора на 19-ти век.\r\n\r\n\n\r\nНе го намирам за тиранин, въпреки че е бил диктатор. Важно е да се прави разлика между двете. По онова време Франция е една от малкото държави, които наистина са демократични. Със сигурност е бил диктатор, но не и тиранин. Завладява голяма част от Европа благодарение на това, че е отличен военен. Между другото, едно от нещата, които му помагат в завладяването е Полша. Ако не са били поляците, в частност полската кавалерия, не би бил способен да спечели много от 47-те си победи тогава. Едно от най-големите му постижения като политик е да въведе идеята за велико и самоуправляващо се полско кралство, което до момента не е имало, началото на независима Полша. Бил е, поне в началото, изключителен командир. Карал е войниците си да го обичат, а той им се е отплащал с победи, това, което те най-много обичат. \n\r\nПрез по-голямата част от кариерата си е изключителен пълководец, но в същото време реформира и Франция. Наполеон променя законите на Франция и ги прави много по-ефективни. Така че той наистина изтласква Франция напред през 19-ти век по отношение на модерността. Някои от неговите реформи продължават да съществуват и днес.\n\r\n\n\r\nДа, лесно можеше да е различно. Когато нахлува през юни 1812 г., това е най-голямото нашествие в историята на човечеството. Армията е 615 000 души, не само от Франция, но от Полша и още от 12 други страни. Но се случило - отишъл е твърде далеч, макар да не е възнамерявал. Но е бил опиянен от битките с руснаците. През цялото време руската армия отстъпва, изтласквана от бързо придвижващата се и превъзхождаща я по численост френска войска. Но не е имал представа, че ще загуби стотици хиляди души от ударната си сила от тиф, болест, която е диагностицирана през 1911 г., почти век по-късно. Два пъти е печелил битки срещу руснаците, надявал се е бързо да победи руската армия около границата, но е бил привлечен към Москва. Той всъщност е можел да се върне навреме, преди лошото време, но е взел лошо решение да остане в града. Осъзнал е, че не може да атакува столицата на руската империя Санкт Петербург. Лошото време дава финалната точка на неговия поход в Русия. \n\r\n\n\r\nДа, англичаните са се страхували, заради което две фрегати са охранявали 24 часа в денонощието, за да се уверят, че не е избягал от Света Елена. Но със сигурност не са го отровили. След смъртта аутопсията, на която са прсъствали 7 лекари, показала, че стомахът му е бил \"разяден\" от рак. От рак на стомаха са починали баща му, сестра му, както и един от неговите незаконни синове. \n\r\n\r\n ", "date": "2019.04.19", "title": "Феноменът Наполеон - диктатор, стратег, реформатор"}
{"url": "https://www.dnes.bg/obshtestvo/2019/04/19/razvod-i-posle-otchujdavat-li-se-roditelite-ot-decata-si.408103", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Разрушаването на човешката психика се случва по невидим начин. За съжаление, процесите могат да започнат още в ранна детска възраст, а на върха на проблемите да стоят родителите. Крехки и чупливи като сапунените балони са и децата, дърпани от две посоки от разделените родители. Как може да се противопоставим на отчуждаването?\n\r\n\"Кампанията \"Балони на любовта\" е международна. Целта е хората да чуят за \"синдрома на родителското отчуждение\". Това се случва, когато единият родител настрои детето срещу другия родител. Подобни отчуждени деца посягат както към наркотици, така и към насилие. Държавата не следи за изпълнението на съдебните решения при развод\", отбеляза Карло Луканов от \"Бащи за отговорно родителство\".\n                    \n                    \n                \r\nВ студиото на \"България сутрин\" той изтъкна, че в повечето случаи децата остават при майките, но обратното също се наблюдава – при бащите.\n\r\n\"Необходими са законодателни промени. Сегашното законодателство вкарва родителите във война. При сегашната ситуация всеки от родителите трябва да доказва, че е по-добър, а другият лош. Трябва законодателството да казва, че и двамата са еднакво добри, а който не е подходящ – законът да го доказва. В много случаи адвокатите подценяват семейното право. Те правят само това, което законът изисква. Финалното споразумение трябва да включва колкото се може повече аспекти от живота на детето\", категоричен бе той.\n\r\nПред  Йорданка Бекирска от \"Българската фондация за правата на човека\" обясни, че отчуждаването може да стане волно, но може и неволно.\n\r\n\"Имаме посока на съдебната практика, в която с застъпва идеята, че родител, който причинява синдром на родителско отчуждение, не проявява добри родителски качества. Ако има съмнения затова, съдът назначава експертиза. След психологическите изследвания това лесно се установява. В малките населени места законодателството не се спазва поради непознаване на законите\", отбеляза тя.\n\r\nСпоред нея хората имат възможност да останат равноправни, дори след приключване на взаимоотношенията.\n\r\n\"Зле написаното споразумение е предпоставка за допълнителни тежки проблеми. Нуждата от подобно законодателство и спазването му се появи, тъй като бащите, след развода, започнаха да прекарват много повече време с децата си\", добави Бекирска.", "date": "2019.04.19", "title": "Развод и после: Отчуждават ли се родителите от децата си?"}
{"url": "https://www.dnes.bg/evroizbori-19/2019/04/19/mestni-izbori-i-predsrochni-za-ns-naesen-konstantinov-opasen-miks.408104", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        БСП и ГЕРБ с изравнени позиции преди изборите на 26 май. Според прогнозите на Европейския парламент двете партии могат да разчитат на подкрепа от близо 33%, а ДПС - малко над 10%. Над 4-процентната бариера са и ВМРО, и \"Демократична България\", а под нея - \"Воля\", \"Атака\", АБВ и НСФБ. Или преизчислени в депутатски места в ЕП, това ще значи по шест за ГЕРБ и БСП, две за ДПС и по едно за ВМРО, \"Демократична България\" и \"Воля\".\r\n\"Резултатите няма да бъдат като 2014 година, защото те бяха катастрофа  за БСП. Тази катастрофа стана причина за разпада на коалицията, която  подкрепяше Орешарски. Сега очаквам БСП да се представят по-добре\", коментира  математикът проф. Михаил Константинов в студиото на \"България сутрин\".\r\n                    \n                    \n                Той е убеден, че БСП със сигурност ще подобри резултата си от предишните евроизбори, защото преди 5 години те са пратили само 4 представители в Европа. Математикът каза още, че не знае как ще се отразят скандалите с оформянето на листата на социалистите на техния резултат и как \"Апартаментгейт\" ще окаже влияние на избирателната активнос на ГЕРБт.\r\nДа не забравяме, че 1 млн. и 400 хиляди са избиратели извън границите на България, където почти не се гласува, уточни той. В момента у нас има 5 млн. и 750 хиляди избиратели, съобщи Константинов и призова всички да гласуват.\r\n\"Има смисъл да гласуваме масово - и заради европейските проблеми, и заради вътрешните\", обясни математикът. По думите му партиите засега не успяха да вкарат европейска тематика, но има още време до евроизборите.\r\n\"Трябва да отбележим, че изобщо в Европа, същинската европейска тематика доста се е изродила. И там има свиване върху националните проблеми\", подчерта проф. Михаил Константинов пред \n\r\nМатематикът и анализатор отбеляза, че независимо от резултатите на 26 май, няма как да се случат предсрочни парламентарни избори у нас преди местните, а най-ранният вариант за подобно нещо е заедно с тях.\n\r\n\"Това е опасен микс. Различни са мотивациите и се изкривяват резултатите и при двата избора\", обясни проф. Константинов.", "date": "2019.04.19", "title": "Местни избори и предсрочни за НС наесен? Константинов: Опасен микс!"}
{"url": "https://www.dnes.bg/temida/2019/04/19/odit-na-vseki-metyr-asfalt-za-da-niama-bezbroi-tragedii.408105", "text": "Да се направи одит на всеки километър на пътната мрежа в България, настояват от неправителствената организация Институт за пътна безопасност.\n\r\nПовод за това станаха обвиненията, които вчера прокуратурата повдигна срещу 7 лица за катастрофата край Своге, отнела живота на 20 души.\n\nСпоред държавното обвинение една от причините за трагедията е некачествено изпълнен ремонт на пътя и несъобразена скорост. \n\r\n\"Крайно време е премиерът да накара Агенция \"Пътна инфраструктура\", МВР, новосформираната държавна агенция, Министерството на транспорта да започнат да си вършат работата и спешно да се предприемат одити по пътна безопасност в цялата страна\", каза основателят на института Диана Русинова пред bTV. \n                    \n                    \n                \r\nСпоред нея, ако това не се случи, такива трагедии ще бъдат безброй и в бъдеще. В Института пък всеки ден пристигали сигнали за бутафорни мантинели по пътищата.\n\r\n\"Призовавам премиера Бойко Борисов да спре да иска оставките на този или онзи, а да вземе най-после да уволни дисциплинарно Дончо Атанасов\", заяви Русинова. \n\r\nДончо Атанасов е един от обвинените от прокуратурата за катастрофата.  \n\r\nТой е бивш член на Управителния съвет на държавната агенция \"Пътна ифраструктура\" и е обвинен за това, че в качеството си на член на агенцията, не е изпълнил служебните си задължения, регламентирани в Закона за пътищата и в Правилата за работа на УС на АПИ, с цел да набави за ДДЗД \"Трейс Своге\" облага. \n\r\nТой е с мярка за неотклонение \"Парична гаранция\" в размер на 10 000 лева.\n\r\nДругите клиенти на прокуратурата са колегата на Атанасов - Светослав Глосов, изпълнителния директор на компанията изпълнител на ремонта - \"Трейс Своге\", както и технически ръководител, началник на Асфалтова база и инженер.", "date": "2019.04.19", "title": "Одит на всеки метър асфалт,за да няма безброй трагедии!"}
{"url": "https://www.dnes.bg/stranata/2019/04/19/tejko-ptp-sys-zaginal-zatvori-glaven-pyt-v-slivensko.408116", "text": "Един човек е загинал, а двама са ранени при тежък пътен инцидент, който затвори главен път І-6 в района на сливенските селата Трапоклово и Горно Александрово.\r\nСигналът за произшествието е получен в 08.50 часа. Инцидентът е станал между два леки и един товарен автомобил.\r\nДвижението се пренасочва за пътуващите в посока Бургас през село Драгоданово - с. Зимница - АМ \"Тракия\", пътуващите в посока София се отклоняват от кръстовище \"Петолъчка\" в посока АМ \"Тракия\".\r\nЕкипи на Пътна полиция регулират движението. На мястото на инцидента се извършват процесуално-следствени действия.\r\nРаботата по случая продължава.", "date": "2019.04.19", "title": "Тежко ПТП със загинал затвори главен път в Сливенско "}
{"url": "https://www.dnes.bg/obshtestvo/2019/04/19/monahini-gotviat-na-papata-u-nas-no-kakvo-taina.408108", "text": "Монахини ще приготвят храната за папа Франциск по време на посещението му в България в началото на май. Информацията за менюто обаче е поверителна.\n\nДали Светият отец ще опита традиционни български гозби, не е ясно, тъй като информацията е част от мерките за сигурност и не  може да бъде оповестена.\r\nПапата ще пристигне на българска земя в неделната сутрин на 5-ти май, заедно с официална делегация от около десетина души, и придружаван от швейцарски гвардейци и ватикански жандарми.\r\nВсе още не е ясно как ще бъде транспортиран папамобилът, с който той ще направи обиколка на площад \"Княз Александър Първи\" в София, съобщават за Дарик от пресслужбата на Католическата църква у нас.   \n                    \n                    \n                \r\nВ програмата на папа Франциск са включени поредица от срещи с представители на българските власти, на Българската православна църква и на католическата общност.\r\n \r\nЕдинствената историческа забележителност, която папата ще посети, е патриаршеската катедрала \"Свети Александър Невски\", където ще се помоли пред иконостаса на Светите братя Кирил и Методий.\r\n \r\nНай-значимото и масово събитие с участието на Светия отец ще бъде неделната литургия, която ще се проведе на площад \"Александър Първи\" с участието на над 7 хиляди души. Площада папата ще обиколи със своя папамобил, който ще бъде транспортиран до България с камион или със самолет.", "date": "2019.04.19", "title": "Монахини готвят на папата у нас, но какво - тайна"}
{"url": "https://www.dnes.bg/stranata/2019/04/19/ot-revnost-zatvornik-ubil-liubovnika-si.408111", "text": "Венелин Трампов, който беше арестуван за убийството на Георги Гривнев, е бил любовник на жертвата си, съобщава \"Телеграф\".\r\n\n\n\r\nТрупът на Гривнев беше открит край Смолян преди два дни. Криминалистите разкриха кой е убиецът му на следващия ден. \r\nТрампов и Гривнев имали любовна връзка, започнала от затвора. 24-годишният Венелин и почти двойно по-възрастният от него Георги се сближили зад решетките. \r\n41-годишният мъж си уговорил среща с приятеля си, но Трампов довел Марин Терзийски. Това ядосало Гривнев и станало причина за скандал от ревност. Това съобщиха неофициално от обвинението. \r\nДвамата мъже се сбили, а Венелин счупил подезичната кост на Гривнев докато го душал.\r\nСлед това заедно с Терзийски пренесли тялото на около 4 км в гората, съблекли го по слипове и го покрили с борови клонки.", "date": "2019.04.19", "title": "От ревност: Затворник убил любовника си"}
{"url": "https://www.dnes.bg/notifikacii/2019/04/19/kyso-syedinenie-prichinilo-pojara-v-notr-dam.408109", "text": "Пожарът в Нотр Дам най-вероятно е започнал от късо съединение, съобщава служител на съдебната полиция. Това е заключението на първото разследване на трагедията.\r\nПървоначалният оглед на катедралата бе направен още в сряда, но тъй като сградата е все още крехка и има опасност за безопасността на разследващите, овъглената вътрешност на Нотр Дам все още не е оценена. \n\n\nЗасега разследващите са стигнали до извода, че пожарът е бил инцидент, след като са разпитали служителите в катедралата, както и работниците, отговорни за реконструкцията й.\r\nБлизо 40 души са свидетелствали във връзка с огъня, съобщават от парижката прокуратура.\r\n                \n                Според информация на вестник Le Parisien, разследващите търсят причината в компютърна грешка или временните асансьори, които работниците използват за реновацията на църквата. Но от съдебната полиция отказват да коментират тези версии. Прокуратурата казва, че \"всички следи ще бъдат проверени\".\r\nСлед като Нотр Дам ще бъде затворен за посетители в следващите няколко години, ректорът на католическата енория предложи временна структура да бъде изградена на площада пред катедралата. Местната власт даде своето одобрение още в четвъртък, стига \"всички технически ограничения да бъдат спазени\".", "date": "2019.04.19", "title": "Късо съединение причинило пожара в Нотр Дам"}
{"url": "https://www.dnes.bg/obshtestvo/2019/04/19/sred-pyrvencite-v-evropa-vsiako-vtoro-rajdane-u-nas-sekcio.408113", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКак да се подготвите за ключовите 9 месеца на бременност и да ги преминете в спокойна атмосфера и здраве? Отговори на тези въпроси ще дадат специалисти и журналисти по време на най-голямото събитие, посветено на бременността, раждането и родителските грижи - десетият юбилеен форум \"Бременност и детско здраве\". \n\n\"Тази година по-специалното е светският блок, който правим. Срещаме публиката с известни личности, с които ще си говорим за бременността. Насочваме вниманието към един много важен проблем – отговорният информиран избор къде ще роди майката. Ние събираме хора с призвание, отдадени на работата със семействата, посочи главният редактор на puls.bg Румяна Тасева.\r\n                    \n                    \n                По думите й българката все още се страхува от раждането. \"Стремим се да преодолеем стреса около него\", посочи Тасева.\n\r\nТя отбеляза в студиото на \"България сутрин\", че е желателно всеки предварително да се регистрира за събитието, за да има място. То ще се проведе този уикенд (20-21) в Зала 3 на НДК.\n\r\n\"Почти 50% от ражданията в България са със секцио. Ние сме на едно от челните места в Европа. До нас се нареждат още 5-6 държави в света. Съществена причина затова са акушер-гинеколозите. Те трябва да информират майките за рисковете от цезаровото сечение. Липсата на информация винаги води до страх. Младите семейства трябва да са максимално ориентирани що е то нормално раждане. Само когато хората са информирани, могат да вземат правилното решение\", подчерта директорът на \"Майчин дом\" проф. Иван Костов.\n\r\n, че все по-често хората се информират от интернет.\n\r\n\"Там може да се намери много вярна информация, но и много измислици. Нека хората се доверяват на лекарите\", подчерта за финал той.", "date": "2019.04.19", "title": "Сред първенците в Европа: Всяко второ раждане у нас - секцио"}
{"url": "https://www.dnes.bg/crime/2019/04/19/bareta-si-poiska-podkup-za-da-vyrne-otkradnata-kola.408140", "text": "Барета на ръководна позиция е била задържана вчера в София, докато иска откуп от жена, за да върне открадната й кола \"Мерцедес\", съобщи главният секретар на МВР главен комисар Ивайло Иванов.\r\nТой отказа да съобщи каква сума е поискал служителя на Специализирания отряд за борба с тероризма, които вече е в ареста за 24 часа.\r\nБаретата е ръководна позиция, рангът му е по-висок от началник на група, каза Иванов без обаче да уточни на какъв пост е задържаният.\r\nСигналът за поискан откуп е бил получен вчера в СДВР.\r\n\"Направен е констативен протокол, описани са паричните средства. Знаело се е мястото, където ще бъде проведена срещата. Водено е скрито наблюдение. Тъжителката е отишла там. Лицето, което се е явило за разговор е било задържано\", допълни Иванов. \r\nЗаради случая започва проверка в СОБТ.", "date": "2019.04.19", "title": "Барета си поиска подкуп, за да върне открадната кола "}
{"url": "https://www.dnes.bg/obshtestvo/2019/04/19/forum-bremennost-i-detsko-zdrave-polezna-informaciia-i-cenni-syveti.408112", "text": "Остават броени дни до юбилейното издание на Форум бременност и детско здраве, който за 10-и път ще отговори на най-важните въпроси на бъдещите и настоящи родители и ще разгледа нови полезни тематични аспекти, изведени от опита на водещи български специалисти. Форумът се организира от водещия здравен сайт Puls.bg и предстои да се проведе на 20 и 21 април, в зала 3 на НДК под патронажа на Столична община.\n\r\nОсвен полезна информация и ценни съвети от топ специалисти, Форум бременност и детско здраве е подготвил и томбола с много награди. Трима от посетителите ще спечелят безплатен преглед за фетална морфология от специализирана болница в София. Феталната морфология e един от най-важните ултразвукови прегледи по време на цялата бременност и представлява обследване за структурни аномалии на плода.\r\n                    \n                    \n                Бъдещите и настоящите родителите могат да спечелят още комплект за кърмене, комбиниран уред за готвене на пара и блендър, музикален шезлонг, дигитален бебефон, играчки, козметика и още десетки полезни принадлежности за новия член на семейството, както и робот прахосмукачка и ваучер за избелване и почистване на зъби. В томболата могат да участват всички регистриралите се за събитието . Участието във Форума и томболите е безплатно. \n\r\nПървият ден на Форум бременност и детско здраве ще се фокусира върху важните моменти в развитието на новия живот. Кои ехографски изследвания са днешният златен стандарт при проследяването на бременността – на този въпрос ще отговори акушер-гинекологът д-р Кристина Чачева. Проф. д-р Алексей Савов, началник на Националната генетична лаборатория, ще разкрие пред аудиторията детайли за т. нар. неинвазивни ДНК пренатални тестове (тестове преди бременността), с които се изследва здравето на бъдещото бебе. Проф. д-р Иван Костов ще разгледа етапите на раждането и разясни смисъла на прилаганите интервенции в хода му. За информирания избор при раждането ще говори водещият адвокат по медицинско право Мария Шаркова.\n\r\nОсвен полезна информация бъдещите и настоящи родители ще имат възможност да се срещнат и с водещата на новините по Десислава Атанасова и радиоводещият Симеон Колев, които ще споделят своя опит в родителството. Известната влогърка Антоанет Пепе, която всекидневно споделя с хилядите си последователи в социалните мрежи някои тънкости и предизвикателства в родителството, също е част от светския панел на юбилейното 10-о издание. \n\r\nВторият ден на Форум бременност и детско здраве ще акцентира върху грижите за детето. Д-р Йордан Георгиев ще очертае задължителните ключовите моменти, през които трябва да премине първата среща с педиатъра. Доц. д-р Лалка Рангелова ще коментира основните стъпки и съвременни предизвикателства в захранването на бебето. Д-р Василка Юрукова ще сподели какво още може да се крие зад кожните алергии при децата. И този път Форум бременност и детско здраве е приготвил забавления, игри и награди в интерактивните си панели.  \n\r\nНа 21 април в рамките на форума ще бъдат наградени и победителите в класацията на Puls.bg \"Специалистите, на които имам доверие“. За трета поредна година инициативата ще отличи спечелилите доверието на родителите медици в областта на майчиното и детско здравеопазване и родилните отделения от цялата страна.\n\r\nПълна информация за събитието – програмата, лектори, награди и локация може да намерите на, където може да се регистрирате безплатно. Новини за форума може да намерите и на https://www.facebook.com/ForumBremennost/ и на https://www.instagram.com/forumbremennost/ \n\r\nПартньори на Форум бременност и детско здраве са Philips Avent, Future Health, МБАЛ „Надежда“, Cells4life, SelenaCells. УМБАЛ „Александровска“, Медикъл Дент, iRobot и Биорегенерация.  \r\nМедийни партньори на събитието Форум бременност и детско здраве са Bulgaria ON AIR, Dnes.bg, Az-jenata, Az-deteto, Tialoto.bg; Радио Family, сп. 9 месеца; Новите родители, Първите седем, Дневникът на мама и татко, Bebok.eu, Mama Ninja, Mama mia, София играе, БГ радио, Streamer.bg.", "date": "2019.04.19", "title": "\"Форум бременност и детско здраве\"  - полезна информация и ценни съвети"}
{"url": "https://www.dnes.bg/politika/2019/04/19/promeni-v-ns-anna-aleksandrova-stava-shefka-na-pravnata-komisiia.408120", "text": "Анна Александрова от ГЕРБ ще оглави правната комисия в парламента, решиха депутатите.\nДо промяната се стигна, след като Данаил Кирилов оваканти шефското място в комисията по правни въпроси, тъй като бе избран за министър на правосъдието. Тази рокада пък се наложи, защото досегашният министър Цецка Цачева подаде оставка заради разразилия се скандал през последните седмици \"Апартаментгейт\".\n\r\nПовече от две седмици не беше ясно кой ще ръководи правната комисия в парламента. До момента Анна Александрова бе неин член.\n\r\nСлед като бе избрана за председател на правната комисия, Александрова бе освободена като член на комисията по икономическа политика и туризъм. За сметка на това тя влиза в състава на комисията по взаимодействието с неправителствените организации и жалбите на гражданите.\n                    \n                    \n                \r\nЗаради оставката на Делян Добрев като депутат се наложиха и промени в енергийната комисия. За неин шеф бе избран Валентин Николов от ГЕРБ.\n\r\nМиналата седмица Добрев напусна парламента, след като и неговото име бе замесено в \"Апартаментгейт\".", "date": "2019.04.19", "title": "Промени в НС: Анна Александрова става шефка на правната комисия"}
{"url": "https://www.dnes.bg/sofia/2019/04/19/pak-skandal-v-uchilishteto-v-bankia.408098", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНов скандал избухна в училище в Банкя. От Националния инициативен комитет за качествена и иновативна образователна система предоставиха на медиите запис, в който се чува как учителка се оплаква от репресии от страна на директорката на учебното заведение. \n\nПреподавателката потвърждава, че все още е в сила забраната за комуникация между учители и родители. Междувременно стана ясно, че и трите проверки направени в училището показват, че има констатирани нарушения.\n\r\nВ \"България сутрин\" част от недоволните родители обясниха, че има много сигнали за нередности в училището и дори е сезирана прокуратурата. Те допълниха, че искат директорката да бъде отстранена от длъжност, докато тече цялостна проверка на учебното заведение.\n                    \n                    \n                \r\n\"В училището има много жалби. Има сигнали в прокуратурата. Учители и родители споделят, че атмосферата в училището е много тягостна. Очакваме безкомпромисни мерки от министъра на образованието\", казаха недоволни родители и продължиха:\r\n\"Искаме директорката да бъде отстранена докато тече проверката. Не може да има толкова сигнали, а тя да продължава да работи. Никой не желае да саботира учебния процес, а просто искаме смяна на ръководството\".\r\nНа съвсем друго мнения пък бяха защитниците на директорката Весела Неделчева. Те са категорични, че скандалът е изфабрикуван и цели единствено да се наруши реда в учебното заведение. Час от учителите подкрепиха думите им и споделиха, че атмосферата в училището е изключително добра и скпокойна.\n\r\n\"Тук не говорим за конкретен педагог. Неделчева е в пенсионна възраст и за нея не е проблем още утре да си тръгне. Тук става дума за шантаж. Това е тормаз, който само ще наруши реда в училището. Никой няма информация протоколи от държавната агенция за закрила на детето\", ", "date": "2019.04.19", "title": "Пак скандал в училището в Банкя"}
{"url": "https://www.dnes.bg/sofia/2019/04/19/fandykova-s-chetvyrti-mandat-kato-kmet-na-sofiia-shte-vidim.408128", "text": "Столичната кметица Йорданка Фандъкова, която довършва третия си мандат на този пост, призна, че още не е решила дали да влезе в надпреварата и на изборите през есента. \n\n\n\n Тя вече има подкрепата на столичната организация на ГЕРБ, за да се бори за поста за пореден път, но дали ще се съгласи - предстои да видим.  \n\r\nОтносно скандала около строителството на небостъргача \"Златен век\" тя повтори позицията на Столичната община, че разрешителното за строителство е изтекло в края на 2018 г. \n\r\nКонтролът върху законността е на ДНСК, те има своя позиция и имат право да я защитават, уточни кметът.\r\n \r\n\"Когато има спорове, знаете, че в правовата държава те се решават в съда. На срещата при премиера беше казано ясно, че поправката в закона (станала известна като поправката \"Артекс\") не важи за този обект, допълни Фандъкова пред bTV.\n                    \n                    \n                \r\n\"Строителството в тази зона на София - в жк. \"Лозенец“, е това, което е  заложено в общия устройствен план от 2007 година. Заложеното там е  строителство на доста по-ниска сграда“, обясни тя. \n\r\nКметицата подчерта, че е не е вярна информацията за предвиден ремонт на кръстовището и надлез на стойност 20 млн. лв. пред спорната сграда.\n\r\nОтносно ремонта на ул. \"Граф Игнатиев\" тя уточни, че той все още е строителна площадка – отстраняват се нередности и предстои озеленяване.\n\r\nВъпросът с ограничителите е сериозен, затова се намесих и поисках да бъдат заменени с елементи, които да бъдат по-сигурни за хората, коментара Фандъкова.\r\n \r\nРемонтът на ул. \"Граф Игнатиев\" трябва да приключи до края на май, ако фирмата изпълнител се забави, ще плащат по 200 лв. на ден неустойки, обяви кметът.", "date": "2019.04.19", "title": "Фандъкова с четвърти мандат като кмет на София? Ще видим!"}
{"url": "https://www.dnes.bg/obshtestvo/2019/04/19/generalyt-s-veruiu-bylgariia-nikoga-niama-da-zagine.408106", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"България не умря до сега и тя няма никога да загине! Българският народ, при всичките си недостатъци и може би единствените си добродетели – трудолюбието и любовта към родната земя, ще живее вечно, въпреки всички катаклизми\".\n\r\nТези велики думи са на генерал Стефан Тошев - български офицер, един от героите от Първата световна война. Документалната поредица \"\" на сдружение \"Българска история\" и ЗАД \"Армеец\" разказва за неговите безсмъртни подвизи в седмица си епизод. \n\n\n\nСтефан Тошев е роден в Стара Загора през 1859 г. През Руско-турската война му се налага да бяга със семейство си, след като през юли 1877 г. турците опожаряват града и избиват над 14 000 души от местното население. Тъй като родителите му не го пускат да стане доброволец в Опълчението, Стефан бяга и на 18 години става военен преводач. \n                    \n                    \n                \r\nМалко по-късно той избира военната професия и постъпва в току-що откритото Военно училище в София. Сръбско-българската война през 1885 г. го заварва като капитан и командир на Трънския отряд. Още на 3 ноември Тошев влиза в бой с настъпващите сърби и успява да ги задържи, но получава заповед да отстъпи. Капитанът мотивира войниците си с думите: \"Хайде момчета, на Сливница ни чакат. Там ще се решава съдбата на България. Ще почиваме в Белград.\"\n\r\nДружината му пристига на позицията в Сливница и участва в атаката на височината Мека Цръв, както и в превземането на Три уши. Тук, начело на атаката, Стефан Тошев е ранен в двата крака и санитарите го откриват на бойното поле в безсъзнание.\n\r\nКато офицер Тошев насърчава инициативата у подчинените си, а неговото верую е: \"На нас предстои борба, която ще спечелим само с труд, постоянство, интелектуално и служебно самоусъвършенстване и пълна преданост на святото дело, на което служим\".\n\r\nТошев е бил бохем по душа, със слабост към веселите компании и хубавите жени. Военното неподчинение също му е било присъщо. През Междусъюзническата война генералът командва Пета армия около Кюстендил и отказва да отстъпи, както иска Главното командване и  в крайна сметка се оказва прав. Затова и получава чин генерал-лейтенант.\n\r\nПо време на Първата световна война (1915 – 1918) Стефан Тошев е командир на III българска армия (октомври 1915 – декември 1916), която през 1916 година води успешни боеве на Добруджанския фронт срещу руско-румънски войски. След конфликти с командващия съюзническите войски на Дунавския фронт и в Добруджа германския фелдмаршал Аугуст фон Макензен, е сменен с генерал Стефан Нерезов.\n\r\nОт юни 1919 г. преминава в запаса.  Генерал от пехотата Стефан Тошев умира на 27 октомври 1924 г. в Пловдив.", "date": "2019.04.19", "title": "Генералът с верую: България никога няма да загине!"}
{"url": "https://www.dnes.bg/obrazovanie/2019/04/19/vmro-sreshtu-rektora-na-vtu-alarmirat-za-narusheniia-i-represii.408155", "text": "От ВМРО алармират за редица нарушения и репресивно отношение от страна на ректора на Великотърновския университет \"Св. св. Кирил и Методий\". Според воеводите проф. д-р Христо Бонджолов погазва законите, правилата на академичната и студентската автономия, уволнява преподаватели и изключва студенти. Затова и те настояват за спешна среща с премиера Бойко Борисов по случая, както и с просветния министър Красимир Вълчев.\n\r\n\"Така държавата най-сетне ще се намеси и този ректор да бъде спрян в своите груби и противозаконни действия\", отсече Александър Сиди.\n\r\nДепутатите от ВМРО съобщиха, че значителна част от ръководството на университета е уволнено, студенти се изключват, а единствената цел била Бонджолов да спечели служебно изборите за ректор на 20 май.\n                    \n                    \n                \r\nВчера е било осуетено и провеждането на избори за представители на студентите в Общото събрание, посочиха още воеводите.\n\r\n\"Бях отстранен от поста помощник ректор и трябваше да водя дела, за да бъда възстановен на тази длъжност. Бях отстранен, защото критикувах постъпката на ректора като член на Академическия съвет. Този човек наложи дух на страх и подчинение. Единственият инструмент за управление е репресия, уволнения и заплахи\", настоя доц. Милен Михов.\n\r\nТой посочи и че със сега действащия закон се дават изключителни правомощия на ректорите. Затова и от ВМРО ще настояват за промените, които ще гарантират контрола на държавата върху държавните училища.\n\r\n\"Законът, направен някога с добрата идея, че академичната общност е образована и може да се самоуправлява, е дала изключителни правомощия на ректора. Той е председател на Академическия съвет, той е работодател на всички преподаватели, той се разпорежда с финансите на университета и носи материална отговорност. Когато един човек няма качества или има лоши мисли, може да злоупотреби с такава власт\", каза още Милен Михов.", "date": "2019.04.19", "title": "ВМРО срещу ректора на ВТУ, алармират за нарушения и репресии"}
{"url": "https://www.dnes.bg/temida/2019/04/19/liutvi-mestan-otnovo-s-10-000-leva-garanciia-imal-s-kakvo-da-ia-plati.408154", "text": "На лидера на ДОСТ Лютови Местан бе наложена мярка за неотклонение \"парична гаранция\" в размер 10 000 лева с постановление от окръжна прокуратура Кърджали. \n\n След катастрофата, която отне живота на 6-месечнто бебе, на Местан бе наложена същата парична гаранция, която обаче бе отменена заради неясноти относно имущественото състояние на обвиняемия.\r\nПроверка обаче установи, че Местан е декларирал 87 хиляди лева пред Сметната палата през 2017 г.\r\nТова даде всички основания на Окръжния съд да наложи окончателната гаранция.", "date": "2019.04.19", "title": "Лютви Местан отново с 10 000 лева гаранция, имал с какво да я плати "}
{"url": "https://www.dnes.bg/akoshtete-vqrvaite/2019/04/19/deva-bliznaci-5-zodii-koito-niama-kak-da-izlyjete.408126", "text": "Понякога е трудно да разпознаеш лъжата и измамата. Част от зодиакалните знаци обаче усещат, когато някой не им казва истината. Те имат силна интуиция и ненавиждат, когато някой ги гледа в очите и ги лъже. Разпознават изпечените лъжци и манипулатори. Тези зодии се доверяват трудно и са подозрителни, но това поне им помага - рядко се заблуждават.\r\n\r\nНяма как да измамите Девите. Те сякаш имат вграден детектор за лъжи и успяват да познаят, когато някой изрича нещо невярно. Остроумни са, мислят много, събират нужната информация и анализират всичко чуто. Ако имат усещането, че някой ги лъже, ще направят истинско разследване, за да установят дали е така. Най-хубавото е, че забелязват и малките детайли, не пропускат нищо.\r\n \r\n\r\nОбщуват страшно много и с доста различни хора. Затова са свикнали да различават лъжата - просто имат много опит. Само ако имат дори най-малкото подозрение, че някой ги лъже, те знаят какви въпроси да зададат, за да хванат човека в крачка. А и знаят как да получат конкретни отговори. Могат да разберат лъжата, дори само от интонацията на другия.\r\n\r\n\r\nКазано е, че не трябва да лъжете Скорпиона, защото ще си навлечете неприятности и той повече никога няма да ви вярва. Като водни знаци, те имат много силна интуиция и почти веднага усещат лъжата. Освен това имат детективски наклонности и веднага ще започнат собствено разследване. Ще ви разкрият и нищо няма да ги спре, докато не намерят истината. Скорпионите толкова ще се наранят, че ги лъжете, че ще искат да ви го върнат, а и повече няма как да спечелите доверието им.\r\n \r\n", "date": "2019.04.19", "title": "Дева, Близнаци... 5 зодии, които няма как да излъжете"}
{"url": "https://www.dnes.bg/notifikacii/2019/04/19/germaniia-sydi-92-godishen-pazach-na-lager-za-5230-ubiistva.408158", "text": "92-годишният Бруно ще е в основата на едно от последните дела, свързани с престъпленията на нацистите. Макар и да е прекарал само няколко месеца като пазач на концентрационен лагер в Полша, той е обвинен в съучастие и подбуждане към 5230 убийства, пишат от немския вестник Die Welt.\r\nДевет месеца – толкова време прекарва Бруно Д. като пазач на лагера – от 9 август 1944 до 26 април 1945 година.  Напуска три дни преди германците да се предадат. Тогава той е бил едва на 17. \r\nМъжът признава, че е виждал как хората биват откарвани в газовите камери, а след това труповете били изнасяни от там, но станал охрана на лагера, не защото симпатизирал на нацистите, а защото имал болно сърце, което го спасило от това, да стане част от армията.\r\n                \n                \"Какво щеше да се промени ако бях напуснал? Щяха да намерят някой друг на мое място“, казва той по време на разпит миналата година.\r\n\"Чувствах се ужасно за хората. Не знаех защо са там. Само знаех, че са евреи, които не са направили нищо лошо на никого“, допълва той.\r\nПопитан дали съжалява, Бруно отговаря: \"Те имаха право да живеят като всеки друг човек на Земята. Но Хитлер и партията му бяха против това.“\r\n ", "date": "2019.04.19", "title": "Германия съди 92-годишен пазач на лагер за 5230 убийства"}
{"url": "https://www.dnes.bg/sofia/2019/04/19/zaradi-cska-i-levski-problemi-v-dvijenieto-v-centyra.408162", "text": "Заради мача между ЦСКА и Левски, който ще се играе в събота от 17.15 часа, утре ще има  затруднения в движението в София, информира МВР.\n\r\nЗа опазването на реда Столичната полиция предприема редица мерки за охрана.\n\r\nНа изградени контролно - пропускателни пунктове в района на спортното съоръжение полицаи ще извършват щателна проверка на всички посетители на футболния мач. Предприети са стриктни мерки за недопускане на посетители, които имат наложена съдебна забрана за посещение на спортни мероприятия. \n\r\nМалолетни ще се допускат на територията на стадиона само с пълнолетен придружител и предварително попълнена декларация, която може да бъде изтеглена и от интернет.\n                    \n                    \n                \r\nУниформените ще следят и за недопускане на зрители във видимо нетрезво състояние, както и за носене на забранени предмети и вещи - огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри. \n\r\nАнгажимент по охраната на спортната среща имат частни охранителни фирми, чиято задача е да следят за опазване на реда на територията на стадиона по време на провеждане на срещата. При дейността си те ще бъдат подпомагани от полицейски служители, които ще се намесват при възникнала необходимост.\n\r\nВратите за посетители ще бъдат отворени в 15.15 часа, добре е зрителите да се възползват от тази възможност, за да не се получи струпване пред входовете на стадиона в последния момент, призовават от СДВР.", "date": "2019.04.19", "title": "Заради ЦСКА и Левски: Проблеми в движението в центъра"}
{"url": "https://www.dnes.bg/eu/2019/04/19/chistka-v-uchilishta-v-barselona-chervenata-shapchica-e-seksistska.408161", "text": "Няколко училища в испанския град Барселона решиха да се борят със \"стериотипите\" и \"сексизма\", плъзнал из лавиците на библиотеките им. Едно от тях вече премахна над 200 детски книги, включително \"Червената шапчица\" и история за легендата за Свети Георги, пише в. \"Гардиън\".\n\nУчилищната библиотека с около 600 книги за деца бе \"проверена\" от асоциация на детски клубове \"Espai i Lleure\", като част от проект, който има за цел да покаже скрито сексистко съдържание.\r\nОрганизацията направила преглед на героите във всяка книга – дали имат реплики, какви са им ролите, и открили, че 30 на сто от книгите са много сексистки, със силни стереотипи и \"без педагогическа стойност\".\n                    \n                    \n                \r\nСред тях са няколко версии на приказката за Червената шапчица и на историята за св. Георги, популярно четиво в Каталуня, която отбелязва деня на светията на 23 април. Книгите са премахнати от лавиците, а \"по-нестереотипните\" са оставени, пише БНР. \n\r\nПо този пример едно от училищата ще създаде комисия по полова равнопоставеност, за да направи преглед на книгите.", "date": "2019.04.19", "title": "Чистка в училища в Барселона: Червената шапчица е сексистска"}
{"url": "https://www.dnes.bg/temida/2019/04/19/ubiecyt-na-5-godishniia-nikita-na-nosilka-v-syda.408165", "text": "\nРуският гражданин Герман Костин, който получи доживотна присъда за убийството на 5-годишния Никита през 2015 г., обжалва решението на съдиите. \n\n\n В затвора той се бил разболял и днес дойде на носилка в Апелативният съд, който разглежда протеста му срещу тежкото наказание.\n\r\nСофийският градски съд даде доживотна присъда без право на замяна на Костин. \n\r\nТялото на 5-годишния Никита беше намерено в куфар.\n\r\nНа 8 февруари 2015 г. под предлог, че ще ги закара до морето, Костин качил Никита и майка му Анна Леонтиева в автомобил. Стигнали в Приморско, престояли там по-малко от час, но се върнали само Костин и малкият Никита.\r\nТялото на майката беше намерено разчленено в резерват \"Перла\" близо месец по-късно. Трупът на детето бе открито от случайни граждани.\n                    \n                    \n                \r\nДНК на Костин беше намерена на кърпата, с която е бил завит Никита. Според прокуратурата така абсолютно категорично е била доказана неговата вина. Детето е било задушено.\n\r\nДругото основно доказателство са видео кадри от камери по пътя от София до Пасарел – според прокуратурата ясно личи маршрутът на Костин. Той е засечен в Пасарел чрез клетката на мобилния си телефон.\n\r\nМалкият Никита е убит между 8 и 10 февруари 2015 г., а куфарът с тялото му е престоял повече от месец край езерото в Пасарел.\r\n ", "date": "2019.04.19", "title": "Убиецът на 5-годишния Никита на носилка в съда"}
{"url": "https://www.dnes.bg/stranata/2019/04/19/vremeto-prez-uikenda-oblaci-dyjd-v-planinite-i-sniag.408152", "text": "През следващото денонощие облачността над страната ще е разкъсана, често значителна. На места ще превали слаб дъжд, в планините над 1300 м - слаб сняг, според прогнозата за времето на НИМХ-БАН.\r\nАтмосферното налягане ще е по-високо от средното за месеца, през деня ще се задържи почти без промяна.\r\nЩе духа до умерен, в източните райони и временно силен североизточен вятър и температурите ще се понижат. Минималните ще бъдат между 1 и 6 градуса, максималните - между 10 и 15 градуса, в крайните югозападни райони до 18.\r\nНад Черноморието облачността ще е променлива, често значителна и на места, главно в южната част ще превали дъжд. Ще духа умерен до силен североизточен вятър. Максималните температури ще са 10-12 градуса. Температурата на морската вода е 11-12 градуса. Вълнението на морето ще е 3-4 бала.\r\n                    \n                    \n                Над планините ще преобладава облачно време и на места ще превали дъжд, над 1300-1400 метра - сняг. Ще духа умерен, по високите и открити части и силен север-североизточен вятър. Максималната температура на 1200 метра ще е около 4 градуса, на 2000 метра - около минус 3 градуса.\r\nПрез нощта срещу неделя в западната половина от страната вятърът ще отслабне, на места и ще стихне; има повишена вероятност за слани.\r\nВ неделя ще е почти без валежи, с променлива облачност. В понеделник облачността отново ще се увеличи и на места ще превали. Вятърът ще се ориентира от югоизток и температурите слабо ще се повишат.\r\n ", "date": "2019.04.19", "title": "Времето през уикенда: Облаци, дъжд, в планините - и сняг"}
{"url": "https://www.dnes.bg/sofia/2019/04/19/tramvai-shte-svyrzva-todor-kableshkov-i-simeonovsko-shose.408166", "text": "В София предстои изграждане на ново трамвайно трасе. То ще минава по булевардите \"Тодор Каблешков“, \"Филип Кутев\" до \"Симеоновско шосе“, каза кметът на София Йорданка Фандъкова.\r\n\"Трамваят ще започне да се изгражда, когато всички участъци на това трасе бъдат изградени. В момента се провежда процедура за избор на изпълнител за разширението на участъка на бул. \"Тодор Каблешков“ - от \"България\" до \"Костенски водопад\". По проект е предвидено в средата да има обособено трамвайно трасе“, коментира Фандъкова.\r\nЗам.-кметът на София Дончо Барбалов допълни, че 3,5 млн. лв. е инвестицията. Изграждаме напълно функциониращата част от булевард \"Филип Кутев\". В момента има 19 км положени тръбна мрежа, бордюри“, каза още той.\r\n                    \n                    \n                Работим много сериозно по цялостното протежение на бъдещия вътрешен  транспортен ринг на София, за да можем да облекчим трафика в центъра на  града, каза още Фандъкова, която провери  ремонтните дейности на бул. \"Филип Кутев\".\r\nВътрешният ринг е  стратегически проект за следващите години, отбеляза тя и допълни,  че сегашната ул. \"Филип Кутев\" е участък от него. Очаквам до средата на юни напълно да бъде завършен, каза кметът.\r\nОт неделя  започва изграждането на канализационен колектор за отводняването на  квартал \"Кръстова вада\" и отводняване на бъдещия пробив по бул. \"Тодор  Каблешков\", което ще затрудни чувствително движението по ул. \"Хенрих  Ибсен\", която хората познават повече като ул. \"Сребърна\". Няма да се  спира движението, но ще е силно затруднено.\r\nСтеснението ще се прави на  малки участъци от по 70 - 100 метра. 150 дни е целият проект, така че съобразено за 15 септември да може да бъде отворен булевардът изцяло, допълни Барбалов.", "date": "2019.04.19", "title": "Трамвай ще свързва \"Тодор Каблешков\" и \"Симеоновско шосе\""}
