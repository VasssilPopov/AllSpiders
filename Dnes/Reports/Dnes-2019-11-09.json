{"url": "https://www.dnes.bg/za-da-se-razbirame/2019/11/09/6-jiteiski-uroci-koito-roditelite-ni-davat.429022", "text": "Всички сме чували много съвети и житейски уроци от родителите ни. Някои от тях сме послушали, други – не. Но истината е, че опитът на родителите ни може да ни бъде полезен, стига да се вслушаме навреме в мъдростта. Понякога ни отнема обаче много време, за да разберем, че са били прави. Някои от тези съвети може и да сте чували, а някои не сте, но със сигурност биха ви били полезни.\r\n\r\nДецата не се интересуват от скъпи дрехи, но едва ли има дете, на което да не е било казвано в някакъв момент, че трябва да подбира внимателно облеклото си. Този родителски съвет съвсем не е лишен от логика – колкото по-рано децата и подрастващите се научат да се обличат подходящо, да са спретнати, чисти, толкова по-лесно ще им бъде като станат по-зрели. Представителното облекло говори за личността също както и поведението и възпитанието.\r\n                    \n                    \n                \n                \n                \n                \r\nНа всеки се е случвало да каже нещо, което да не е на място и в точния момент. Като опит за превенция на подобни неудобни ситуации, често сме чували като деца репликата: „Ако нямаш какво да кажеш, по-добре си замълчи“. Защото родителите ни също са го изпитали през годините и опитът им ги е научил, че има ситуации, в които е по-полезно да се замълчи, отколкото да се кажат неподходящи неща, уронващи авторитета ни по някакъв начин.\r\n", "date": "2019.11.09", "title": "6 житейски уроци, които родителите ни дават "}
{"url": "https://www.dnes.bg/eu/2019/11/09/30-godini-sled-stenata-merkel-prizova-evropa-da-brani-demokraciiata.429092", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nГерманският канцлер Ангела Меркел призова Европа да брани свободата и демокрацията в реч по случай честванията на 30 години от падането на Берлинската стена, предаде Франс прес.\n\r\n\"Ценностите, на които се основава Европа, трябва винаги да бъдат защитавани. Трябва и в бъдеще да има ангажименти в подкрепа на демокрацията, свободата, човешките права и толерантността\", заяви Меркел в Параклиса на помирението, издигнат близо до мястото на някогашната Берлинска стена, която разделяше германската столица по време на Студената война. \n\n\n\"Трябва в бъдеще да се ангажираме в защита на ценностите на Европа“, добави канцлерката.\n                    \n                    \n                \n                \n                \n                \r\n\"Девети ноември ни напомня, че трябва да се борим срещу омразата, расизма и антисемитизма\", отбеляза Меркел. Днешната дата в Германия е и годишнина на т.нар. Кристална нощ от 1938 г., когато нацистите опожаряват синагогите в страната.\n\r\n\"Девети ноември е съдбоносен ден за германската история. На днешния ден почитаме и паметта на жертвите на погромите от 1938 г., спомняме си престъпленията против евреите в Германия в нощта на 9 срещу 10 ноември\", отбеляза тя.\n\r\n\"Девети ноември отразява както ужасни, така и щастливи моменти в историята ни, учи ни, че е необходимо решително да се противопоставяме на омразата, расизма и антисемитизма. Този ден ни призовава да правим всичко възможно в защита на свободата и демокрацията, на човешкото достойнство и на правовата държава\", заяви Меркел, цитирана от ТАСС.\n\r\nТя добави, че за падането на Берлинската стена са повлияли в някаква степен събитията в Източна Европа, споменавайки движенията за свобода в Полша, Чехия, Унгария и балтийските страни. \n\r\n\"Призивът за свобода създаде нови демокрации в Централна и Източна Европа. Германия и Европа най-после можаха да се обединят\", заяви канцлерката. \n\r\nВ речта си Меркел обаче не спомена приноса на бившия президент на СССР Михаил Горбачов в процеса на обединение на Германия, отбелязва БТА.", "date": "2019.11.09", "title": "30 години след стената: Меркел призова Европа да брани демокрацията"}
{"url": "https://www.dnes.bg/stranata/2019/11/09/uchenici-presyzdadoha-sybarianeto-na-berlinskata-stena.429089", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРазлични събития за отбелязване на паметната за Европа дата 9 ноември ще има през целия ден и в България. Ученици от Русе пресъздадоха историята по нестандартен начин тази сутрин.\n\r\nЧрез акции и пърформанси възпитаниците на Немското училище \"Фридрих Шилер\" изразяват своето отношение към най-значимите събития от отминалия 20 век. Сред тях са падането на Берлинската стена и жертвите на Холокоста.\n\r\nС пърформанс, в който събарят Берлинската стена, учениците символично припомниха един от най-важните дни от историята на Европа.\r\nПреподавателката им по немски Керстин Хоффман още помни еуфорията, преживяна преди 30 години. Тя е от Източна Германия и си спомня как първоначално не е повярвала на случилото се.\n                    \n                    \n                \n                \n                \n                \r\nПрез учебната година ще има и други инициативи, свързани с иновативното представяне на различните предмети в училището, .", "date": "2019.11.09", "title": "Ученици пресъздадоха събарянето на Берлинската стена "}
{"url": "https://www.dnes.bg/stranata/2019/11/09/bravo-stotici-starozagorci-zalesiha-nova-dybova-gora.429090", "text": "\n\r\nНяколкостотин старозагорци участваха днес в акцията по засаждането на нова дъбова гора, на мястото на опожарената през 2007 година по време на големите пожари над града. \r\n \r\nПървата акция от кампанията \"Да си отгледаме гора, засаждайки 10 000 дръвчета за един ден\" стартира в 10.00 часа.\n\r\nМного старозагорци се включиха в залесяването, след като преминаха инструктаж от Петър Заяков,  директор на Регионалната дирекция по горите. Според Заяков трябва да се засадят 10 000 дъбови фиданки на 20 дка. Теренът бе разделен на бразди, а лесовъди обясняваха технологията за засаждане на доброволците.\n\r\n\"Моята идея е да ангажираме града в озеленяването и да подобрим горския фонд около Стара Загора. Всичко това е важно за чистотата на въздуха, който дишаме и това Стара Загора да става все по-зелена. Благодаря на всички, които са тук и подкрепят идеята. Всяко година ще засаждаме по 10 000 дръвчета, за да си отгледаме заедно гора в покрайнините на нашия град. Сигурен съм, че доброволците ще стават все повече\", каза кметът Живко Тодоров. \n                    \n                    \n                \n                \n                \n                \r\nОбщина Стара Загора осигури безплатен транспорт за всички желаещи, които искат да допринесат за отглеждането на нова гора в района на \"Дъбрава\". \r\n ", "date": "2019.11.09", "title": "Браво! Стотици старозагорци залесиха нова дъбова гора"}
{"url": "https://www.dnes.bg/obshtestvo/2019/11/09/roditeli-na-protest-sreshtu-zakona-za-socialnite-uslugi.429091", "text": "Родители от няколко български града се включиха в националния протест на Сдружение \"Родители обединени за децата\" срещу Закона за социалните услуги, които влиза в сила от 1 януари следващата година.\r\nПротестът се проведе успоредно в осем града на страната.\r\nВ София недоволството прерасна в шествие от Министерския съвет до Народното събрание, като затвори частично движението по булевард \"Цар Освободител\". Родителите се притесняват, че чрез законовите промени, децата им ще могат да бъдат отнемани от социалните служби без тяхното знание и съгласие. \r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \n\r\nСпоред Красимира Ахмедова, представител на организаторите във Велико Търново, основното, което притеснява хората е заложеното противоречие между правата на децата и родителите. \n\nТя отбеляза, че според юристи в новите текстове на закона правата на децата се извеждат като отделен фактор в правната система, като по този начин се противопоставят на правата на тяхното семейство и на техните родители, което е противоконституционно, защото в Конституцията пише, че правата на децата до тяхното пълнолетие се представляват от техните родители. \n                    \n                    \n                \n                \n                \n                \r\n„Притесненията ни са свързани и с това, че намесата в семействата става много лесна. Само при сигнал, дори анонимен, може да се свика мултидисциплинарен екип, който без предупреждение да нахлуе в дома на всяко семейство“, категорична бе Ахмедова. \n\r\nНастояваме за пълна отмяна на Закона за социалните услуги, защото той е срещу нормалните семейства, посочи Иван Спирдонов, цитиран от БТА. Той смята, че България е един от малкото острови на нормалността в Европа и не бива да бъде допуснато това да бъде унищожено. \n\r\nОрганизаторите посочиха, че ще продължат мирните протестни действия, докато бъдат чути.", "date": "2019.11.09", "title": "Родители на протест срещу Закона за социалните услуги"}
{"url": "https://www.dnes.bg/sport/2019/11/09/chelsi-bi-kristyl-palas-s-2-0-vze-vremenno-vtoroto-miasto.429096", "text": "Челси постигна шестата си поредна победа във Висшата лига и след 2:0 над Кристъл Палас се изкачи поне временно на второто място в класирането.\r\nТимът на Франк Лампард изигра много стабилен мач, като допусна само един точен удар към вратата си, а голове на Тами Ейбрахам в 52-та минута и Кристиан Пулишич в 79-та стигнаха за трите точки. Дебют като титуляр за Челси направи 19-годишният десен краен защитник Рийс Джеймс, който през седмицата впечатли с гол за равенството 4:4 с Аякс.\r\n\r\nПреди утрешното дерби между Ливърпул и Манчестър Сити \"сините\" от Лондон са на второто място в класирането с 26 точки, с 1 повече от Сити и на 5 зад лидера Ливърпул.\r\nЛестър също може да размести класирането на върха, тъй като има 23 точки, а по-късно днес приема Арсенал.\r\n\r\n", "date": "2019.11.09", "title": "Челси би Кристъл Палас с 2:0, взе временно второто място"}
{"url": "https://www.dnes.bg/index/2019/11/09/kobrata-i-bukyr-minaha-kantara-predstoi-zdrava-bitka.429093", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНай-добрият ни професионелен боксьор Кубрат Пулев (27-1, 14 с нокаут) и съперникът му Райдъл Букър (26-2, 13) минаха кантара преди срещата им във Фресно, Калифорния. Двубоят е в неделя рано сутринта от около 05.00 часа българско време.\r\n\r\nМеренето премина без проблеми, като двете страни показаха уважение. Двамата се изправят един срещу друг в основния подгряващ мач на голямата битка между Джамел Херинг и Ламонт Роуч за титлата на Световната боксова организация в категория суперперо.\r\n\r\nКобрата закова кантара на 112 кг, което е с 1 по-малко от теглото му при последното излизане на ринга през март срещу румънеца Богдан Дину.\r\n\r\nБукър показа същите килограми, като също е малко по-лек от последната си битка на ринга през юни в Детройт.\r\n", "date": "2019.11.09", "title": "Кобрата и Букър минаха кантара, предстои здрава битка"}
{"url": "https://www.dnes.bg/world/2019/11/09/nad-30-postradaha-pri-katastrofa-s-avtobus-v-germaniia.429095", "text": "Туристически автобус от Полша излезе от пътя днес в Германия и се преобърна. \r\n\r\nПо данни на германската полиция са пострадали 32 души, предаде ТАСС.\r\n\r\nПроизшествието е станало в ранните часове на днешния ден недалеч от Хамбург на аутобан номер 1. В автобуса е имало общо 48 души. \r\n\r\nПричината за ПТП-то се изяснява, съобщава БТА.", "date": "2019.11.09", "title": "Над 30 пострадаха при катастрофа с автобус в Германия"}
{"url": "https://www.dnes.bg/sport/2019/11/09/etyr-pobedi-cherno-more-vratar-geroi-za-boliarite.429100", "text": "Етър победи Черно море с 1:0 във Велико Търново в мач о 16-ия кръг на efbet Лига, игран на стадион “Ивайло”.\r\n\r\nДомакините вкараха от дузпа чрез Румен Руменов в продължението на първата част, а Мартин Минчев изпусна 11-метров наказателен удар в 70-ата минута.\r\nТака в герой за болярите се превърна вратарят Христо Иванов, който имаше редица ключови намеси.\r\n\r\nС тази победа Етър изкачи на девето място в генералното класиране на българското футболно първенство. \"Виолетовите\" са с две точки пред Царско село и с две зад Арда Кърджали.\r\nЧерно море остана на шестото място с 21 точки, колкото има и Берое. Старозагорците приемат Арда в неделя.\r\n\r\n ", "date": "2019.11.09", "title": "Етър победи Черно море, вратар герой за болярите"}
{"url": "https://www.dnes.bg/stranata/2019/11/09/sled-epidemiiata-ot-chuma-kakvo-svinsko-iadem.429076", "text": "130 000 унищожени животни и загуби за 170 милиона лева – такава е равносметката, няколко месеца след като епидемията от чума по свинете завладя България. Докато производители и преработватели все още опитват да се съвземат, те отправят и едно предупреждение - българското свинско е малко и затова ядем старите резерви на Европа.\n\r\nНевиждан от 20 години спад в производството на свинско месо очаква целия свят. Предупреждението е на ООН, а причината - чумата по свинете, която през лятото завладя и България. Докато усетим недостига обаче, твърдят родните свиневъди, ще компенсираме с дълбоко замразените резерви, които според тях, Европа ще разчиства.\n\r\n\"Месото не е вредно, но не отговаря на прясното месо, на свежото месо. То завяхва, започва да се отделя една слуз. Прясното месо стои свежо, няма да тече вода, стои с блясък\", споделя директорът на свинекомплекса в Бръшлен Христо Стойков. Когато в разгара на лятото у нас избухва епидемията, в свинекомплекса в русенското село са евтаназирани 40 000 животни. В цялата страна унищожените свине са 135 000, използвани предимно за прясна консумация. \n\n\n\n                    \n                    \n                \n                \n                \n                \r\n\"Преди африканската чума, българското производство се движеше в рамките на 30%-35%, като останалите проценти беше внос 65%-70%, сега е 80%\", разкрива още той. Когато в Западна Европа има свръхпроизводство, твърдят българските фермери, за да не паднат цените катастрофално и колегите им да са защитени, съответната държава изкупува излишните количества. Замразява ги като резерв, който после прочиства чрез износ към страни, поразени от чумата.\n\r\n\"Всеки потребител има право да изиска документацията на всяка стока или храна. Търговецът е задължен да му я предостави. Част от месото действително пристига от други държави-членки. Голяма част от територията на България е обявена за надзорна зона и месото там е на по-засилен контрол, като се спазват всички ограничителни мерки”, обясни д-р Кремена Стоева от дирекция \"Контрол на храните\" към БАБХ.\n\r\n\"Ние алармирахме още преди две години, понеже следяхме ситуацията. Това, което стана, беше в следствие на абсолютното безхаберие, с което държавата погледна на африканската чума. Сега вече се опитва да се прави нещо, но то е вече следствие на загубите, които се получиха. В дивите прасета африканската чума ще продължи да циркулира, очакваме я догодина, май месец, юни да тръгне с пълна сила отново. Това, което е било преди африканската чума - като мениджмънт, като организация, като биосигурност, за мен трябва тотално да се промени и да тръгне по нов път\", категоричен е Христо Стойков пред Нова тв.\n\r\nСвинефермата в Бръшлен ще отвори отново врати в края на януари, въпреки огромните загуби, част от които твърдят, че ще трябва да покрият сами. Докато големите свинеферми въведат и отгледат новите животни обаче, цените ще продължат да растат и заради недостига на свинско в целия свят. Според Комисията по стоковите борси и тържищата, само през септември свинското е поскъпнало с близо 45%. Това е най-високият ръст през последните 10 години.\r\n\"Купувам си и консумирам свинско месо. Ясно е, че се внася, тъй като българското производство не може да задоволи родния пазар. Има повишаване на цената, но то идва от недостига в световен мащаб заради чумата. Тъй като преди да дойде в България, тя засегна много големи производители и доста по-големи пазари от българския. От години се влага замразено месо, най-вече в месопреработката, но то не касае прясното месо, което се предлага в магазините. Няма паника и не смятам, че има основания за тревоги\", смята бившият министър на земеделието и храните д-р Мирослав Найденов.\n\r\n\"Българският потребител е обучен, особено по отношение на свинското месо, и трудно може да бъде заблуден. Консистенцията на размразеното месо е по-различна, по-мокро е, цветът му е не толкова розов и свеж. Самите търговци едва ли биха рискували. Няма да реализират чак такава печалба, най-много да загубят някой от клиентите си. Няма извънреден внос на трупно свинско месо, по-скоро нормалният внос на свински изрезки  и някакви други продукти, които са нискобюджетни и се влагат в месопреработката.  Това е традиция от години\", заяви още той.\n\r\nСпоред Найденов потребителите могат спокойно да купуват свежо месо, но то трябва да бъде от места, където се продава законно.\n\r\n\"Имаме по-скоро запитвания от хора, които имат притеснения. Ние не можем да помогнем на тези хора, защото е много важно да има доверие. Да знаем, че този засилен режим, който в момента е обявен спрямо свинското месо, води до повече проверки и повече гаранции, че няма да има такива злоупотреби, за каквито се говори в репортажите. Доверието е най-важният фактор. Агенцията трябва да навакса с доверие, за да са по-спокойни хората\", заяви Богмил Николов от \"Активни потребители\".\n\r\n\"Всяко едно съхранение означава разход. Дори и да има някакво старо месо, то може да дойде единствено по линия на някой държавен резерв, който като мине определен срок трябва да си подменя съдържанието\", смята той.", "date": "2019.11.09", "title": "След епидемията от чума: Какво свинско ядем?"}
{"url": "https://www.dnes.bg/sofia/2019/11/09/stolichani-posetiha-prechistvatelna-stanciia-bistrica-i-vidiaha-kak-izlejdat-6000-l-v-sekunda.429099", "text": "Близо 150 посетители разгледаха пречиствателната станция за питейна вода на \"Софийска вода\", част от Веолия, в Деня на отворените врати днес. Събитието бе организирано по повод 20-годишнината от въвеждането в експлоатацията на станцията в Бистрица.\n\r\nТехнолози, работещи на станцията, разведоха и запознаха с любопитни факти гражданите, дошли на посещение. По-голямата част от питейната вода на София минава именно през тази станция. Посетителите останаха впечатлени от голямото количество вода, което обработва станцията само за една секунда – близо 6 куб.м. Приблизително толкова е водата, която ползва едно домакинство за един месец. Те научиха още защо е необходимо пречистване на водата и през какви етапи преминава процесът.  \n                    \n                    \n                \n                \n                \n                \r\nСред посетителите в Деня на отворените врати бе и изпълнителният директор на \"Софийска вода\" – Васил Тренев. Той каза, че технологията, която хората имат възможност да видят на живо, е не само надеждна и сигурна, но и сред най-модерните в сектора. С нея се осигурява високото качество на питейната вода, която е призната за една от най-добрите в Европа.\n\r\n\"Използвам случая да поздравя всички колеги и да им благодаря за влаганото творчество, за  безупречната им работа и всеотдайни усилия във всекидневната дейност на станцията. Доказателство за техния професионализъм и за високия стандарт във всичко е връченият на Бистрица в началото на годината ЕМАС – сертификат за безкомпромисно качество във всички технологични процеси на територията на Пречиствателна станция за питейни води Бистрица\", допълни Васил Тренев. \n\r\nИсторията на ПСПВ \"Бистрица\" датира от 1981 година, когато френската фирма \"Дегремон\" изготвя проект за строителство. От 1999-та година, пречиствателната станция работи нон-стоп, 365 дни, 24 часа в денонощието. За тези 20 години тя непрекъснато се модернизира, внедрени са нови технологии, много от процесите са автоматизирани и вече се управляват онлайн.\n\r\nОт контролната зала може да се контролира в реално време дори количеството вода, което да се поеме от язовир Искър. Специалистите на станцията споделиха, че възприемат голямото водно съоръжение като жив организъм, изискващ постоянно внимание и грижа.", "date": "2019.11.09", "title": "Столичани посетиха Пречиствателна станция \"Бистрица\" и видяха как излеждат 6000 л в секунда"}
{"url": "https://www.dnes.bg/stranata/2019/11/09/dvama-postradaha-pri-katastrofa-krai-silistra.429098", "text": "Двама мъже пострадаха при катастрофа край Силистра, съобщават от Областната дирекция на МВР.\r\n\r\nЗаради пътния инцидент движението по пътя Силистра - Добрич е отклонено през Алфатар.\r\n\r\nДва леки и един лекотоварен автомобил са се сблъскали по пътя, в района на местността \"Осми пост\".\r\n\r\nДвижението е отклонено през Алфатар. От МВР няма информация за жертви. \r\n\r\nСъобщава се за двама пострадали мъже, откарани са в болница.\r\n ", "date": "2019.11.09", "title": "Двама пострадаха при катастрофа край Силистра"}
{"url": "https://www.dnes.bg/index/2019/11/09/syboten-bis-mis-pleimeit-zemedelie-i-silikon-i-palci-za-vankata.429084", "text": "\n\r\nПървият бис тази седмица е за футболист номер едно на България Кирил Десподов. Бившият нападател на Литекс и ЦСКА-София се опитва да възражда кариерата си на футболния терен в Австрия, след като беше закотвен на резервната скамейка в Италия. За разлика от футбола, където тепърва се доказва зад граница, Десподов е машина на любовния фронт.\n\r\n22-годишният футболист сподели селфи с целувка с текст върху нея \"You know\". Коя е изгората му обаче остава загадка. Според слуховете Кирчо бележи при Мара Отварачката, но нито един от двамата не е дал знак, че това е истина.\n\r\nДокато Десподов си споделя сърчица в Instagram, кака му Мария извади нов клип, в който също участва футболист. Във видеото към \"Липсваш, мило мое\" неувяхващото миньонче си партнира с Даниел Златков, известен още като пернишкия Роналдо. Двамата се засякоха в шоуто за обеднели звезди VIP Brother.\n                \n                \n                \r\nСпоред слуховете заглавието към парчето обаче не е насочено към Киро Десподов, а към починалия наскоро месарски бос Ангел Тенев - Свинаря. Той често помагаше финансово на фолкзвезди, а клюките го свързваха и като любовник на Мария.\n\r\nФеновете обаче не се интересуват от мелодрамите около песента и на кого е посветена. Те оплюха текста на парчето, танците на Мария и обобщиха, че този път песента не й се е получила.\n\r\nДокато сме още на футболна вълна, да споменем с няколко думи и Валери Божинов, който е резерва дори в Ботев Враца. По-голямата му драма обаче е, че някой му хакнал страницата в Instagram. Според една от версиите извършител на кибер атаката е бивше \"малко коте\" на Божинката, а целта - отмъщение. Подобни подозрения имал и Валери, тъй като преди време профилът на приятелката му Биляна Дол също бе хакнат. \n\r\nСъс сигурност сред заподозрените не е плеймейтката Нора Недкова. За разлика от инфлуенсъра Валери, тя имаше повод да почерпи. Недкова вече е горда собственичка на диплома от Нов български университет, а специалността е \"Маркетинг\".\n\r\n\"Всеки, който си поставя ясни цели и продължава да обновява своите знания и умения, ще бъде много по-успешен от тези, които не го правят! Винаги ще има хора, за които няма да сте достатъчно добри, но важното е да бъдете удовлетворени от самите себе си! Аз съм! Благодаря на семейството ми за подкрепата!\", написа в социалната мрежа варненката и се похвали с фотосите с тога и шапка. \n\r\nИ ние сме благодарни, че зад екстеншъните и силикона на плеймейтките се крие не просто талант за танц по монокини, но и шанс родната икономика да дръпне. Ще припомним, че Русата Златка има тапия за застраховател, а Черната е дипломиран финансист.  \n\r\nТук е мястото да представим и новата Мис Плеймейт - Михаела Тодорова от Казанлък. Тя била модел на \"Плейбой\" още миналата година, но едва след подкрепата на мама и тате решила да се яви на конкурса. Хвала на такива родители, за които този конкурс е трамплин към каквото и да било...\n\r\nИначе блондинката можела да се похвали с 350 кубика силикон в гърдите. Явно това е най-важното... А в бъдеще щяла да поеме семейния бизнес, свързан със земеделие. Ами, това е - силиконът превзема и селското стопанство. Бъдещата земеделка можете да видите в галерията ни.\n\r\nТази седмица много активна в социалните мрежи бе фолкпевицата Луна. Застаряващата звезда изуми последователите си с лъжата, че била на 37 години (виж в галерията). Най-вероятно на тези години е била в последните години на миналия век, когато достигна до някаква средна разпознаваемост в най-масовия жанр. \n\r\nПрез последните години тя приковава вниманието към себе си с участието в риалити предавания, както и с желанието й да бъде президент. Последното само медиците могат да го обяснят. Иначе Луна се похвали с младо гадже - Горан, но бързо започна да го клепа, че е наркоман, крадец, стерилен и комарджия. \n\r\nЗавършваме с една от големите новини за родния шоубизнес - тръгна телевизията на Слави. Вярно, с една-две мухи в зле осветено студио, но тръгна. Мнозина сравниха телевизията с кабеларка от началото на демокрацията, но все пак трябва да бъдем толерантни и да дадем време на новата медия. \n\r\nВ социалните мрежи обаче неоснователно започна атака към Ванката, който съобщава времето. Лафът, че получаваш него, когато поръчаш Никол Станкулова от \"Али Експрес\", е абсолютно незаслужен. Крайно време е мъжете да се заглеждат в прогнозата, а не в говорителките на времето. Те са синоптички толкова, колкото и Иван Атанасов. А ако се вярва на метриките на Трифонов - прогнозата на Ванката е гледана от 753 000 души. Гледах го и аз в един от дните и единствената ми забележка е, че каза температурите само в София и Кърджали, а после мина към Европа. А когато той говори акцент са градусите...", "date": "2019.11.09", "title": "Съботен бис: Мис Плеймейт - земеделие и силикон, и палци за Ванката"}
{"url": "https://www.dnes.bg/akoshtete-vqrvaite/2019/11/09/4-zodii-shte-se-radvat-na-kysmet-prez-2020-godina.429020", "text": "Няколко седмици ни делят от новата 2020 година. Очакваме тя да ни донесе благополучие във всяко направление. Няма да пропуснем и астрологичните прогнози. Днес от рубриката на Az-jenata.bgсподеляме кои зодии ще се радват на късмет през 2020. Може би вашата е сред тях, проверете.\r\n\r\nПредставителите на зодия Лъв винаги ще бъдат звездите на зодиака. Те имат магнетична личност и силен характер. Много е лесно да бъдат харесани. Що се отнася до следващата 2020 година, те ще бъдат едни от късметлиите. Нагласата им за победа ще привлича само хубави неща по пътя им. Грешките и препятствията няма да ги откажат от постигането на целите им. Възможности по отношение на работата и любовния живот няма да липсват. Впрягайки сили и ентусиазъм ще успеят да постигнат напредък.\r\n                    \n                    \n                \n                \n                \n                \r\nСтрелците са приключенци. Родените под тази зодия са със свободен дух, имат задълбочен начин на мислене. За тях няма граници, когато искат да постигнат нещо. Тяхната настройка им помага да не спират да се движат напред. Хубавото е, че това няма да се промени през следващата година. Ако вие сте зодия Стрелец, то ще може да намерите баланс в живота си, както и отговори на въпроси, които си задавате от доста време. Пред вас ще има добри възможности за пътувания, кариерно развитие. \r\n", "date": "2019.11.09", "title": "4 зодии ще се радват на късмет през 2020 година"}
{"url": "https://www.dnes.bg/sport/2019/11/09/cska-zapisa-treta-poredna-pobeda-bi-slaviia-s-1-0.429106", "text": "ЦСКА записа трета поредна шампионатна победа, след като надви с 1:0 Славия на стадион \"Българска армия\".\r\n\r\nТака \"армейците\" успяха да излязат от кризата, след като записаха три победи от три мача (4:0 срещу Етър, 2:0 срещу Черно море, 1:0 срещу Славия) и регистрираха впечатляваща голова разлика от 7:0.\r\n\r\nЕдинственото попадение в мача срещу \"бялата лавина\" на Венци Стефанов вкара Али Соу в 66-ата минута.\r\n\r\nПо този начин ЦСКА се затвърди на четвъртото място в класирането с 31 точки и изостава на 8 от върха, където е Лудогорец. Разградчани обаче имат мач по-малко. Славия е на пета позиция с 23 точки.\r\n\r\n\r\n ", "date": "2019.11.09", "title": "ЦСКА записа трета поредна победа, би Славия с 1:0"}
{"url": "https://www.dnes.bg/notifikacii/2019/11/09/myje-zapaliha-dve-koli-v-studentski-grad.429097", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДве коли изгоряха тази нощ в \"Студентски град\" в София. Палежът е заснет от охранителните камери на съседния блок, . \r\n\r\nНа него се вижда как двама мъже с качулки се приближават към автомобилите, спрени пред входа на жилищната кооперация. \r\n\r\nСлед като колите избухват в пламъци, те побягват в неизвестна посока. На фасадата на блока извършителите оставят и надпис: \"Хълтъков парите\". \r\n\r\nСпоред информация на Bulgaria ON AIR Хълтъков е инвеститор в съседен строеж до мястото на инцидента. Пострадалите автомобили обаче са на живущи в блока и нямат общо с посоченото име.", "date": "2019.11.09", "title": "Мъже запалиха две коли в \"Студентски град\""}
{"url": "https://www.dnes.bg/zvezdi/2019/11/09/nova-saga-frenska-aktrisa-obvini-polanski-v-iznasilvane.429079", "text": "Френската актриса и фотографка Валантин Моние обвини известния режисьор Роман Полански в изнасилване, което по нейните думи е станало преди 44 години, пише в.\"Паризиен\".\n\n\r\n\"През 1975 година бях изнасилена от Полански. Аз нямах никаква връзка с него - нито професионална, нито лична, едва го познавах. Нямаше някакво парти, нямаше алкохол, нито наркотици\", пише Моние, цитирана от БТА.\r\nТова станало в ски курорта Гщаад в Швейцария, където тя била на почивка. Нейните приятели я запознали с режисьора Полански. На следващия ден, след като карали ски, той й предложил физическа близост. Моние, която тогава била на 18 години, му отказала, но продължила да кара ски в тяхната компания. Същата вечер тя отишла с Полански на ресторант, след което се върнали в хижата му, където режисьорът зверски я изнасилил.\r\n                    \n                    \n                \n                \n                \n                Своето желание да разкаже за случката с 44 години закъснение, пострадалата свързва с излизането на новия филм на Полански \"Офицер и шпионин\", посветен на аферата \"Драйфус\". Моние искала да припомни тъмните страни на режисьора. Навремето тя не отишла в полицията да подаде жалба, тъй като се страхувала за живота си. Полански тогава бил достатъчно известен и според Моние можело да бъде убита, за да бъде потулен скандалът", "date": "2019.11.09", "title": "Нова сага: Френска актриса обвини Полански в изнасилване"}
{"url": "https://www.dnes.bg/notifikacii/2019/11/09/prez-septemvri-nai-silniiat-ryst-na-stroitelstvo-ot-mart-nasam.429072", "text": "Сградното строителство през септември е нараснало с 12,4% спрямо същия период на предходната година, сочат данни на Националния статистически институт (НСИ).\n\r\nТова е най-силният ръст на сградното строителство от март насам и е десети пореден месец на повишение на годишна основа. За последен път спад на строителството на сгради на годишна база е отчетен през ноември миналата година, показват данните на националната статистика.\n\r\nОбщо строителната продукция през септември е нараснала с 6,9% на годишна основа, сочат календарно изгладените данни на НСИ, като ръстът се дължи на ускорението при сградното строителство. В същото време при гражданското и инженерното строителство е отчетен лек спад от 0,1%.\n                \n                \n                \r\nСпрямо август строителната продукция бележи ръст от 1,1%, като отново сградното строителство има по-голям принос за повишението. То е нараснало с 1,4%, докато при гражданското и инженерното строителство е отчетен ръст с 0,8%, пише ", "date": "2019.11.09", "title": "През септември: Най-силният ръст на строителство от март насам"}
{"url": "https://www.dnes.bg/usa/2019/11/09/novata-poslanichka-na-sasht-u-nas-s-trogatelno-video.429069", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Новата посланичка на САЩ у нас - Херо Мустафа се представи с видеообръщение на български език, въпреки че го изучава само от три седмици, предаде Bulgaria ON AIR. \r\n\r\nВ клипа участват и съпругът и дъщерята на посланичката. \r\n\r\nХеро Мустафа е родена в Ирак в семейство на кюрди. \r\n\r\nПрез 1976 г. емигрират в Съединените щати. За историята ѝ е направен документален филм. Самата Херо Мустафа говори 8 езика, включително хинди.", "date": "2019.11.09", "title": "Новата посланичка на САЩ у нас с трогателно видео"}
{"url": "https://www.dnes.bg/world/2019/11/09/policeiski-bunt-v-boliviia-slujiteli-do-demonstranti.429064", "text": "\r\nНедоволство изглежда, че е започнало да се разпространява и сред полицейски части в Боливия в петък, докато страните в политическия сблъсък в страната стоят неотклонно на позициите си след 17 дни на протести срещу обявената изборна победа на президента Ево Моралес, съобщи БТА, позовавайки се на Асошиейтед прес.\r\nМинистърът на отбраната Хавиер Савалета каза, че \"полицейски бунт беше регистриран в отделни региони\", но отхвърли идеята за намеса на армията \"засега\".\r\nОспорваните резултати от президентските избори на 20 октомври предизвикаха вълна от протести в Боливия, които доведоха до смъртта на трима души, а повече от 300 бяха ранени.\r\nПо-рано в петък опозиционният лидер Луис Фернандо Камачо се зарече да не напуска столицата Ла Пас, докато Моралес лично не подпише писмото с оставката си, което е подготвено за него. На публично събитие Моралес каза, че няма да подаде оставка.\r\n                    \n                    \n                \n                \n                \n                Вечерта в петък малка група полицейски служители се разбунтуваха в централния боливийски град Кочабамба с искане за оставка на командира си, когото обвиняват, че е заел страната на привържениците на Моралес при сблъсъци тази седмица, които отнеха живота на един човек и причиниха наранявания на повече от 100.\r\nТелевизионни кадри показват 18 полицаи, застанали на покрива на сградата на част за специални операции в Кочабамба, да развяват знамена и да пеят националния химн, докато голяма тълпа хора на улицата ги приветства.\r\nСтотици жители на други градове се събраха пред полицейските участъци и поискаха от полицейските служители \"да последват техния пример\". Полицията в Санта Крус, бастион на опозицията, постави плакат на полицейския участък, с който заявява, че е въстанала. Полицаи в други градове се изтеглиха от улиците и се върнаха в участъците, без да обясняват причините.\r\nПрезидентът Моралес свика спешно заседание с министрите си и командването на армията, за да бъде анализирана ситуацията. \"Няма заповед. Засега няма да има военна операция. Това е отхвърлено\", каза военният министър Савалета след заседанието.\r\nГенерал Юри Калдерон, командир на националната полиция, по-рано отрече, че има полицейски бунт и определи инцидента в Кочабамба като \"изолиран\".\r\nПо-късно Моралес написа в Туитър, че \"нашата демокрация е застрашена от преврата, подготвен от групи, които използват насилие и атакуват конституционния ред\". Правителството разпространи изявление, в което твърди, че заговорът за отстраняване на президента е начело с Камачо и бившия президент Карлос Меса.\r\nМоралес се обяви за победител в президентските избори още преди официалните резултати да покажат, че той събира точно толкова подкрепа, колкото му е нужна, за да избегне балотаж с бившия президент Карлос Меса. 24-часова пауза в оповестяването на изборните резултати обаче стана причина опозицията да заподозре изборна измама.\r\nВ момента Организацията на американските държави извършва проверка на резултатите, като заключенията й се очакват в понеделник или вторник. Опозицията заяви, че няма да приеме резултатите от проверката, защото не е била консултирана за процедурата.\r\n ", "date": "2019.11.09", "title": "Полицейски бунт в Боливия. Служители до демонстранти"}
{"url": "https://www.dnes.bg/zvezdi/2019/11/09/djenifyr-anistyn-izoliram-se-ot-horata.429075", "text": "Дженифър Анистън призна, че редовно се изолира от хората. 50-годишната актриса опитва сама да си припомня, че трябва да излезе от къщата си и да започне да общува с хората. Иначе ѝ става прекалено комфортно в дома и губи връзката с истинския свят, предава.\n\r\n \"Често усещам, че се изолирам. Не ме разбирайте погрешно, обичам да съм си вкъщи. Домът е много комфортно място, където съм в безопасност. Но ако стоиш вкъщи прекалено дълго, започваш да се изолираш и губиш връзка с това, което става в истинския свят\", сподели тя пред \"Glamour\".\n\r\nЗвездата не обича много да говори за личния си живот, но скоро тя се присъедини към социалната мрежа Instagram и започна да споделя повече неща с почитателите си.\n                    \n                    \n                \n                \n                \n                \r\nПървата ѝ снимка предизвика истински фурор - тя се щракна с колегите си от сериала \"Приятели\" - Кортни Кокс, Лиса Кудроу, Мат Лебланк, Матю Пери и Дейвид Шуимър.\n\r\n\"И сега сме приятели в Instagram също\", написа тя.\r\nВижте още за звездите в .\r\n ", "date": "2019.11.09", "title": "Дженифър Анистън: Изолирам се от хората!"}
{"url": "https://www.dnes.bg/balkani/2019/11/09/borisov-berlinskata-stena-mejdu-bylgariia-i-syrbiia-padna.429085", "text": "Можем да кажем като германците, че от днес Берлинската стена между България и Сърбия падна. Това каза министър-председателят Бойко Борисов по време на официалното откриване на магистралата Димитровград (Цариброд) – Ниш, на което присъства по покана на сръбския президент Александър Вучич.\r\n Борисов пристигна в Сърбия с хеликопер, където участва в  официалната церемония по откриването на автомагистралния участък по  Коридор №10 от българската граница до Ниш. Дължината на трасето е 86,9  км като изграждането му започна през 2011 г.\n\r\nСъбитието бе излъчвано на живо във Facebook профила на премиера Борисов, отбеляза БНР. \"От днес Сърбия има пристанищата Бургас и Варна, а оттук до Истанбул няма светофар\", каза Борисов и допълни, че за България новия участък от магистралата също е важен, тъй като така ще може по-лесно да изнася своите стоки към Западна Европа. \"Днес свързваме Азия и Европа през България и Сърбия\", заяви още министър-председателят.\r\n                    \n                    \n                \n                \n                \n                С пускането на новия участък приключва процесът по изграждането на автомагистралния път от Белград до българската граница. \"Честитя на гражданите новите почти 87 километра. Пристига и нашият български брат Бойко Борисов, а аз ще се обърна към него и на български\", каза по-рано Вучич, цитиран от Танюг.\n\n\r\nНачалото на официалната церемония бе поставено с изказвания на премиера Бойко Борисов и сръбския президент Александър Вучич. На събитието присъстваха също българският министър на транспорта, информационните технологии и съобщенията Росен Желязков, сръбският вицепремиер и министър на строителството, инфраструктурата и транспорта Зорана Михайлович, членът на Председателството на Босна и Херцеговина Милорад Додик, както и много представители на държавното и местно ръководство на Сърбия.\r\nДокато преминаваше над автомагистрала \"Европа\" с хеликоптер на път за Сърбия, Борисов заяви: \"Допреди един месец хората тук чакаха реколтата да се събере, а сега стотици работници работят в събота и на места новото трасе вече се асфалтира от валяците\".\r\nОт въздуха премиерът Борисов разгледа напредъка по строящата се магистрала, която е част от Трансевропейския коридор 10, свързващ Лондон с Истанбул. Заедно с министъра на транспорта, информационните технологии и съобщенията Росен Желязков двамата са огледали участъка Сливница - Драгоман и са посочили, че догодина \"ще се реже лентата на това толкова важно трасе\".\r\n\"Това е от бюджетът на българските данъкоплатци! И жп линията се изгражда на пълни обороти. Хората работят като пчелички\", е изтъкнал премиерът Борисов. Той е отбелязал, че по част от трасето на магистрала \"Европа\" остават само по-лесните дейности. \"Не е ли красота?! На места вече поставят маркировката, остава да сложат мантинели. По тези платна движението ще е със 120-130 км/ч, колкото и с хеликоптера. Правим така, че сърбите да имат пристанища във Варна и Бургас\", акцентира премиерът Борисов във видеото.", "date": "2019.11.09", "title": "Борисов: Берлинската стена между България и Сърбия падна!"}
{"url": "https://www.dnes.bg/snimka-na-denia/2019/11/09/kyde-e-zimata-prez-noemvri-i-v-nedelia-gradusite-visoki-do-22.429086", "text": "През нощта облачността от запад ще се увеличава и вплътнява. Ще духа слаб, в Източна България и планинските райони - до умерен юг-югоизточен вятър. Минималните температури ще бъдат 7-12 градуса, в София - около 6 градуса, пише БТА.\r\nУтре ще е предимно облачно. На места в Западна и Централна България ще превали дъжд, а в планините над 2000 м - сняг. Ще духа слаб, в Източна България и планинските райони - до умерен юг-югозападен вятър. Максималните температури в по-голямата част от страната ще бъдат между 17 и 22 градуса, а в северозападните райони и в по-високите полета на Западна България - между 13 и 18 градуса, в София - около 14 градуса.\r\nНад Черноморието облачността ще е променлива. Ще духа до умерен юг-югозападен вятър. Максималните температури на въздуха ще бъдат 19-22 градуса. Температурата на морската вода ще бъде 18 градуса. Вълнението на морето ще бъде около 2 бала.\r\n                \n                \n                Над планините ще бъде предимно облачно и с валежи от дъжд, а над 2000 м - от сняг. Ще духа до умерен, по високите и открити части силен югозападен вятър. Максималната температура на височина 1200 м ще бъде около 11 градуса, на 2000 м - около 4 градуса.\r\nПрез нощта срещу понеделник вятърът временно ще стане северозападен, но през деня отново ще се ориентира от югоизток. Облачността ще се разкъса и ще намалее. Преобладаващите максимални температури ще бъдат 16-21 градуса, а минимални - между 6 и 11 градуса. Във вторник облачността ще бъде разкъсана, в повечето райони значителна, предимно висока и средна. Вятърът ще е от югоизток, в повечето райони - умерен.", "date": "2019.11.09", "title": "Къде е зимата през ноември? И в неделя градусите високи - до 22!"}
{"url": "https://www.dnes.bg/world/2019/11/09/stotici-privestvaha-da-silva-pri-osvobojdavaneto-mu.429077", "text": "Бившият президент на Бразилия Луиз Инасио Лула да Силва беше посрещнат от ентусиазирана тълпа от негови привърженици, след като напусна затвора вчера, съобщиха ДПА, БТА и Франс прес.\r\nТова стана възможно след като в четвъртък Върховният съд реши реши да отмени задължителното задържане на осъдени, загубили първото обжалване на делото си. Съдът върна предишната разпоредба, която позволяваше на обвинените лица да изчерпят всичките си възможности за обжалване, преди да бъдат изпратени в затвора.\r\nХиляди привърженици на Лула, някои просълзени от радост, го приветстваха пред сградата на федералната полиция в Куритиба, където той изтърпяваше присъда си.\r\n\"Искам да продължа да се боря за подобряването на живота на бразилския народ\", заяви пред събралите се бившият държавен глава, който нарече настоящия президент Жаир Болсонаро \"елитист\" и го обвини в \"криминализиране на левицата\". До него беше застанала новата му приятелка, социоложката Розанжела да Силва, за която той смята скоро да се ожени. Речта му беше прекъсвана неколкократно от възгласи: \"Лула, обичам те\".\r\n                    \n                    \n                \n                \n                \n                74-годишният Лула да Силва беше вкаран в затвора през април 2018 г., след като беше осъден за корупция и пране на пари. Първоначалната му присъда от 12 години беше по-късно намалена на 8 години и 10 месеца.\r\nОсъждането на Лула да Силва му попречи да участва в президентските избори през октомври 2018 г. и отвори пътя за избирането на десния кандидат Болсонаро, който назначи съдията по случая Сержио Моро за министър на правосъдието.\r\nОсвобождаването на бившия президент е само временно, докато не приключи обжалването на присъдата му.\r\nОсвен Лула, други 5000 затворници също могат да излязат на свобода по силата на решението на Върховния съд, което променя радикално изпълнението на наказанията в Бразилия, отбелязва Франс прес. Сред тях има много осъдени в рамките на разследването за корупция \"Автомивка\", което разтърси цялата политическа класа в страната.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n ", "date": "2019.11.09", "title": "Стотици привестваха да Силва при освобождаването му"}
{"url": "https://www.dnes.bg/index/2019/11/09/holivud-na-dve-martin-skorseze-sreshtu-supergeroite-rund-poreden.428891", "text": "Ново изявление на Скорсезе срещу студиата Marvel възобнови полемика, която разделя Холивуд на професионалисти във филмовия сектор срещу зрители - дали супергеройските филми са кинотворби или продукти за широко потребление, създадени в съответствие с индустриални методи, предаде Франс прес.\r\nВ началото на октомври 76-годишният режисьор заяви, че пълнометражните филми на Marvel не са кино. Тази седмица в \"Ню Йорк таймс\" той отбеляза, че според него в големите продукции на \"Марвел\" липсват елементи, с които се отличава изкуството в даден филм - разкриване на нещо, мистерия, свързана с емоции истинска опасност.\r\n\"Не се поемат рискове - поясни той. - Филмите на Marvel, които събраха над 22 милиарда долара приходи в световния бокс офис от излизането на \"Железният човек\" през 2008 г., се модифицират и преработват наново, докато станат готови за консумация. Лишени са от нещо, което е от съществено значение за киното - индивидуална визия.\"\r\n                \n                \n                Други професионалисти в сектора, като Франсис Форд Копола, Кен Лоуч, Фернандо Мейрелеш, подкрепиха Скорсезе. Кинокритици също го подкрепиха, но тези нападки съвсем не са убедителни за всички професионалисти в сектора. Някои експерти в Холивуд се питат как Скорсезе може да претендира да дефинира сам творческите критерии за филм, при положение че не е гледал филми на Marvel. Макар че, по думите му, се е опитал да го стори.\r\n\"Не може с лека ръка да зачеркнете цял филмов жанр, без да сте гледали свързаните с него продукции\", каза отличеният с \"Оскар\" продуцент Том Нънан, който е и преподавател в Калифорнийския университет в Лос Анджелис.\r\n\"Хората се тревожат, когато настъпва неудобна за тях промяна - допълни той, имайки предвид 70-те години на миналия век, когато \"Челюсти\" и \"Междузвездни войни\" постигнаха впечатляващ успех. - Никой обаче не се е осмелил да каже, че \"Челюсти\" и \"Междузвездни войни\" не са кино.\"\r\nСпоред Боб Айгър, изпълнителен директор на компанията Disney, която е собственик на студиата Marvel, коментарите на Скорсезе са неуважителни към хората, които са работили над техните филми.\r\n\"Гледалите филм, продуциран от Marvel, е невъзможно да направят подобно изказване\", увери той.\r\n\"Няма един-единствен начин за създаване на изкуство\", уточни актрисата Натали Портман, която се е снимала във филмовата поредица \"Тор\" на Marvel.\r\nВ социалните мрежи хиляди фенове защитиха филмите на Marvel, представяйки Скорсезе като ароганетен представител на филмовия елит.\r\n\"Това е реакция на старата гвардия в Холивуд - заключи експертът Джийн Дел Векио от Южнокалифорнийския университет. - Вкусовете на зрителите се разнообразиха, включвайки научна фантастика, фентъзи, докато естаблишмънтът в Холивуд се затвори в себе си.\"", "date": "2019.11.09", "title": "Холивуд на две: Мартин Скорсезе срещу Супергероите – рунд пореден "}
{"url": "https://www.dnes.bg/notifikacii/2019/11/09/mariia-oriashkova-svetovna-shampionka-v-samboto.429087", "text": "Мария Оряшкова спечели световната титла по самбо в категория до 80 килограма на планетарния шампионат в Чонджу, Република Корея. \nДо петото си злато от световно първенство българката стигна след победи над испанката Паула Мартинес, мексиканката Нанси Ернандес, а на финала спечели с 2:1 точки срещу японката Руи Такахаши.\r\n\r\nОсвен световните титли, Мария Оряшкова има и девет европейски титли в своята кариера. През лятото тя спечели и златото на Европейските игри в Минск. \r\n\r\nС медал от втория ден на световния шампионат се сдоби и Ваня Иванова, която взе бронз в категория до 64 килограма.\r\n ", "date": "2019.11.09", "title": "Мария Оряшкова световна шампионка в самбото"}
{"url": "https://www.dnes.bg/eu/2019/11/09/prisyedinitelni-pregovori-za-severna-makedoniia-i-albaniia.429061", "text": "Новоизбраният председател на Европейската комисия Урсула фон дер  Лайен оказва натиск за започване на присъединителни преговори между  Европейския съюз и Северна Македония и Албания, след като лидерите на  Съюза не успяха да постигнат съгласие по въпроса миналия месец, съобщава БТА, позовавайки се на  Асошиейтед прес. \n\n\r\nФон дер Лайен каза в петък в Берлин, че ЕС е поискал много от двете  страни \"и те са изпълнили всичко\". Тя допълни: \"Сега ние също трябва да  удържим на думата си и да направим преговорите за членство възможни\".\r\nНовоизбраната председателка на Европейската комисия каза, че ако  Европа не предостави перспективи на Западните Балкани, \"тогава други ще  запълнят празнината, независимо дали става дума за Китай, Русия, Турция  или Саудитска Арабия\".", "date": "2019.11.09", "title": "Присъединителни преговори за Северна Македония и Албания"}
{"url": "https://www.dnes.bg/eu/2019/11/09/otkriha-misterioznata-i-opasna-systavka-v-e-cigarite.429073", "text": "Здравните власти в САЩ са идентифицирали съставката, която предизвиква белодробни заболявания след употребата на електронни цигари, съобщи БТА, позовавайки се на световните агенции.\r\nПравителствена лаборатория откри една и съща химическа съставка в белодробна течност при 29 пациенти от 10 щата- витамин Е ацетат, която се среща и в течността, използвана в електронните цигари.\r\nТози компонент представлява масло, дериват на витамин Е, и се използва като добавка към вейпинг продуктите. Витамин Е, използван на хапчета, е безвреден за вътрешен прием или за дермална употреба. Но поемането му под формата на аерозол се оказва вредно за здравето.\r\nСъставката се влага във вейпинг продуктите като сгъстител на течността. Над 2000 американци, потребители на електронни цигари, бяха диагностицирани в САЩ с белодробни заболявания тази година, като 40 от тях починаха, припомнят световните агенции\r\n \r\n \r\n ", "date": "2019.11.09", "title": "Откриха мистериозната и опасна съставка в е-цигарите"}
{"url": "https://www.dnes.bg/stranata/2019/11/09/nad-100-semeistva-v-ruse-moje-da-ostanat-na-ulicata-prez-zimata.429101", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЖители на квартал в Русе излязоха на протест в защита на домовете си. \r\n\r\nНад сто семейства са заплашени да останат на улицата, тъй като част от жилищата им са собственост на фалирал завод, който вече се продава на търг. Хората са притеснени, че ще останат посред зима без покрив над главата. \r\n\r\nДо продажбата на ведомствените апартаменти се стигна, след като Захарният завод в Русе беше обявен в несъстоятелност. \r\n\r\nВъпреки че според синдиката само шест от жилищата отиват на търг, а останалите ще бъдат предложени първо на сегашните наематели, хората са притеснени.\r\n\r\nСред тях има много пенсионери и семейства с инвалиди, които не могат да ги купят заради високите цени. Затова ще търсят помощ от общината.\r\n", "date": "2019.11.09", "title": "Над 100 семейства в Русе може да останат на улицата през зимата"}
{"url": "https://www.dnes.bg/index/2019/11/09/pyzel-shte-uspeiat-li-da-vyzstanoviaviat-unishtojenite-ot-shtazi-dokumenti.428991", "text": "Барбара Пьониш прекарва по-голямата част от времето си в редене на пъзели. По-точно във възстановяването на планина от документи, унищожени при падането на Берлинската стена от тайната източногерманска полиция Щази.\n\r\nПьониш навремето е била книговезец. Сега тя е част от екип от 10 души, който старателно сглобява разузнавателни доклади, лични писма и политически документи, които Щази е трупала, а след това отчаяно е опитала да унищожи преди 30 години, когато комунистическият режим в Източна Германия рухна.\n\r\nСлед като Берлинската стена падна на 9 ноември 1989 г., всяващата страх тайна полиция се е захванала да нарязва на малки парчета всичките си досиета. А когато машините за рязане на хартия се претоварили и спрели да работят, членовете на Щази решили да късат документите на ръка, да разбъркат парчетата или да ги изгорят.\n                \n                \n                \r\nНа 15 януари 1990 г. обаче \"граждански комитети\" нахлуха в сградите на Щази, включително в централата й в Източен Берлин, изземвайки милиони досиета и около 16 000 чувала с накъсани документи, пише Франс прес.\n\r\n\n\r\nТри десетилетия по-късно тайните от тези архиви продължават да излизат наяве, благодарение на Барбара Пьониш и колегите й.\n\n\r\n\"Харесва ми да редя пъзели и да проучвам, прилича малко на детективска работа\", обяснява Пьониш. Самата тя е от Източна Германия. \"Човек изпитва удовлетворение, когато успее да сглоби това, което е било скъсано преди 30 години. Защото знам, че този материал ще бъде изследван от архивист и това ще ни помогне да се изправим пред миналото.\"\n\r\nМинистерството на държавната сигурност, базирано в Източен Берлин и известно с името Щази, бе един от най-ефективните инструменти за репресии през своето близо 40-годишно съществуване. През Студената война то е имало над 270 000 служители, включително много информатори сред населението, заради което източногерманското общество бе едно от най-изкъсо следените в Източния блок.\n\r\nХиляди шпиони бяха разкрити, когато досиетата на Щази станаха общодостъпни след обединението на Германия през 1990 г.\n\r\nТака много източногерманци научиха, че техни приятели и роднини са били \"неофициални сътрудници\" на Щази.\n\r\nТова, което Пьониш описва като свой \"малък принос в изправянето срещу миналото\", всъщност е Херкулесова задача, оказваща влияние върху живота на хиляди хора.\n\r\nПьониш нарежда грижливо късчета хартия, затиска ги поотделно, за да не се разхвърчат, а накрая ги залепва, когато е сглобила целия документ. Тя подчертава, че ключът към успеха на работата й е не само търпението, но и \"огромната отговорност\".\n\r\nСред личните документи, които е успяла да възстанови, има писмо, написано от майка, молеща Щази да освободи сина й. \"Беше преди няколко години и действително ме трогна\", споделя тя.\r\n\n\r\nОт началото на възстановяването на документи на ръка през 1995 г. са били сглобени близо 500 чувала с късчета хартия или над 1,5 милиона страници.\n\r\nОт архивите изскачат гръмки разкрития - например документите, доказващи как държавата е карала източногермански атлети да използват допинг. Други неща може да останат скрити с години. На един човек са му нужни средно 18 месеца, за да сглоби един чувал хартийки, казва ръководителят на екипа Андреас Лодер.\n\r\nИмайки предвид, че всеки чувал съдържа фрагменти, равняващи се на между 2500 и 3500 страници, остават още 55 милиона страници за възстановяване.\n\r\nПрез 2013 г. въвеждането на нова технология за редене на пъзели, разработена от изследователския институт \"Фраунхофер\", събуди надежди. Устройството обаче се оказа неспособно да се справи със стотици хиляди фрагменти.\n\r\nРазработва се нова машина. Архивистите се надяват тя да влезе в употреба до няколко години.\n\r\nУте Михалски, отговаряща за надзора на работния процес, признава, че не може да предвиди дали всички фрагменти ще бъдат сглобени един ден. Тя е задала като приоритет документите, \"съдържащи информации за следени от Щази хора\".\n\r\n\"За много засегнати хора е изключително важно възстановяването\" на тези документи, казва тя. \r\n \r\n/БТА/", "date": "2019.11.09", "title": "Пъзел: Ще успеят ли да възстановявят унищожените от Щази документи?"}
{"url": "https://www.dnes.bg/stranata/2019/11/09/v-bg-nedostig-na-kachestveni-imoti-i-izlishyk-ot-nadceneni-takiva.429049", "text": "Динамичността на пазара на недвижими имоти в цялата страна е забележима с просто око през последните няколко години. Засиленото търсене и  постоянният ръст на цените водят до логичния въпрос - Има ли недостиг на имоти на жилищния пазар?\n\r\n потърси за коментар експерти от трите най-големи града в страната за коментар относно ситуацията на местния пазар:\r\nНедостиг от предлагани жилища на пазара в София има, особено в сегмента на най-евтините и малки жилища . Търсенето превишава предлагането при едностайни и двустайни апартаменти в по-старите квартали на София както и в градския център. \n\n\r\n                    \n                    \n                \n                \n                \n                Друга причина е, че купувачите купуват предимно с готови средства и сделките се случват бързо. Този тип имоти в много от случаите се купуват с цел инвестиция. Това води до реализиране на продажба бързо и на близка до офертната цена.\n\r\nПри проектите ново строителство картината е идентична - има инвеститори които още преди да разполагат с разрешение за строеж, са продали голяма част от обектите в сградата.\n\r\nТака стигаме до лидерската позиция на продавача, която съчетана с оптимизма на купувача доведе цените до по-високи нива.\r\nСпоред нас ролите предстои да бъдат разменени, предвид големия обем ново стрителство в града, както и достигнатите високи цени на квадратен метър жилищна площ. Предстои една интересна 2020-та година.\n\r\nНедостиг на пазара на недвижими имоти в момента няма. Има недостиг на качествени имоти и излишък на некачествени, надценени такива. Естествено, търсенето и предлагането диктуват пазара на недвижимите имоти. Банките влияят най-съществено върху него, защото те продават финансите.\n\r\nКъм момента има задържане на броя на предлаганите имоти, поради намаляване на търсенето, продиктувано от високите цени. Цените бележат ръст от над 30% за две години, което е твърде много за ниския ни стандарт на живот.\n\r\n Дали имотите са се изчерпали - не, не са, те са, като сватбите и погребенията, нямат изчерпване. При тези високи цени всички качествени и основно некачествени имоти са на пазара, няма отдръпване на продавачите, няма такива, които да се отказват да продават.\n\r\nЦените все още не са паднали и едва ли ще паднат, но има много надценени имоти, които могат да се продадат само с ниска цена. А що се отнася до новото строителство - то зарежда със стока пазара, влияейки на цените. Новото строителство непрекъсното поскъпва, поради обективни фактори - материали, цена на труда, цена на парцелите и др., но това не кара продавачите да се отказват. Който продава, ще продава.\n\r\nВарианти за действие с имота, кйто притежват, има безброй, колкото са и продавачите. Всеки сам си знае и си има собствено мнение. Ние от агенциите за недвижими имоти се оптваме да насочваме клиентите – продавачите, купувачите, но е трудна работа.\n\r\nДоскоро продавачите диктуваха пазара на недвижими имоти. Имаше и период на равновесие между предлагане и търсене, но понастоящем купувачът е този, който определя пазара.\n\r\nНедостигът на жилища от миналата година е вече в историята и продавачите са с по-малко определяща роля. На пазара излизат голям брой апартаменти ново строителство, с високо качество и това оказва натиск върху продавачите да продават на разумни и справедливи цени.\r\nЗанапред, в следващите две до три години, определящият фактор на пазара на недвижими имоти ще бъдат купувачите. Те ще имат много по-голям избор и ще определят справедливата цена на пазара.\n\r\nТук е моментът продавачите да започнат да определят цените си на нива, които биха заинтригували интереса на потенциалния купувач, тъй като пазарът ще бъде наситен като предлагане.\r\nВижте още за имотния пазар в .\r\n ", "date": "2019.11.09", "title": "В BG: Недостиг на качествени имоти и излишък от надценени такива!"}
{"url": "https://www.dnes.bg/stranata/2019/11/09/problemi-v-sofiia-neredovno-smetosybirane-koli-na-trotoar-blokiran-pyt.428976", "text": "\n Днешният обзор на пристигналите сигнали в Helpbook.info започваме с бързата реакция от страна на Столична община по повод оплакване от ремонт на тротоар в квартал \"Гео Милев\", район Слатина.\r\nСлед предприемане на действия по подмяна на тротоарните плочки нашият потребител се оплака от некачественото изпълнение, въпреки двуседмичната липса на каквато и да било настилка. Според него при новите плочки липсва нивелация и рискът от спъване и травми е в пъти по-голям отколкото при старите плочи.\r\nОт , в което ни уведомяват, че всичко това ще бъде предадено на фирмата изпълнител и незабавно ще се предприемат мерки по отстраняване на нередностите.\r\n                    \n                    \n                \n                \n                \n                Получихме и пореден сигнал за  на пешеходците и създава предпоставки за инциденти.\r\nЕто какво пише в него: \"Въпросният автомобил на 5 ноември беше паркиран на бул. \"Христофор Колумб“, пред ресторант Александрия, директно на тротоара. От заведението са поставили ограждаща верига, която да възпрепятства паркирането пред него, а на оставащия тротоар редовно спират автомобили и престояват с часове. По този начин преминаването на пешеходците е силно затруднено, тъй като поради недостатъчната ширина на тротоара хората са принудени да заобикалят паркираните коли като слязат на пътното платно. Т-образното кръстовище е натоварено по всяко време на денонощието и по него преминават тежкотоварни коли и автобуси. Рискът от инцидент е голям. Моля, вземете мерки, например поставянето на колчета или нещо друго адекватно.\"\n\r\nВ друг сигнал оплакването е относно . Нашият потребител твърди, че боклукът редовно е събиран избирателно от служителите на почистващата фирма. \"В близост до бл. 5 са поставени два контейнера за битови отпадъци. Сметосъбиращата компания изпразва само по един, като оставя отпадъците в другия. Това е предпоставка за развитие на гризачи в околоблоковото пространство\", се твърди в сигнала. Има и изпратени снимки.\n\r\n не липсва в ж.к. \"Малинова долина\". След започване на голям строеж улиците около него редовно са блокирани от бетоновози и други тежки машини. Освен от изключително затрудненото движение, потребителят се оплаква, че фирмата не е поставила никакви отклонителни или предупредителни знаци. Въпросът е такава ли ще остане ситуацията, докато не се изградят и шестте етажа на сградата?\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в  Платформата ще ви даде възможност не само да предадете гласност на проблема, но и да изпратите сигнал до отговорните институции.", "date": "2019.11.09", "title": "Проблеми в София: Нередовно сметосъбиране, коли на тротоар, блокиран път"}
{"url": "https://www.dnes.bg/stranata/2019/11/09/vyzrasten-myj-pochina-pri-pojar-v-doma-si-v-burgas.429063", "text": "Възрастен мъж е загинал при пожар в дома си снощи в Бургас, съобщиха от полицията.\r\n\r\nСигналът за пламналия огън е получен в 19,39 часа вчера, предава Нова тв. Пожарът е избухнал в дома на 86-годишен мъж, разположен на четвъртия етаж в жилищна кооперация. След сигнала на място са пристигнали екип огнеборци.\r\n\r\nМалко след потушаването на огъня е открито тялото на възрастния мъж в една от стаите на апартамента. Извършен е оглед и по случая е образувано досъдебно производство.\r\n ", "date": "2019.11.09", "title": "Възрастен мъж почина при пожар в дома си в Бургас"}
{"url": "https://www.dnes.bg/snimka-na-denia/2019/11/09/topla-i-slyncheva-sybota-temperaturite-do-24-gradusa.429052", "text": "Минималните температури днес ще са предимно между 7 и 12 градуса, по-високи по морския бряг. Днес, през по-голямата част от деня, ще бъде предимно слънчево. Сутринта на места в низините и котловините ще има ниска слоеста облачност или мъгла.\r\nПрез деня ще се появи разкъсана висока облачност. Ще духа слаб, в Източна България и планинските райони - до умерен юг-югозападен вятър. Максималните температури ще са между 19 и 24 градуса, по-ниски в крайните северозападни райони, пише БТА.\r\nНад Черноморието ще е предимно слънчево. Ще духа до умерен юг-югозападен вятър. Максималните температури на въздуха ще са между 20 и 24 градуса. Температурата на морската вода е 17 градуса, по-ниска е на север от н. Калиакра. Вълнението на морето ще е 2 бала.\r\n                \n                \n                Над планините облачността ще е променлива, почти без валеж. Ще духа до умерен, по високите и открити части и временно силен югозападен вятър. Максимална температура на височина 1200 метра около 14, на 2000 метра - около 8 градуса.\r\nВ неделя през страната ще премине атмосферно смущение. Облачността от запад ще се увеличи и на места в Западна и Централна България ще превали дъжд, над 2000 м - сняг. В Източна България ще остане с до умерен южен вятър и по-топло, с температури до 22-24 градуса, в останалата част от страната, където вятърът временно ще се обърне от запад-северозапад, максималните ще бъдат между 15 и 20 градуса.\r\nВ южните райони на Рило-Родопската област са възможни по-съществени количества на валежа, както и гръмотевици. В понеделник температурите още малко ще се понижат и преобладаващите максимални ще са между 16 и 21 градуса. Минималните ще бъдат: в по-голямата част от Западна България между 4 и 10 градуса, на изток между 12 и 16 градуса. Облачността ще бъде предимно висока и средна, сутринта в низините на Източна България - значителна ниска. Вятърът - от изток-югоизток.\r\n ", "date": "2019.11.09", "title": "Топла и слънчева събота: Температурите до 24 градуса"}
{"url": "https://www.dnes.bg/sofia/2019/11/09/namushkaniiat-v-iztok-myj-oshte-e-s-opasnost-za-jivota.429066", "text": "Намушканият вчера 50-годишен мъж, който бе хоспитализиран снощу в Умбал \"Св.Анна\" В софия все още е в много тежко състояние. Мъжът бе приет в болничното заведение с множество прободни рани. Той е с опасност за живота, съобщавт от болничното заведение\n\r\n\"Загубил е над 1 литър кръв. Освен прорезните рани има пневмотроакс и множество контузни рани, включително на главата. Още сноки екип ръководен от д-р Ивайло Григоров от Клиника по хирургия на УМБАЛ \"Св.Анна\" е оперирал пострадалия. допълнително усложнение за лекарите е, че пациентът е рядка кръвна група - В отрицателна\", уточниха още от болницата.\r\nМъжът беше нападнат вчера в столичния квартал \"Изток\". Той е приет в болницата малко след 19.00 часа с множество прободни рани и с опасност за живота. \r\n Все още не е ясна причината за нападението.", "date": "2019.11.09", "title": "Намушканият в \"Изток\" мъж още е с опасност за живота"}
{"url": "https://www.dnes.bg/notifikacii/2019/11/09/oshte-v-pyrvi-rund-tervel-pulev-nokautira-kurzava.429067", "text": "Българският боксьор Тервел Пулев постигна 14-ата си победа в 14 мача на професионалния ринг. На галавечер в германския град Кьолн той победи представителя на домакините Кай Курзава с технически нокаут още в първия рунд.\r\n36-годишният Пулев засипа с мощни удари главата на 43-годишния Курзава и съдията на срещата бързо прецени, че трябва да сложи края и. По този начин българинът постигна 12-ия си успех в кариерата с нокаут, пише БТА.\r\nЗа Пулев, олимпийски медалист от Лондон 2012, това бе първи мач на ринга от повече от половин година, тъй като се възстановяваше от счупване на ръката.\r\nВ близките седмици се очаква българинът да изиграе още един мач, като по всяка вероятност той ще бъде в Пловдив.", "date": "2019.11.09", "title": "Още в първи рунд: Тервел Пулев нокаутира Курзава"}
{"url": "https://www.dnes.bg/eu/2019/11/09/30-godini-ot-padaneto-na-berlinskata-stena.429062", "text": "Днес отбелязваме 30 години от падането на Берлинската стена. Датата 9-ти ноември 1989-та година променя стария континент и целия свят. Най-голямата политическа промяна в следвоенна Европа.\r\n\r\nВдигната през 1961-ва година стена беше символ на Студената война и на противопоставянето на двата лагера - източен и западен.  45 хиляди бетонни блокове с височина от три метра - 155 километра дължина, пише Нова тв.\r\n\r\nБерлинската стена пада, когато правителството на ГДР съобщава решението си да отвори границите на държавата за свободно пътуване на своите граждани. \r\n\r\nХиляди жители на Берлин излизат тази нощ по улиците на разделения град. Германия отбелязва датата със Седмица на спомените, а кулминацията се очаква в събота.", "date": "2019.11.09", "title": "30 години от падането на Берлинската стена"}
{"url": "https://www.dnes.bg/obshtestvo/2019/11/09/aec-kozlodui-otvaria-vrati-za-posetiteli.429068", "text": "Днес има ден на отворените врати за хората в АЕЦ \"Козлодуй\". Поканата е за всеки, който иска да види отблизо атомната централа.\r\n\r\nПосетителите ще могат да разгледат Информационния център, командна и машинна зала на 5-ти или 6-ти блок с водачи от АЕЦ, ще имат възможност да проследят демонстрации на работа с противопожарна техника и измервания с мобилната лаборатория за мониторинг на околната среда.\r\n\r\nАЕЦ \"Козлодуй\" е единствената атомна централа в България и е най-големият производител на електрическа енергия в страната, като обезпечава повече от 1/3 от националното годишно електропроизводство.", "date": "2019.11.09", "title": "АЕЦ \"Козлодуй\" отваря врати за посетители"}
{"url": "https://www.dnes.bg/obshtestvo/2019/11/09/30-g-prehod-kakvo-se-sluchi-u-nas-i-v-drugite-socstrani.429060", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Каква е равносметката ни след 30 г. преход? Как се развиха събитията през историческата 1989 г. у нас и в другите социалистически страни?\n\r\n\"Онова, което се случва в Унгария, е, че на 9 май - със знанието на комунистите, които са на власт – започват демонтаж на Желязната завеса и пускат източните германци и унгарците да пътуват свободно на Запад. Най-вече в Австрия\", припомня събитията от бурната 1989 г. Красен Станчев, основател на ИПИ и депутат във Великото народно събрание, в предаването \"Брюксел 1\" по .\n\r\n\"На 3 май 1989 г. българското правителство приема постановление за учредяването на частни банки със средства на данъкоплатците и спестяванията им в Държавна спестовна каса. До края на годината имаме разпределение на пари по този повод и те са за около 30-тина банки, които тогава се регистрират. Повечето фалираха, но това е друга тема\", коментира икономистът.\n                    \n                    \n                \n                \n                \n                \r\nСравнете август 1989 г. София е на море, а прибалтийските страни правят най-дългата в историята на човечеството жива верига, борейки се за независимост, в датата от подписването на пакта между Сталин и Хитлер, т. нар. договор Молотов - Рибентроп.\n\r\n\"Има наистина различна стартова точка. Тя не е толкова важна чисто икономически, защото с Полша, Унгария, донякъде Чехия - те бяха малко по-богати, 90-та г. ние бяхме на едно ниво. С Украйна бяхме на едно равнище. Вижте къде е Украйна сега, къде сме ние - те са около три пъти по-бедни от нас\", категоричен е Красен Станчев.\n\r\nЦялото интервю и още може да гледате в предаването \"Брюксел 1\" по Bulgaria ON AIR. Събота, 17.30 часа!", "date": "2019.11.09", "title": "30 г. преход - какво се случи у нас и в другите соцстрани?"}
{"url": "https://www.dnes.bg/stranata/2019/11/09/obshtini-v-zatrudneniia-zaradi-smetishtata-vdiga-li-se-taksa-smet.429051", "text": "Ако таксата, която общините плащат за депониране в регионалните сметища, се вдигне двойно, това ще ги принуди да намалят парите за чистене. Това става ясно от срещата, която са провели екоминистър Нено Димов с изпълнителния директор на Сдружението на общините Силвия Георгиева преди два дни, пише \"Монитор\".\r\nВ момента отчисленията, които дължи всяка община за депониране на твърди битови отпадъци в регионалните депата са 57 лева на тон. През 2020 г. обаче те трябва да нараснат до 95 лв. на тон. Парите за депо сега заемат до 25-30% от такса смет, събирана от местните управи от гражданите.\r\nСлед вдигането на отчисленията за депониране, 50% от местния налог ще отиват за плащане на сметището. Така на кметствата ще им се наложи или да намалят парите за чистене, или да вдигнат такса смет за хората. Наредба 7, която регламентира това плащане, е приета през 2013 г. и неколкократно, по настояване на сдружението, размерът на въпросната такса е редуциран в поносими за местните бюджети граници.\n                    \n                    \n                \n                \n                \n                \r\n\"Нашето предложение към министерството е да намалим този ръст. Целта на наредбата е да стимулират общините да намалят количеството на депонирания отпадък. Предполага се, че колко повече растат отчисленията, толкова по-мотивирани ще бъдем ние да намаляваме отпадъка. Това е на теория. На практика обаче все още няма на 100% изградени системи, които да позволят да намалим количеството депониран отпадък“, коментира Силвия Георгиева.\r\nПо думите й проблемът е в това, че в предходния програмен период на оперативната програма за околна среда до 2016 г. са изградени регионалните депа. В сегашния програмен период пак със средства от ОПОС се закупуват компостиращи и сепариращи инсталации, с които да се намалят отпадъците, които се возят на регионалните депа. Тези проекти все още са в начален стадий на изпълнение, в момента се избират изпълнители. Инсталации ще заработят едва през 2021 г.\r\n\"Колкото и усилия да полагаме, да инвестираме със собствени средства, става въпрос за много големи инвестиции, с които общинските бюджети не могат да се справят\", каза още Георгиева. На повечето места общините имат концесионери, с които са сключени договори и те не могат да намалят тези плащания, ще трябва да извадят собствен ресурс от местните данъци, за да се дофинансира чистотата, дори само да се запази чистотата при извозване на контейнерите.\n\r\nПринципно намаляването на депонирания в сметища отпадък е изискване на Еврокомисията. По евродиректива България трябва да намали двойно сметта в депата. Затова и позицията на екоминистерството е твърда. Засега екипът на министър Нено Димов е категоричен, че без консултации с ЕК не биха предприели стъпка за поетапно въвеждане на определения размер на таксата.\n\r\n\"Разговорите продължават, надяваме се да стигнем до компромис за намаляване на отчисленията и до по-плавен ръст през годините, за да имаме достатъчно време да се създадат регионалните система за управление на отпадъците\", коментира още изпълнителният директор на НСОРБ. В началото на седмицата НСОРБ е информирало с официално писмо всички кметове на общини, че към момента не се очаква промяна в позицията на МОСВ.\r\n ", "date": "2019.11.09", "title": "Общини в затруднения заради сметищата: Вдига ли се такса смет?"}
{"url": "https://www.dnes.bg/kino/2019/11/09/pastoralno-s-liubov-i-gylybi.427355", "text": "Любовта е хвърковата, като гълъбите и зависи от това, къде ще кацне. В това ще ни убеди Владимир Меншов в една от най-обичаните романтични комедии на СССР \"Любов и Гълъби\".\r\nСюжетът ни среща със сибирякът Василий Кузякин. Героят се е радвал на семейство, деца и гълъби, но за първи път Василий напуска родното далечно село, за да прекара лятната си почивка на Черно море, където го чака трансформация.\r\nДалеч от родния дом и съпругата Надя, главата му замайва Раиса Захаровна и новите му познати, които му посочват различна страна на живота. На почивка светът изглежда различен. Раиса се влюбва в увлечението на Вася по любимите птици.Какво ще избере героят - ще замени ли стария си живот с новия, изпълнен с повече удобства...\r\n                    \n                    \n                \n                \n                \n                Меншиков разказва емоционален и пъстър филм, разкриващ колоритността на житейските избори. Пасторални селски пейзажи и автентични образи превръщат филма в късче реалност, непокътната от времето, а реверансът е към обикновените хора и малките селца, където битието носи своята непринуденост и очарование.\n\r\nРолите са поверени на Александр Яковлевич Михайлов, Нина Дорошина, Людмила Гурченко, Сергей Юрски, Наталия Тенякова, Янина Лисовска, Игор Лях, Лада Сизоненко и др.\n\r\nГледайте \"Любов и гълъби\" на 9 ноември от 22.30 часа по телевизия .", "date": "2019.11.09", "title": "Пасторално с \"Любов и гълъби\" "}
{"url": "https://www.dnes.bg/eu/2019/11/09/migraciiata-sloji-krai-na-liubovta-mejdu-iztochna-i-zapadna-evropa.429065", "text": "Новата книга на световноизвестния български политолог Иван Кръстев в съавторство с американския му колега Стивън Холмс излезе на немски, английски и още над 10 езика. Книгата ще бъде издадена на български през януари 2020 под заглавие \"Имитация и демокрация. Как Западът спечели Студената война, но загуби себе си\". Паралелно с това две големи германски медии публикуваха обширни и много интересни анализи от Кръстев по най-актуалните теми на съвременната политика. Тези анализи трудно се поддават на преразказване или обобщаване, тъй че тук ще ви предложим по няколко цитата, които дават представа за насоките, в които мисли българският политолог, пише  В статия под заглавие \"Духовна завеса се спуска над Европа\", публикувана на страниците на \"Ди Цайт\", Иван Кръстев между другото пише:\n                    \n                    \n                \n                \n                \n                \r\n\n\r\n\"В Берлин смятат, че за \"края на любовта\" между Източна и Западна Европа са виновни най-вече различните възгледи по отношение на миграцията. Вярно е. Но въпреки това има и едно недоразумение: източноевропейците не се боят точно от онази миграция, над която си блъскат главите германците. Те не се страхуват толкова от потоците бежанци от Близкия изток и Африка, които може да нахлуят в източноевропейските страни - нищо, че популистките лидери в Източна Европа непрекъснато повтарят точно това. В сърцевината си същинският страх е друг: че все повече млади източноевропейци се отправят към Германия, че Германия агресивно набира млади професионалисти от региона, а в резултат от това самата Източна Европа се превръща в пустиня.\n\r\nТъкмо атрактивността на Германия напомпва антигерманските настроения в Източна Европа. В този смисъл Германия определено носи част от отговорността за подема на популизма на Изток. (…)\n\r\nЕвропейският Изток се превърна в един от най-важните доставчици на работна ръка за застаряващия Запад. От 2007 година насам родината си са напуснали 3,4 милиона румънци, повечето от тях под 40-годишна възраст. Тази тенденция поражда паниката, че обезлюдяването в крайна сметка ще доведе до смъртта на собствената нация. Източноевропейците, които преди век поемаха на запад, оставяха зад гърба си млади нации в подем. Днес обаче те оставят зад гърба си най-бързо топящите се народностни групи в света. Днешната раждаемост не стига за подсигуряване на просъществуването на източноевропейците.\r\nМежду 1989 и 2017 година Латвия изгуби 27% от населението си, Литва - 22,5 процента, а най-голямата загуба на население бележи България. Именно комбинацията от застаряващо население, ниска раждаемост и несекващ поток изселници превръща Средна и Източна Европа в плодородна почва за популистка политика\", пише Кръстев. Към края на статията му в \"Ди Цайт\" четем:\n\r\n\"Централният парадокс в Източна Европа е, че в света, който обитават след края на Студената война, източноевропейците ценят най-високо отворените граници и възможността да пътуват и работят в чужбина. В същото време обаче тъкмо с това са свързани и най-големите им страхове. Обикновеният българин или унгарец е въодушевен от възможността да пътува и работи в чужбина, но в същото време се страхува, че прекалено много негови сънародници биха могли да напуснат страната. (…) Тези страхове на източноевропейците не са ирационални.\r\nКогато една млада българка или една млада полякиня напусне страната, тя не само взима със себе си цялата инвестиция на държавата в нейното образование, но и лишава родината си от своя талант. Преди едно десетилетие, когато Източна Европа страдаше от висока безработица, миграцията на работна ръка в западна посока все още се смяташе за положителен икономически фактор. Днес обаче настроенията са други. Да не забравяме и този факт: когато млади и образовани българи заминават за Германия, това означава, че към страната им навярно няма да потекат германски инвестиции - просто защото там липсва работна ръка. А онези, които решават да останат в страната си, все по-често се чувстват като губещи\", пише Иван Кръстев. И добавя, че тъкмо изселването на млади и добре образовани хора от източноевропейските страни лишава едва ли не завинаги тамошните либерални партии от изборни успехи. На съдбата на либерализма в световен мащаб е посветен друг обширен анализ на българския политолог, който наскоро излезе във \"Франкфуртер Алгемайне Цайтунг\". От тази статия тук ще цитираме само няколко пасажа:\n\r\n\n\r\n\"Не толкова възходът на авторитаризма, колкото размиващите се граници между демокрацията и авторитаризма парализират днес либералното мислене на Запад. Каква ли е разликата между твърдението на Кремъл, че Путин няма алтернатива, и нашата теза, че няма алтернатива на сегашната икономическа политика? Каква е разликата между Путинова Русия и Ердоганова Турция, между Путинова Русия и Индия на Моди или Бразилия на Болсонаро? Има ли отчетлива разлика и в сравнение с Унгария на Орбан или САЩ на Тръмп? Дали сме сигурни, че все още живеем в либерални демокрации? И дали в днешните общества, които са манипулирани от големите пари и новите технологии, изобщо може да се прави смислена разлика между демокрация и авторитаризъм? Това са големите въпроси, които днес си поставят в Америка и в Европа. (…)\n\r\nНа човек му се късат нервите, когато гледа как три десетилетия по-късно същата стратегия, която използваха през 1989 либералите, за да убедят Изтока да погребе комунизма, днес се използва от руския лидер, за да убеди западната общественост, че либерализмът е просто радикален експеримент, чието време е минало. Че политическите идеологии, подобно на опакованите хранителни продукти, имат срок на годност, след чието изтичане консумацията крие сериозни опасности. С единствената разлика, че при политическите идеологии, за разлика от хранителните продукти, срокът на годност не е отбелязан на опаковката.\"\r\n \r\n\r\n \r\n \r\n   ", "date": "2019.11.09", "title": "Миграцията сложи край на любовта между Източна и Западна Европа"}
{"url": "https://www.dnes.bg/stranata/2019/11/09/kato-evropeicite-vse-poveche-gastarbaiteri-v-bylgariia.429053", "text": "\r\nС над 20 на сто са се увеличили гастарбайтерите, показват данните на Агенцията по заетостта за периода от януари до края на септември тази година.\n\r\nДостъп до пазара на труда от началото на годината е предоставен на 2205 от 36 трети държави, цитира данните на агенцията вицепремиерът Мариана Николова на днешния парламентарен контрол. Регистрираната краткосрочна заетост до 3 месеца на 390 командировани граждани на трети страни и на 10 820 сезонни работници на работа до 90 дни.\n\r\n Общият им брой е достигнал 13 415 души. За сравнение през 2018 г. работещите граждани от трети страни са били 10 948. Най-голямо е увеличението при сезонните работници – 2505 души. С над 200 души повече са наетите краткосрочно само до септември.\n                    \n                    \n                \n                \n                \n                \r\nПо традиция най-много наемници идват от Украйна, за 2018 броят им достига 7142 души, но за деветмесечието са се трудили у нас вече 9010. Повече служители родните предприемачи са наемали от бившите соцрепублики - Молдова (1038), Киргизстан (895), но и от Северна Македония (321). От „земята на четиридесетте племена“ ръстът на работници е близо три пъти само за деветмесечието спрямо цялата минала година. Намаляват наемници от Турция.\n\r\nХотелиерите \"внасят\" все повече работници извън ЕС (11051), докато година по-рано в сектора работещите са били 8410 души. Останалата част досега най-много заети са в строителството (608), селското стопанство (482) и преработващата промишленост (395 души).\n\r\nЧесто бизнесът се оплаква от недостиг на работна ръка. Фирмите са загрижени, че ще бъдат неспособни да се справят с нарастващото търсене на своите продукти и услуги, защото става все по-трудно да се намерят работници с необходимия профил. Затова работодателските организации отново настояха миналата седмица за ускоряване на процеса при наемане на работници извън Евросъюза. По информация на Българска търговско-промишлена палата повече от 6 месеца отнема процедурата за назначаване на служители на някои длъжности.\n\r\nВицепремиерът Мариана Николова коментира, че режимът за работа е облекчен. \"Обвързани сме с директиви и в момента имаме допълнителни предложения, които обсъждаме в структурата с външното министерство и Дирекция \"Миграция\" и евентуално при конкретни предложения ще внесем и промени\", каза още Николова.\r\n ", "date": "2019.11.09", "title": "Като европейците: Все повече гастарбайтери в България!"}
{"url": "https://www.dnes.bg/politika/2019/11/09/iliiana-iotova-radev-be-iasen-v-argumentite-si.429078", "text": "Президентът Румен Радев е бил достатъчно ясен в аргументите си, с които отказа да подпише указа за назначаване на Иван Гешев за нов главен прокурор, и е казал честно и откровено своето мнение. Това обясни вицепрезидентът Илияна Йотова пред БНТ.\r\nПреди дни държавният глава върна решението на Висшия съдебен съвет, като мотивите му бяха свързани с липсата на състезателност в процедурата, тъй като има само един кандидат за поста. Йотова посочи също, че не трябва да има опити за влияние върху ВСС.\n\n\n\n\r\n \"Единственото нещо, което искам категорично да ви заявя, че аз наистина съм от хората, които твърде вярвам и бих искала да работим за реално разделение на институциите. Това е в основата на демокрацията. Всякакъв опит за влияние в една или друга посока е твърде неоправдан и не води до нищо добро. Нека ВСС да си вземе своето решение, съответно и президентът ще реагира според това решение, но отговорността, той вчера много категорично го заяви - всеки трябва да може да носи отговорността на поста, който заема и аз мисля, че той го доказва с поведението си.\", коментира Йотова.\n                    \n                    \n                \n                \n                \n                \r\nВицепрезидентът допълни, че не иска да се ангажира нито с прогнози, нито с очаквания: \"Много е нажежена обстановката, всяка една дума се тълкува и превратно, така че нека да изчакаме, мисля, че в следващите дни ще станем свидетели на това, което ще се случи, но президентът имаше своето право и за тези вече 3 години, откакто е на този пост, смятам, че достатъчно е доказал, че има силата ,мъжеството да отстоява своето мнение.\", обясни тя\n\r\nИлияна Йотова коментира и изминалите местни избори, като заяви, че идеята на президента да се съберат политическите сили и институции, които имат информация за нарушения, да обсъдят какви промени могат да се направят е добра, и може да доведе до промени и решения на проблемите при провеждане на избори.", "date": "2019.11.09", "title": "Йлияна Йотова: Радев бе ясен в аргументите си!"}
{"url": "https://www.dnes.bg/index/2019/11/09/kakvi-snimki-ne-biva-da-kachvate-v-socialnite-mreji.429010", "text": "Социалните медии се превърнаха в електронен дневник и хората качват какво ли не в тях. Но много от снимките не са никак подходящи и дори може да ви навредят. Бъдете по-предпазливи с информацията, която излагате на показ. \r\nИзбягвайте да качвате следните типове снимки:\r\n\r\nАко сестра ви ви е звъннала да се похвали, че е сгодена или бременна, не го поствайте в мрежата. Качвайте неща, които пряко ви касаят и оставете другите сами да съобщят новините, които са важни за тях.\r\n\r\nАко качите снимка на акта си за раждане, рискувате да станете жертва на открадната самоличност. Подобни документи съдържат прекалено лична информация и мястото им не трябва да е публично.\r\n                \n                \n                \r\nПодобна информация дава възможност на крадци да се възползват от отсъствието ви и да посетят дома ви.\r\n\r\nНе само е изключително пошло да качвате подобни изображения, но и привличате много завист и ненужно внимание и увеличавате шанса да бъдете атакувани. По никакъв начин не давайте информация за финансовото си състояние или банкови сметки/карти и т.н.\r\n\r\nНе качвайте в социалните мрежи снимки, които не искате работодателят ви да види. Алкохолът сваля задръжките и има вероятност да се компрометирате по начин, който ще срине репутацията ви.\r\n", "date": "2019.11.09", "title": "Какви снимки не бива да качвате в социалните мрежи?"}
{"url": "https://www.dnes.bg/balkani/2019/11/09/davat-26-mln-evro-za-proekti-ot-bylgariia-i-syrbiia.429074", "text": "Фонд за малки проекти се предвижда да подпомага малки и средни предприятия в граничните области на България и Сърбия. Това ще стане през новия програмен период 2021-2027 г. Финансирането ще е по Програма за трансгранично сътрудничество Interreg - ИПП България – Сърбия 2021-2027, която се очаква да бъде одобрена до края на следващата година.\r\nТова стана ясно на първото заседание на Съвместната работна група за разработване на бъдещата програма. Форумът бе председателстван от заместник-министъра на регионалното развитие и благоустройството Деница Николова и Михаѝло Дашич - помощник-министър по европейската интеграция на Република Сърбия.\r\nМалките и средни предприятия ще могат да получават безвъзмездно средства по проекти до 100 000 евро при облекчени процедури за подпомагане и модернизиране на производството, повишаване на капацитета и достигане на нови пазари, повишаване на конкурентноспособността и др. Целта е да се подкрепи икономическото развитие и потенциал на регионите чрез насърчаване на бизнеса.\r\n                    \n                    \n                \n                \n                \n                30% от бюджета на програмата в следващия период може да бъде насочен към реализирането на голям стратегически проект между двете държави, стана ясно още по време на срещата. Целта е по този начин да се постигне по-голям ефект от инвестициите. Очаква се да се финансират проекти чрез възможностите на тематична цел 5 - Европа близо до жителите. Запазва се териториалният обхват, като от българска страна това са областите Видин, Монтана, Враца, София област, Перник и Кюстендил, а от сръбска - Бор, Зайчар, Нишава, Топлица, Пирот, Ябланица и Пчиня. Предвиждат се гъвкави възможности за функционални зони.\r\nИ в следващия период финансирането от ЕС се запазва в размер на 85%, като се въвеждат редица мерки за облекчаване на бенефициентите и намаляване на административната тежест. Министерството на регионалното развитие и благоустройството ще продължи да отговаря за програмите за европейско териториално сътрудничество в Република България и в новия програмен период.\r\nЗам.-министър Николова отбеляза, че програмата ще работи за намаляване на междурегионалните и вътрешнорегионалните дисбаланси и увеличаване на икономическата активност. \"За тази цел са необходими стъпки в посока на деконцентрация в управлението на регионално ниво. Засилването на ролята на регионалните съвети за развитие и активното им участие в стратегическото планиране и координацията на регионалното развитие, както и на етап изпълнение на програмите, ще допринесе за по-тясното им обвързване с нуждите на регионите. Ето защо предвиждаме делегиране на повече правомощия при вземане на решения на регионално ниво за проектите, които ще бъдат финансирани чрез интегриран стратегически подход, обхващащ много по-голяма част от програмната територия, които да имат по-голямо икономическо въздействие и могат да решат комплексно специфични нужди в различни територии от двете страни на границата\", каза Николова.\r\nФокусът в бъдещата програма ще бъдат интегрираните проекти, с комплексен подход, чието изпълнение включва по-голям обем инвестиционни дейности и в подходяща комбинация с \"меки мерки\". Така проектите ще са тясно ориентирани към специфичните нужди на съответните региони, за да бъдат по-близо до хората, да носят икономически ефект за териториите, да увеличават стандарта на живот на населението и с подкрепата на бъдещо европейско финансиране да дадат основен тласък в развитието на трансграничния регион.\r\n Към днешна дата се реализират проекти в размер на близо 26 млн. евро. Приключило е изпълнението на 36 от общо 39 проекта, финансирани по първата покана за близо 18,5 млн. евро. По втората покана са сключени 28 договора на обща стойност от почти 7,45 млн. евро. Към момента е спестен ресурс от 4 млн. евро, които ще бъдат разпределени за изпълнението на допълнителни проекти с фокус в инвестициите за околна среда.\r\nС най-много реализирани проекти се отличават сръбските общини Ниш и Зайчар и община Монтана от българска страна.\r\n.\r\n ", "date": "2019.11.09", "title": "Дават 26 млн.евро за проекти от България и Сърбия"}
{"url": "https://www.dnes.bg/index/2019/11/09/ioga-pozi-i-facebook-po-poleka.429012", "text": "Йогата е едно от нещата, с които човек може да се освободи от стреса и напрежението в края на деня. Редовното ѝ практикуване подобрява пластичността на тялото, подобряват психиката и помага за някои здравословни проблеми. Но може ли да бъде опасна, ако човек не знае как да я практикува?Британски физиотерапевт алармира пред „Telegraph“, че правенето на различните пози с цел показване в социалните мрежи, крие риск от контузии.\r\nСпоред Беноу Матю, все повече хора се опитват да повторят нещо, което са видели в интернет или под въздействието на свои известни приятели, искат да си направят оригинални снимки. Те искат да застанат в поза „Лодка“, „Лък“, „Дърво“, „Войн“ и други популярни, но когато не ги познават достатъчно или няма кой да им покаже, се насилват само за кадъра. С това ръстът на нараняванията по време на подобни „упражнения“ се увеличава. Друг е въпросът, че голяма част от позите са заснети на опасни места.\r\n                \n                \n                Проверка на физиотерапевта показва, че в Instagram има близо 73 млн. снимки с хаштага #yoga. Те варират от най-простата поза до доста сложни, като голяма част от тях не са правилно изпълнени. \r\nБеноу Матю коментира още, че основният проблем е когато начинаещи хора или такива, които дори не ходят на класове по йога, пробват да изпълнят пози, които са трудни и подходящи за напреднали.\r\n„Това, че можете да докоснете с глава пода по начин, който другите не могат, повдига самочувствието, но това не означава непременно, че това, което сте направили е здравословно“, посочи той.\r\n\r\n ", "date": "2019.11.09", "title": "Йога пози и Facebook - по-полека!"}
{"url": "https://www.dnes.bg/world/2019/11/09/bezprecedentni-pojari-v-avstraliia-pone-trima-zaginali.429070", "text": "Трима души са загинали, няколко са в неизвестност, а над 30 са ранени при пожари в засегнатата от суша източна част на Австралия, съобщиха БТА и Асошиейтед прес, като се позоваха на официални източници.\r\nПовече от 150 къщи са разрушени от огъня. Около 1500 пожарникари се борят с над 70 пожара, които бушуват в най-многолюдния австралийски щат Нов Южен Уелс. Най-интензивни са пожарите в североизточната му част, където ситуацията се усложнява от силни ветрове.\r\nПожарникарите са открили тялото на една от жертвите в изгорена кола близо до Глен Инис. Друга жертва, жена, открита в безсъзнание и със сериозни изгаряния в същия район, е починала в болница. Още един труп бил открит днес в изгоряла сграда в град Джонс Ривър, на неколкостотин км от Глен Инис. Седем души са в неизвестност в района на пожара край Глен Инис, като властите очакват броят им да се увеличи.\r\n                    \n                    \n                \n                \n                \n                Стотици хора са били евакуирани от домовете си по крайбрежието на Нов Южен Уелс заради пожарите. Мнозина са прекарали нощта в евакуационни центрове, други са спали в автомобилите си.\r\nВ щата Куинсланд горят почти 50 пожара. Поне една къща е изгоряла, а 6000 души са били евакуирани от три селища в югоизточната част на щата.\r\nЕжегодният сезон на пожарите в Австралия, който достига връх през лятото в Южното полукълбо, тази година започна по-рано след необичайно топлата и суха зима.", "date": "2019.11.09", "title": "Безпрецедентни пожари в Австралия: Поне  трима загинали"}
{"url": "https://www.dnes.bg/sofia/2019/11/09/goria-hostel-v-centyra-na-sofiia.429080", "text": "Пожар е горял в столичен хостел. Сигналът за възникналия инцидент е получен днес към 10.35 часа, съобщават от МВР. Хостелът се намира на ул. \"Княз Борис I\" в София. \r\nВеднага на място били насочени пожарни и полицейски екипи, които са евакуирали хората от сградата. Огънят е погасен.\r\n\r\nСпоред първоначалната информация късо съединение в електрическото табло е причината за възникналия инцидент. Продължава огледът на място. Няма пострадали хора.", "date": "2019.11.09", "title": "Горя хостел в центъра на София"}
{"url": "https://www.dnes.bg/obshtestvo/2019/11/09/borisov-komunizmyt-e-ostavil-propast-v-evropa.429082", "text": "Комунизмът  е оставил такава пропаст в Европа, че 30 години след историческото  падане на Берлинската стена, източните държави и досега трудно догонваме  западните - това е написал премиерът Бойко Борисов в профила си в  социална мрежа.\r\nВсе още носим белезите му, все още имаме много работа, но посоката е  вярна, допълва той. По думите му България е направила своя  цивилизационен избор. Борисов изразява убедеността си, че \"трябва да  отстояваме демокрацията и правото на свободен избор\". Длъжни сме да не  допускаме тоталитарните режими да ни разделят, посочва още Борисов в  текста.\r\nОчаква се днес премиерът да открие заедно с президента на Сърбия  Александър Вучич трасето, което е част от Общоевропейския транспортен  коридор 10.", "date": "2019.11.09", "title": "Борисов: Комунизмът е оставил пропаст в Европа!"}
{"url": "https://www.dnes.bg/stranata/2019/11/09/za-godina-do-1-600-000-sluchai-na-ostri-respiratorni-zaboliavaniia.429071", "text": "Между 1 400 000 и 1 600 000 годишно са случаите на остри респираторни заболявания у нас.\r\n\r\nСпоред специалиста, д-р Гергана Николова, противогрипната ваксина е хубаво да се постави през октомври и ноември – преди грипът да е дошъл.\r\n\"След като се ваксинираме, има период през който организмът трябва да изработи защитните антитела. Няма смисъл да слагаме ваксина, когато пикът на вирусите вече е дошъл.\r\nС настъпването на есенно-зимния сезон броят на болните се увеличава. Само за вчерашния ден бяха открити 6 души с пневмония, от които 4 деца. Много често пациентите решават да се лекуват сами и пият антибиотици, без да са посетили лекар”, заяви  пред Нова тв специалистът.", "date": "2019.11.09", "title": "За година: До 1 600 000 случаи на остри респираторни заболявания"}
{"url": "https://www.dnes.bg/politika/2019/11/09/borisov-leti-nad-koridor-10.429083", "text": "Малко след като коментира 30-годишния преход в социалните мрежи, премиерът Бойко Борисов публикува отново на страницата си в социалните мрежи видео, в което става ясно, че лети над новото трасе - част от Общоевропейския транспортен коридор № 10.\r\nТам премиерът ще открие заедно със сръбския президент новоизградения участък от автомагистралата от българската граница до сръбския град Ниш. С това приключва процесът по изграждането на автомагистралния път от Белград до българската граница.\r\nВъв видеото премиерът коментира, че вижда колко много български работници се трудят в почивния ден събота. С кола ще бъде като с хеликоптер, отбеляза Борисов във .\r\n                    \n                    \n                \n                \n                \n                На страницата си във Facebook българският премиер написа: \"Пътувам за Сърбия, където по покана на президента Вучич ще участвам в церемонията по откриване на магистралата от българската граница до Ниш. А това е нашият участък на строящата се АМ „Европа“, която е част от трансевропейския коридор номер 10, свързващ Лондон с Истанбул. Тя включва три участъка с обща дължина 48 км – от ГКПП „Калотина“ до Драгоман, от Драгоман до Сливница и от Сливница до Северната скоростна тангента на София. В момента се работи с бързи темпове в 17-километровия участък от Драгоман до Сливница, който трябва да е готов през 2021 г. През този месец ще започнат строителните работи и в участъка от ГКПП „Калотина“ до Драгоман с дължина 14,5 км. Третият участък от магистрала „Европа“ е от Сливница до връзката със Северната скоростна тангента и е с обща дължина 16 км За него предстои да бъдат предприети действия по процедиране на изготвения парцеларен план с цел отчуждаване на терен\".\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.11.09", "title": "Борисов лети над  коридор № 10"}
