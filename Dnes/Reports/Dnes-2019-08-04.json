{"url": "https://www.dnes.bg/index/2019/08/04/istinska-liubov-i-tradiciia-nudizmyt-i-germancite.418417", "text": "На редица места в Германия нудизмът е не само допустим, но и се практикува много охотно. Той е разрешен и по балнеолечебните курорти, в сауните и в спа-центровете, както и на много плажове и езера. Известен е с абревиатурата FKK - свободна култура на тялото. Почитателите му обаче се опасяват дали и занапред ще могат да се отдават спокойно на хобито си - заради забраните за разголване на обществени места и спадащата популярност на плуването гол.\r\n\r\nСпоред Грегор Гизи, председател на партията на Европейската левица, би било жалко да се въвеждат ограничения на нудизма - \"FKK има ниво\", смята той. И цитира изказване на сексолог след обединението на Германия, според което \"порнографската гледна точка\" на западногерманците станала причина за потискане на радостта от нудизма - при положение, че този обичай е бил много по-разпространен на Изток, в някогашната ГДР, отколкото на Запад.\r\r\n                \r\n                \r\n                Отношението на британците, например, към голото тяло, е коренно различно от това на европейците от континента - \"островитяните\" не са свикнали с голотата и се сблъскват с нея само във връзка със сексуализираните реклами, музикалните клипове или порнографията. Затова и се случва да се смущават, ако се натъкнат на \"нормална голота\" в сауната или на плажа, пише .\r\n\"В англоезичните култури отношението на хората към техните тела е по-различно, отколкото в Германия, България, Франция или Австрия\", посочва американската антроположка Анегрет Щайгер. Тя е родена в Щутгарт, но още от студентка, от 1987-а, живее в САЩ. По нейните думи: \"В Съединените щати показването на голотата е скандал, но същевременно около нея се вдига огромен шум\".\r\n\r\n\"За мен лично бе невъобразимо да се съблека пред хора, докато през 2015-а не пристигнах с журналистическа стипендия в Берлин\", разказва шотландката Рейчъл Локстън. Имала нужда от много смелост, докато се реши да \"освободи\" тялото си. \"След като години наред не се чувствах комфортно в кожата си, или пък имах чувството, че тялото ми е ужасно или трябва да бъде прикривано, изпитах страхотно чувство, когато се оказах гола в сауната. И разбрах колко освежаващо е германското отношение към голотата.\"\r\nНудизмът е насочен към здравето, а не към сексуализиране на тялото\r\nЛокстън споделя, че години наред й се е налагало да се бори със своето лошо отношение към собственото й тяло, правила много диети, за да регулира теглото си. Но установила в Германия, че хората, които \"дръзват\" да се съблекат, са всякакви, и всички се чувстват добре. В този случай голотата няма нищо общо със сексуалността и не става дума за това да изглеждаш добре. А и както посочва левият политик Гизи: \"Жена с бикини може да изглежда много по-еротично от напълно гола жена. FKK за мен е възможна противотежест на всеобщото сексуализиране в рекламата, но и в обществото като цяло\".\r\n\r\nПървата германска нудистка организация е създадена през 1898-а година с идеята за поддържане на доброто здраве. И тя бързо се разпространява в околностите на Берлин, както и по бреговете на Северно и на Балтийско море. \"Още тогава, в началото на миналия век, хората са бягали далеч от градовете - далеч от корсета, напред към едно свободно дишащо тяло\", обяснява Анегрет Щайгер.\r\nНатуризмът не е насочен към сексуализирането на тялото, а към здравето. И се опира на идеята не само за освобождаването на хората от срама, но и от социалното неравенство и от нездравословните условия на живот в пренаселените градове по време на започващата индустриализация. Появяват се и десетки списания и филми, посветени на темата FKK. По време на нацизма нудизмът първоначално е забранен, но скоро след това се завръща - вероятно поради култа на национал-социалистите към тялото, както предполага Щайгер. Тя изтъква, че нудизмът поне частично е възприет от идеологията на нацизма, имайки предвид излизането през 1936 на книгата на Ханс Сурен \"Човекът и слънцето\" и появата през 1938 на пропагандния филм на Лени Рифенщал \"Олимпия\".\r\nFKK продължава да съществува и след войната, и то едновременно в двете части на Германия. Все пак в ГДР добива и допълнителна значимост, тъй като символизира и освобождението от репресивната държава.\r\n\r\nСауните, свързани със секс-бизнеса, обаче нанасят големи щети на имиджа на нудизма. \"Има такива клубове или публични домове, които се определят като FKK-сауни, но всъщност само се крият зад това понятие. При това положение се стига до злоупотреби с идеята\", обяснява Анегрет Щайгер. Тя посочва също, че в случая става дума за евфемизъм, предназначен да повиши възприемането на проституцията. \"При FKK и нудизма тържествува освободеното от пречки като дрехите тяло сред природата под слънчевите лъчи. Докато в сауните FKK само секс-труженичките са голи, с изключение на високите токове. Това не е идеята на FKK\", изтъква антроположката.\r\nДали в такъв случай FKK ще може да се опази в съвременна Германия? Мнението на Грегор Гизи е следното: \"Отговорността се носи от местните власти - от тях зависи да определят районите за нудизъм по плажовете и да не допускат да бъдат заблудени от инвеститорите. Същевременно е много смешно, че на посетителите в берлинските сауни им се налага да се обличат във външните басейни, за да не безпокоят туристите. FKK е израз на самочувствие и на откъсване от обществената принуда. Това е важно и трябва да се насърчава\".\r\n   ", "date": "2019.08.04", "title": "Истинска любов и традиция: Нудизмът и германците"}
{"url": "https://www.dnes.bg/stranata/2019/08/04/prekratiha-tyrseneto-na-diado-obiaviha-go-za-izdirvane.418541", "text": "Планинската спасителна служба прекрати акцията по издирване на 74-годишния мъж в района на Лакатник, а полицията го обяви за издирване, съобщиха от ПСС за \"Фокус\". \r\n\r\nМъжът се издирва от снощи, като търсенето му бе прекратено през нощта. Акцията бе възобновена тази сутрин в 5.30 ч. и продължи близо 7 часа.\nЕкипи на ПСС, заедно с служители на полицията и местни ловци са обходили няколко пъти района, но няма следа от изчезналия мъж. \r\n\r\nНа този етап търсенето от страна на ПСС се прекратява и групите от спасители слизат от планината. \r\n\r\nОт полицията ще обявят мъжа за издирване, а ПСС са готови да им съдействат, ако имат нужда от използване на кучета.", "date": "2019.08.04", "title": "Прекратиха търсенето на дядо, обявиха го за издирване"}
{"url": "https://www.dnes.bg/akoshtete-vqrvaite/2019/08/04/mahmurlukyt-vloshava-mozychnite-funkcii.418542", "text": "Mахмурлукът влошава мозъчните функции и отслабва паметта, съобщи сайтът MedicalXpress.\r\n\r\nИзследването е обхванало над 100 редовни посетители на барове в Бризбейн. Те са участвали в анкета и са минали тест за когнитивни функции, включително за паметта и т.нар. изпълнителни функции, които позволяват да се планират действия в съответствие с поставените цели и избирателно да се отделя внимание на нужните стимули.\r\n\r\nОказало се, че участниците с най-висока концентрация на алкохола в издишания от тях въздух са постигнали най-лоши резултати на тестовете. \r\n\r\nПо думите на специалистите, данните от изследването показват, че махмурлукът намалява способността да се управлява автомобил, да се работи, да се учи, да се извършват различни дейности.\r\n\r\nСпециалистите възнамеряват да продължат да изследват влиянието на махмурлука върху мозъчните функции, като включат в тестовете повече доброволци. \r\n(БТА)", "date": "2019.08.04", "title": "Mахмурлукът влошава мозъчните функции"}
{"url": "https://www.dnes.bg/zvezdi/2019/08/04/kara-delevin-se-vreche-na-aktrisata-ashli-bensyn.418543", "text": "Британската манекенка Кара Делевин, която гради кариера и в киното, и избраницата й, актрисата от САЩ Ашли Бенсън, са минали под венчило в Лас Вегас, съобщи Контактмюзик.\r\n\r\nДвадесет и шест годишната Делевин и 29-годишната Бенсън са платили 245 лири, за да разменят брачните си обети в тематичен \"Елвис\" параклис. \r\n\r\nАктрисите са сключили брак в присъствието на малък брой гости, сред които Скарлет Йохансон, братя Джонас и Софи Търнър.\r\n\r\nСобственикът на параклиса Майкъл Кели, цитиран от \"Сън он сънди\", казва, че двете дами са изглеждали напълно уверени в действията си, както и в това какво означават една за друга.\r\n\r\nКара Делевин и Ашли Бенсън имат връзка от миналата година, но я направиха публично достояние едва през последните няколко месеца. Преди сватбата Делевин описа романа си с Бенсън като свидетелство за \"истинска любов\".\r\n ", "date": "2019.08.04", "title": "Кара Делевин се врече на актрисата Ашли Бенсън"}
{"url": "https://www.dnes.bg/world/2019/08/04/asma-al-asad-preborih-napylno-rak-na-gyrdata.418544", "text": "Асма ал Асад, съпругата на сирийския президент, заяви, че се е преборила напълно с рак на гърдата след година лечение, предаде БТА.\r\n\"Моята одисея приключи. Слава богу, напълно победих рака\", каза пред държавната сирийска телевизия Асад, която ще навърши на 11 август 44 години.\r\nТя благодари за подкрепата, която са й оказали нейните деца, родители и съпругът й Башар Асад.\r\nПрез август 2018 г. президентството обяви, че Асад е диагностицирана с рак на гърдата.", "date": "2019.08.04", "title": "Асма ал Асад: Преборих напълно рак на гърдата"}
{"url": "https://www.dnes.bg/snimka-na-denia/2019/08/04/vremeto-v-nachaloto-na-sedmicata-gradusite-se-pokachvat.418545", "text": "През нощта ще бъде предимно ясно с по-значителна облачност над централните райони от страната, където на отделни места ще превали краткотраен дъжд. Ще духа слаб северозападен вятър.\n\r\nУтре ще бъде предимно слънчево с временни увеличения на облачността. Ще духа слаб северозападен, в Източна България предимно северен вятър. Максималните температури, в повечето райони, ще бъдат между 26 и 31 градуса, в София около 26 градуса.\n\r\nНад Черноморието ще бъде слънчево. Ще духа слаб до умерен север-северозападен, след обяд източен вятър. Максимални температури на въздуха 26-27 градуса. Температурата на морската вода е 26 градуса. Вълнението на морето ще бъде 2-3 бала.\n\r\nНад планините ще бъде предимно слънчево, след обяд с купеста облачност, но само на отделни места ще превали краткотраен дъжд. Ще духа слаб до умерен север-северозападен вятър. Максимална температура на височина 1200 метра - около 20 градуса, на 2000 метра - около 12 градуса.\r\n                \r\n                \r\n                \r\nВъв вторник и сряда ще е предимно слънчево, в много райони вече и почти тихо. Временни увеличения на облачността ще има през първия ден на места в източната половина от страната и над планините, без валеж. Температурите ще се повишават и в сряда дневните ще достигат до 30-35 градуса.  ", "date": "2019.08.04", "title": "Времето в началото на седмицата: Градусите се покачват"}
{"url": "https://www.dnes.bg/obshtestvo/2019/08/04/sled-polovin-vek-pod-voda-liturgiia-v-hrama-sv-ivan-rilski.418546", "text": "\n\r\nСтотици миряни, бивши жители на село Запална и техни потомци се събраха за първи път отново в храм \"Свети Иван Рилски\", потопен преди 55 години от водите на язовир \"Жребчево\". \n\r\nСвета тържествена литургия отслужи Старозагорският митрополит Киприан в съслужение със свещеници от епархията.\r\n\"Събра ни вярата, за да съживим храма с молитва, нека съхраним и вярата, и храма и да ги запазим и за следващите поколения\", каза в проповедта си дядо Киприан.\n\r\nСлед половин век под водата, от пет години храмът е издига отново в източната част на язовира. Сградата е вече извън очертанията на водната повърхност заради засушаванията и източването на язовира под критичната точка.\r\n                    \n                    \n                \r\n                \r\n                \r\n                Сформиран е инициативен комитет за спасяването му, който има надеждата, че ще се намери техническа възможност да бъдат укрепени стените и останките от купола, които напомнят за средновековния храм в стария Несебър.\n\r\n\"Има здрави основи и добър каменен градеж\", коментира пред БТА 90 годишният Стойко Попдраганов, син на селския свещеник, служил в храма. По думите му храмът се е намирал в източната част на селото, от което са се изселили 976 човека, а 215 къщи са били залети от водата.\n\r\nПоследната служба там е на 28 април 1963 година, когато е била венчавката му синът на поп Драган Стойков, който днес не скри вълненията си, че храмът оживява след 55 години.\n\r\nПри изселването си през 1962 г. запалненци отнесли в Твърдица и Гурково двете бронзови камбани, като направили уговорката със свещениците те да бият задължително при смърт на техен съселянин. Църковната утвар се пази в храма в старозагорското село Тулово.\n\r\nЦърквата е съградена от тревненските майстори, братята Ненко и Рую Раеви, а дърворезбата е дело на третия брат -Иван Раев. За строителството и са събирали дарения, храмът е бил осветен на 19 октомври 1892 г. и винаги през годините е бил препълнен, като единствен в източната част на Розовата долина, припомни Стойко Попдраганов. \r\n ", "date": "2019.08.04", "title": "След половин век под вода: Литургия в храма \"Св. Иван Рилски\""}
{"url": "https://www.dnes.bg/stranata/2019/08/04/sobstvenici-na-praseta-ot-s-mramor-na-protest.418547", "text": "Жители на село Мрамор, които отглеждат прасета, излязоха на протест пред общината. Софийското село попада 20-километровата зона на единствения свинекомплекс в района, който се намира в Петърч.\r\n\r\nВ Софийска област няма регистрирано огнище на африканска чума, заповедта на Министерството на земеделието е всички стопани на домашни свине от „тип заден двор” да бъдат заклани в 20-километровата зона около всички 65 свинекомплекса в страната.\r\n\r\nЖителите на  с. Мрамор обаче не са съгласни с това – казват, че срокът за доброволно колене на свинете е кратък.\r\n\r\nОбещаната компенсация от 300 лева пък не мже да компенсира загубите им.\r\n\r\nОбластните дирекции към Българската агенция по безопасност на храните (БАБХ) ще предприемат принудително умъртвяване на свинете от утре, ако самите собственици не са ги заклали.", "date": "2019.08.04", "title": "Собственици на прасета от с. Мрамор на протест"}
{"url": "https://www.dnes.bg/index/2019/08/04/vylchata-byrloga-na-hitler-disnilend-za-neonacisti-ili-park.418150", "text": "Волфшанце - Вълчата бърлога на Адолф Хитлер, е било идеалното прикритие за фюрера. Заобиколена от гъста гора, езера и блата, Вълчата бърлога е трудно достъпна и това обяснява защо е служила като команден пункт за Източния фронт на германското командване по време на Втората световна война. \n\r\nМястото е толкова добро прикритие, че тук Хитлер прекарва над 850 дни между 1941 и 1944 г. - половината от войната. След това сменя Волфшанце с бункер в Берлин. \n\r\nОт тогава обаче са минали над 75 г. и днес Волфшанце е в земите на Полша. Сега горското управление в Сороково, което стопанисва района, иска да преобрази \"Вълчата бърлога\", за да привлече повече туристи. \n\r\nГоворителят Себастиан Трапик обяснява пред BBC, че се взимат \"всички мерки\" да се осигури най-точното и достоверно представяне на историческата истина в рушащия се комплекс. \r\n\r\n                \r\n                \r\n                \r\nКритиците обаче имат други притеснения. Според тях подобни \"атракции\" са неудачни, и аматьорски възстановки с хора в нацистки униформи могат да превърнат мястото в долнопробен \"Дисниленд\". \n\r\nТоновете бетон, строгата защита, минните полета и камуфлаж на Волфшанце не спират групата офицери, които на 20 юли 1944 г. се опитват да убият Хитлер, докато той е във Вълчата бърлога. Този факт само подпалва любопитството на посетителите. \n\r\nХитлер оцелява при бомбения атентат със съвсем леки наранявания, предпазен от масивна дъбова маса. Бомбата обаче убива четирима души, трима от които офицери, както и ранява над 20 човека. Атентаторите са бързо арестувани и екзекутирани. \n\r\nТрапик казва, че \"приоритет\" на мястото е да се реконструира мястото на бомбения атентат, включително и с фигури в реален ръст, които да изобразяват кой къде е бил по време на атентата. \r\n\n\r\nВолфшанце се простира на 250 хектара във Варминско-Мазурското войводство в Полша, в изключително живописен район, който привлича много туристи.\r\nОт тук Адолф Хитлер е започнал Операция Барбароса, нацистката инвазия на СССР на 22 юни 1941 г., когато над 3-милионна нацистка армия атакува съюза \n\r\nХитлер прекарва по-голямата част от войната в ценрталата, която тогава е в Източна Прусия. От юни 1941 г. до ноември 1944 г. фюрерът де факто живее и работи от Вълчата бърлога. \n\r\nВълчата бърлога има две писти, жп гара и е била защитена от минни полета и противовъздушни установки. Бенито Мусолини и други съюзници на Хитлер са го посещавали в в убежището, което е било вероятно най-добре охраняваната нацистка база. \r\n\r\nВластите се притесняват, че усилията им да облагородят района около Волфшанце може да имат негативни последици, ако Вълчата бърлога започне да привлича твърде много нецонацисти. \n\r\nВ момента на мястото има нови информационни табели, паркинг за коли, а скоро ще има и хотел и ресторант. Безплатно приложение упътва посетителите в района и те могат да гледат филм за нацистката щабквартира. На мястото има изложена и военна техника. \n\r\n300 000 туристи годишно посещават района, повечето от тях са поляци и германци, които плащат по 300 злоти вход за Вълчата бърлога. \n\r\nКритиците на отварянето на Вълчата бърлога и възстановяването й посочват, че макар и историята да трябва да се пази, то трябва да се действа внимателно. Според полския историк Павел Махчевиц \"белезите, оставени от войната, трябва да бъдат запазени и представяни като урок, като предупреждение\".", "date": "2019.08.04", "title": "\"Вълчата бърлога\" на Хитлер: \"Дисниленд\" за неонацисти или парк?"}
{"url": "https://www.dnes.bg/mish-mash/2019/08/04/hrani-koito-ne-triabva-da-dyrjim-na-edno-i-syshto-miasto.418418", "text": "Когато пазаруваме, не мислим как след това да подредим продуктите си вкъщи. Просто слагаме всичко в количката и се насочваме към касата. След това ги поставяме в хладилника без да помислим дали това е правилният начин.\r\nВсъщност, решението ви е грешно, тъй като някои храни не трябва да бъдат държани на едно и също място. Понякога това предизвиква по-бързо разваляне или намаляване на хранителните стойности. Хубаво е да им отделите отделни хладилни рафтове, за да запазите свежестта им за по-дълго време.\r\n \r\n\r\n \r\nТе трябва да бъдат оставени сами на някое хладилно ниво. Ако бъдат складирани с пъпеши, банани или домати, започва да се отделя газът етан, който ускорява узряването. Краставиците са много чувствителни към него и по този начин те започват да омекват. Затова трябва да им намерите място, където ще бъдат далече от тези плодове и зеленчуци, за да може да им се наслаждавате по-дълго време.\r\n \r\n\r\n \r\nАко обичате често да похапвате тези плодове, по-добре ги дръжте на различни места вкъщи. Ябълките могат да развалят вкуса на тиквата и да ускорят процеса на разваляне. Най-добре складирайте тиквите си на температура от 10-12 градуса, за да може да ги хапвате дори и след 6 месеца.\r\n \r\nКои други продукти трябва да държите отделно, четете в ", "date": "2019.08.04", "title": "Храни, които не трябва да държим на едно и също място"}
{"url": "https://www.dnes.bg/stranata/2019/08/04/mele-na-pytia-udar-mejdu-4-koli-prati-petima-v-bolnica.418548", "text": "Петима души са пострадали при катастрофа между пловдивските села Горна и Долна махала.\r\nИнцидентът е станал към 14.00 часа, съобщиха от полицията.\r\nПо първоначални данни са се ударили 4 автомобила. На място има екипи на полицията и Спешната помощ.\r\nЗатворен за движение е участъкът между селата, автомобилите се насочват по обходен маршрут Михилци-Хисаря-Калояново.", "date": "2019.08.04", "title": "Меле на пътя: Удар между 4 коли прати петима в болница "}
{"url": "https://www.dnes.bg/notifikacii/2019/08/04/papata-zove-za-sychuvstvie-kym-jertvi-na-seks-tormoz.418549", "text": "Папа Франциск днес отново поиска \"прозрачност, искреност и съпричастност\" с жертвите на свещеници, а \"културата на съчувствието\" да бъде предпочитана пред \"културата на злоупотребата\", предаде Франс прес.\r\n\"В последно време успяхме да чуем по-ясно често заглушавания вик на нашите братя, които са жертви на злоупотреба с власт, злоупотреба с убежденията, сексуална злоупотреба от страна на ръкоположени свещеници\", пише папата в писмо до свещениците по случай 160 години от смъртта на френския духовник, известен като Светия свещеник от Ар.\r\n\"Ние сме твърдо ангажирани с прилагането на необходимите реформи за стимулиране из основи на култура, опираща се на свещеническото съчувствие, за да не намира културата на злоупотребата място за развитие\", добавя той.\r\r\n                \r\n                \r\n                \"Днес искаме прозрачността, искреността и съпричастността с жертвите да се превърнат в начина, по който сътворяваме историята и това да ни помогне да обръщаме по-голямо внимание на човешкото страдание\", заявява аржентинският папа.\r\nПрез май папа Франциск промени вътрешното законодателство на Римокатолическата църква, в което сега е задължително свещениците или други духовници да съобщават всяко съмнение за сексуално агресия или тормоз.\r\nПапата въведе и задължение да се сигнализира всеки опит на католическата йерархия да прикрие сексуални посегателства от свещеник или друго духовно лице. Също така се нарежда на всички епархии по света до една година да създадат система, която позволява на обществеността да сигнализира случаи на сексуални агресии.\r\nПапата също така заклейми поредицата случаи на насилие с огнестрелно оръжие в САЩ и се моли за жертвите. Той заяви, че тези нападения са извършени срещу беззащитни хора, предаде Ройтерс. (БТА)\r\n ", "date": "2019.08.04", "title": "Папата зове за съчувствие към жертви на секс тормоз"}
{"url": "https://www.dnes.bg/mish-mash/2019/08/04/plat-uhaesht-na-limon-izmestva-sportni-oblekla.418550", "text": "Нов вид памучен плат, изпускащ ухание на лимон, ще измести в скоро време потните спортни облекла, от които се носят неприятни миризми, пише в. \"Дейли мейл\".\r\nРазработката е дело на португалски специалисти от университета в Миньо. Новият плат е импрегниран с ароматизиращи протеини и липозоми. Те започват да изпускат приятно ухание при контакт с човешката пот и служат като естествен дезодорант. Уханието се получава с екстракт от цитронела.\r\nПортугалските биоинженери са успели да складират екстракта в липозоми - изкуствено създадени молекули, включващи в състава си мехурчета.\r\nНиското Ph на потта активира ароматизиращите протеини и липозоми и цитронелата влиза в действие. (БТА)", "date": "2019.08.04", "title": "Плат, ухаещ на лимон, измества спортни облекла"}
{"url": "https://www.dnes.bg/stranata/2019/08/04/motocikletist-izletia-v-nasreshtnoto-i-zagina.418551", "text": "Мотоциклетист е загинал на място при катастрофа на главния път София - Варна.\r\nИнцидентът е станал около 13.30 часа  в района на ловешкото село Голец, съобщиха от полицията. \r\nПо първоначална информация мотоциклетистът, който е от Севлиево, е паднал в насрещната лента за движение и е бил ударен от преминаващ автомобил. \r\nПри инцидента няма други пострадали. По случая е образувано досъдебно производство.\r\nДвижението в участъка от пътя София - Варна между двата разклона за Голец е ограничено. Използва се обходен маршрут през селото, трафикът се регулира от пътна полиция.", "date": "2019.08.04", "title": "Мотоциклетист излетя в насрещното и загина"}
{"url": "https://www.dnes.bg/index/2019/08/04/kak-stranger-things-obyrka-predstavite-na-mladoto-pokolenie.418056", "text": "Сериалът Stranger things може да озадачи някои по-невнимателни зрители със алтернативните си светове, мистериозно изчезващи деца и появяващи се чудеса. Не това обаче затрудни един от зрителите, който намери нещо друго... \n\r\nНосталгията по 80-те години на миналия век може да бъде напълно задоволена от сериала Stranger things. За онези, които си спомнят телефоните с шайба, фотоапаратите с лента и някои други неща, останали в историята, сериалът е доста симпатичен с асоциациите си. \n\r\nНякои от по-младите зрители на Stranger things без проблем проследяват алтернативните светове, но някои съвсем земни неща напълно ги объркват. \n\r\nИменно това се е случило и с един зрител, който не може да си обясни какво се случва, когато Нанси постоянно нахлува при Джонатан, докато той проявява снимките. \r\n                \r\n                \r\n                \r\nЕстествено, на всяко отваряне на вратата, героят на Джонатан негодува, защото Нанси може да провали целият процес по проявяване на снимките. \n\r\nНещо напълно непознато на децата, израснали с цифрови фотоапарати и които живеят в ерата на хилядите селфита. \n\r\nИменно затова озадаченият зрител задава въпросът \"Каква е целта на тази \"червена стая\" в Stranger things?\" в платформата StackExchange. \n\r\n\"В Stranger things често виждаме Джонатан да влиза в тази стая, за да \"подобри\" снимките си или нещо такова. Не мога да разбера напълно какво се случва тук\", пише зрителят. \n\r\n\"Той поставя снимката във вода и това някак я прави по-ясна? Пример за това е как в първи сезон, докато той обработва снимката на Барбара и вижда малка част от Демогоргона. Това да не би да е някаква стара фотографска техника и как се нарича?\", пише още в поста.\r\n \r\n\r\nРазбира се, в интернет отговори винаги има и отзивчив потребител обяснява на объркания зрител какво всъщност се случва. \n\r\nТова обаче не пречи на редицата забавни реакции в Twitter. Един споделя снимка на първоначалния пост с коментар \"Господи, дано не намери видео касетка или пък стационарен телефон, децата ще решат, че това е някакъв вид вещерство!\" \n\r\nДруг лаконично отбелязва, че се чувства като човек, който бавно и постепенно се разпада до прах.\r\n \r\n\r\nС лек черен хумор трети пише \"Хайде, изкопайте ми гроба. Очевидно отдавна е трябвало да приема тази сладка прегръдка\".\r\n \r\n \r\n \r\n ", "date": "2019.08.04", "title": "Как Stranger things обърка представите на младото поколение?"}
{"url": "https://www.dnes.bg/index/2019/08/04/trymp-vtyrdiava-tona-shte-goni-nov-mandat-na-izborite-prez-2020-g.418165", "text": "Изборите за президент на САЩ през 2020 година наближават, но вместо Доналд Тръмп да смекчи тона, за да е сигурен, че все повече хора ще гласуват за него, той прави точно обратното. Държавният глава става още по-предизвикателен, а съвсем наскоро дори освободи един от последните останали гласове на разума, които поставят спирачки пред импулсните му действия. \n\n\n\r\nДиректорът на националното разузнаване Дан Коутс вече не е на работа. Той бе един от малкото хора, които предпазваха Тръмп от погрешни външнополитически решения, пишат от БТА. Но това не е единственото движение в страни на Тръмп. Нападките му срещу членовете на Конгреса от малцинствата продължават. Той си позволи да нарече в Twitter населен предимно с чернокожи 600 хиляден американски град \"отвратителна дупка, пълна с плъхове и други гризачи\".\r\r\n                \r\n                \r\n                Доналд Тръмп продължава да залага на това, че расовото разделение ще улесни пътя му към победата. Той освободи от много от помощниците си, който му бяха възразявали, чрез  оказването на постоянен натиск върху тях или чрез заменянето им, и с  това илюстрира предпочитанията си към лоялността пред уменията А с действията си се опитва да докаже, че  не разполага с по-добър политически стратег от самия себе си.\r\nНа мястото на трезвия анализ на експерти по въпросите на войната и мира  той постави вътрешната си интуиция и публикациите в Twitter. \r\nВ неделя Тръмп накара и.д. началника на кабинета си Мик Мълвейни да защитава в национален ефир публикациите му в Twitter и засили предизвикващите разделение свои нападки срещу дългогодишния конгресмен от афроамерикански произход Илайджа Къмингс от щата Мериленд, твърдейки без доказателства, че самият Къмингс, изявен критик на правителството, е \"расист\".\r\nМакар републиканците да наблюдават с тревога един невъздържан Тръмп 15 месеца преди изборите, малцина от тях се осмеляват да противоречат на президента, който се почувства окуражен от заключенията на разследването за Русия и разделенията в доминираната от демократите Камара на представителите, за да води такава вътрешна и външна политика, каквато само той намери за добре.\r\nПодобно на много от политическите пориви на Тръмп нападките му в края на миналата седмица срещу Къмингс, влиятелния председател на Комисията по надзор и правителствена реформа в Камарата на представителите, и расистките му публикации в Twitter две седмици по-рано не бяха плод на срещи със съветниците му за обсъждане на стратегии, а на кабелната телевизия.\r\nТой първо наруга четири цветнокожи жени, членове на Конгреса от Демократическата партия, заявявайки, че те изпитват ненавист към Америка и трябва \"да се върнат\" там, откъдето са дошли, макар че всички те са гражданки на САЩ, а три от тях са родени в страната. Тези думи предизвикаха осъждания и от двете основни политически партии в САЩ. Но когато присъстващите на митинг в Северна Каролина скандираха \"върнете я\" по адрес на народната избраничка Илхан Омар, която е родена в Сомалия, преди да се премести в САЩ като дете, Тръмп остави този възглас да се скандира безпрепятствено, а след това невярно твърдеше, че го бил прекъснал.\r\nТова, което накара президента да вземе на прицел Къмингс в края на миналата седмица, беше откъс по телевизия \"Фокс нюз\" за окръга на конгресмена в Балтимор. Съветници на Тръмп казаха, че президентът е бил подразнен от Къмингс още отпреди това заради отношението на конгресмена към и.д. министъра на вътрешната сигурност на САЩ Кевин Макалинън по време на изслушване в Конгреса, както и заради това, че Къмингс е получил правомощия да изиска проверка на имейлите на Иванка Тръмп и Джаред Къшнър, високопоставени съветници в Белия дом, които са съответно дъщеря и зет на президента.\r\nБившият началник на кабинета на Тръмп Райнс Прибъс някога беше нарекъл разбунващите духовете публикации на Тръмп в Twitter  през уикендите, често предизвиквани от нещо видяно от него по \"Фокс нюз\", \"работилница на дявола\" и беше казал, че те са в състояние да провалят дори внимателно изпипани стратегии на Белия дом. Но макар че и Прибъс, и предшественикът му Джон Кели в различна степен опитваха да отклонят Тръмп от коварната комбинация от телевизия и Туитър, Мълвейни не направи такъв опит. Той е дал на президента пространство да пише в Twitter, колкото си иска, казаха девет представители на правителството.\r\nПрез последните дни президентът освен това бил казал пред Къшнър - когото мнозина смятат за фактическия ръководител на предизборната кампания на Тръмп, както и пред други съветници от предизборния си екип, че според него словесните му атаки срещу демократите от малцинствата ще допринесат за мобилизацията на твърдото ядро негови привърженици.\r\nТова, че Коутс си тръгва, означава, че промените във външнополитическия екип на Тръмп ще бъдат ускорени. Преди това тогавашният министър на отбраната Джеймс Матис, държавният секретар Рекс Тилърсън, съветникът по националната сигурност Хърбърт Макмастър и постоянният представител в ООН Ники Хейли понякога възпираха външнополитическите пориви на президента, гласно или негласно.\r\nНо ако в началото на управлението си Тръмп толерира това, той бързо се умори от предпазливия им подход, казаха официални източници. Това станало с течение на времето, когато натрупал увереност в способностите си да избира правилния път, било то като стъпи на севернокорейска територия или като омаловажи свалянето от Иран на американския дрон в Ормузкия проток.\r\nВсички тези служители си заминаха и бяха заменени с такива, които са далеч по-малко склонни да възразяват на президента.\r\nКоутс си спечели репутация с презентации пред президента на трезви разузнавателни оценки, които често пъти се разминаваха с политическите цели на Тръмп, без значение дали става дума за сближаване със Северна Корея, предупреждения за руска намеса в изборите, скъсване на споразумението за иранската ядрена програма или обявяването на битката срещу \"Ислямска държава\" за приключена.\r\nИзборът на президента за наследник на Коутс, републиканецът от Камарата на представителите от Тексас Джон Ратклиф, често защитава Тръмп и подложи на яростен разпит бившия специален прокурор Робърт Мълър по време на изслушването му в юридическата комисия на Камарата на представителите миналата седмица. Той не притежава дълъг опит в сферата на разузнаването и външната политика.", "date": "2019.08.04", "title": "Тръмп втърдява тона, ще гони нов мандат на изборите през 2020 г. "}
{"url": "https://www.dnes.bg/balkani/2019/08/04/iztrebiteli-tankove-na-balkanite-se-vyoryjavat-usileno.418539", "text": "В Югоизточна Европа купуват оръжие, както никога досега. А Русия продължава да се меси и така допълнително увеличава потенциала за конфликт пред вратите на ЕС, пише Борис Калноки в германския вестник “Ди Велт”, цитиран от \"\".\n\r\n\n\r\nНа 26 юли Румъния съобщи, че е спряла на Дунава конвой с руска военна техника за Сърбия - десет използвани, но модернизирани бронирани машини от вида БРДМ-2. Това бе само част от един необичаен подарък за Сърбия, включващ 30 танка и още толкова бронирани автомобила - подарък от руския народ за сръбския.\n                    \n                    \n                \r\n                \r\n                \r\n                \r\nРумъния блокира доставката заради санкциите на Европейския съюз срещу Русия, наложени заради анексията на Крим. След което руснаците изпратиха машините в Сърбия по въздушен път през Унгария, чийто премиер Виктор Орбан винаги се е стремил към поддържането на добри отношения с руския президент Путин. На 29 юли сръбският президент Александър Вучич специално благодари на Путин за приноса му в \"увеличаването на бойната мощ на сръбските въоръжени сили\".\n\r\nНовината само потвърди амбициите на Сърбия да модернизира войската си и да изгради своя мощна отбранителна индустрия, разчитайки на Русия, което е много опасно, пише Борис Калноки в \"Ди Велт\". Тъй като - от една страна - Русия вече демонстрира в Украйна желанието си за увеличаване на сферата си на влияние чрез военна сила. От друга - съобщението на сръбското правителство, че би нападнало Косово в случай, че страната създаде своя собствена армия, звучи крайно заплашително. Решението за създаване на косовска армия бе взето миналия декември от парламента в Прищина - не на последно място, защото и Сърбия се въоръжава, припомня Борис Калноки.\n\r\n\n\r\nПроцесът е част от общото въоръжаване на Източна Европа. Най-вече новите членки на Европейския съюз, от Полша и Унгария до България, бързат да  модернизират своите безнадеждно остарели арсенали от съветски тип. Тези страни са и членки на НАТО. И купуват новите си оръжия, спазвайки финия политически баланс между САЩ и ЕС. Полша, например, масово увеличава военните си разходи и е една от малкото страни-членки на НАТО, чиито разходи за отбрана вече са достигнали договорените със САЩ два процента от брутния вътрешен продукт (БВП). И не е само това - до 2030-а година Варшава иска да надхвърли тази цифра и да похарчи 2,5 процента от своя БВП за въоръжение, най-вече за закупуването на супермодерните и изключително скъпи американски изтребители F-35.\r\nБоен самолет F-35\n\r\n\n\r\nУнгария също обмисля закупуването на F-35 и смята отново да увеличи военния си бюджет за следващата година с 20 процента. Сред унгарските предпочитания са германските танкове “Леопард” и хеликоптерите “Еърбъс”. И Румъния е увеличила разходите си за отбрана: само през 2017-а ги удвои от два на четири милиарда долара. Хърватия иска да купи американски изтребители F-16 възможно най-скоро, за да замени остарелите МиГ-21. Всичко това означава укрепване на НАТО в региона, подчертава Калноки, така че противопоставянето на Русия не е изненадващо. \n\r\n\n\r\nТъй като сърбите са икономически по-слаби от членовете на ЕС в региона, Москва ги снабдява с оръжие: освен споменатите по-горе танкове, Сърбия получи като подарък и шест бомбардировача от типа МиГ-29, Беларус изпрати още осем. Щом приключи модернизацията на самолетите, Сърбия ще се превърне в най-голямата военновъздушна сила в региона.\n\r\nСамолетите и танковете са подаръци, но и те струват пари: по съобщения на медиите Белград ще трябва да плати 185 милиона долара за модернизацията на самолетите. А след тях - и за системите за противовъздушна отбрана \"Бук\".\n\r\nОт страните от бивша Югославия Сърбия харчи най-много пари за въоръжение - 731 милиона долара през 2017-а година. Албания е на второ място със 168 милиона долара. Ако се отчетат и плановете на Косово да похарчи 98 милиона долара през следващата година за планираната си армия (от 5000 войници), албанският фактор би натежал доста силно във военния баланс на Балканите, прогнозира Борис Калноки.\r\n\n\r\nНовата надпревара във въоръжаването е преплетена с политически аргументи. Албания и Косово са сключили митнически съюз и икономически се развиват заедно. В Сърбия това се разглежда като опит да се създаде \"Велика Албания“ - термин, с който албанското правителство обича да провокира. От една страна, за да упражнява натиск върху ЕС за ускоряване на процеса на присъединяване, от друга - защото острата реторика винаги се възприема добре от аудиторията в страната.\n\r\nОсвен това все още съществува идеята на сръбския президент Вучич и на косовския Хашим Тачи да разрешат конфликта в Косово чрез размяна на територии. Това на свой ред би могло да доведе до  ефекта на доминото - като например разцепление на Босна чрез присъединяването на нейната хърватска и сръбска част към съответната родина-майка. Или дори до разцепление на Македония, където живеят много албанци.\n\r\nЕС се опитва да смекчи този дебат, именно защото подобни идеи имат голям потенциал за конфликти. В момента темата вече не е на дневен ред. САЩ обаче изглежда биха възприели размяната на територии, ако това би довело до стабилност в дългосрочен план. Едно е сигурно - колкото повече се въоръжават страните, толкова по-опасни стават политическите конфликти в региона, заключава Борис Калноки в \"Ди Велт\".\r\n   ", "date": "2019.08.04", "title": "Изтребители, танкове... На Балканите се въоръжават усилено"}
{"url": "https://www.dnes.bg/world/2019/08/04/iran-e-zadyrjal-pak-chujdestranen-tanker.418540", "text": "Иран съобщи днес, че е задържал в Персийския залив чуждестранен танкер, превозващ контрабандно гориво за няколко арабски страни, предаде държавната телевизия Прес тиви, цитирана от Ройтерс.\r\n\r\nСъдът е пренасял 700 000 литра гориво, а на борба са седем моряци от различни националности, посочи Корпусът на гвардейците на Ислямската революция.\r\n\r\nИран миналия месец задържа британски танкер в Ормузкия проток, а на друг разреши да продължи с предупреждение, припомня Ройтерс. ", "date": "2019.08.04", "title": "Иран е задържал пак чуждестранен танкер"}
{"url": "https://www.dnes.bg/mish-mash/2019/08/04/angelite-na-victoria-s-secret-niama-da-razperiat-krila-prez-2019-g.418422", "text": "След 23 великолепни години от излагането на бельо по модния подиум, 2019 е годината, в която моделите на Victoria's Secret няма да зарадват своите фенове. Новината идва от Шанина Шейк, която влиза в шоуто през 2011-а.\r\nПред вестник The Daily Telegraph, моделката споделя, че е разочарована от събитията. „Това е нещо, с което съм свикнала, защото всяка година по това време вече започвам да тренирам, за да вляза във форма за дефилето“.\r\n \r\nШоуто на Victoria's Secret е едно от най-очакваните модни събития по света. Подготовката му започва месеци преди да се излъчи по телевизията, а ангелите са подложени на постоянни тренировки и строги хранителни режими. Не всички модели на марката участват в дефилето. Всяка година има кастинг, който определя кои жени ще промотират новите продукти на Victoria's Secret.\r\n \r\nОсвен известни модели, шоуто предлагаше на зрителите и невероятни музикални изпълнения. На сцената с момичетата са излизали звезди като The Weeknd, Селена Гомес, Тейлър Суифт, Холзи, Ед Шийран, Ариана Гранде, Maroon 5 и много други.\r\n \r\nПрез 2002-а шоуто започва да се излъчва по телевизията, а зрителите наброяват над 3 млн. души всяка година. Едно от най-впечатляващите неща са крилата, които обличат част от моделите. Идеята идва от т. нар. „ангелски сутиен“, който е промотиран от Тайра Банкс и представен през 1998-а.\r\n \r\nОще новини за мода четете в ", "date": "2019.08.04", "title": "Ангелите на Victoria's Secret няма да разперят крила през 2019 г."}
{"url": "https://www.dnes.bg/mish-mash/2019/08/04/ametist-za-borba-sys-stresa.418404", "text": "Лятото е времето, в което хората тръгват на почивка, разпускат на плажа с коктейл в ръка и се забавляват с приятели в парка. Този сезон обаче не носи положителни емоции на всички. За някои това е сложен период, съпроводен с депресия и стрес. \r\nПонякога самотата или самото планиране на пътуването и събирането на багажа могат да допринесат за излишни нерви и напрежение. Отделно покачването на температурите създава допълнителен дискомфорт.\r\n \r\nРелаксът е един от начините да елиминираме стреса. Освен него обаче има и други начини, с които да привлечем повече положителна енергия. Например с използването на кристали. Аметистът е един от най-употребяваните за тази цел. \r\n \r\nМинералът с лилав цвят има всеизвестни терапевтични свойства. Той помага за намаляване на главоболието, стреса, елиминира болката в мускулите и гони тревожността.\r\n \r\nМагнитните бури и високите температури могат да повлияят негативно на хора с по-слаби нерви и да предизвикат избухливост, сърцебиене, топли вълни и раздразнителност. Камъкът се използва като естествен стабилизатор на настроението, защото излъчва силни вибрации. \r\n \r\nКакви други полезни свойства има аметистът, четете в ", "date": "2019.08.04", "title": "Аметист за борба със стреса"}
{"url": "https://www.dnes.bg/notifikacii/2019/08/04/niama-postradali-bylgari-pri-strelbata-v-deityn.418553", "text": "Няма данни за пострадали български граждани при стрелбата в американския град Дейтън, щата Охайо.\nБългарското генерално консулство в Чикаго е в постоянен контакт с местните власти, съобщиха от пресцентъра на МВнР. \r\nСъобщава се за 9 загинали и 26 ранени, които са хоспитализирани. \r\nПри необходимост от съдействие сънародниците ни могат да се свържат с генералното ни консулство в Чикаго на телефони: +1 312 867 1904; +1 312 752 0661.", "date": "2019.08.04", "title": "Няма пострадали българи при стрелбата в Дейтън"}
{"url": "https://www.dnes.bg/sofia/2019/08/04/registriraha-slabo-zemetresenie-v-sofiia.418555", "text": "Слабо земетресение е регистрирано в района на София.\r\nПо първоначална информация то е с магнитуд 2.5 по Рихтер, на дълбочина 16 км. Трусът е регистриран в 17.11 ч. в източната част на София.\r\nСпоред дежурния сеизмолог в Националния институт по геофизика, геодезия и география към БАН земетресението не е усетено в близките райони.\r\n ", "date": "2019.08.04", "title": "Регистрираха слабо земетресение в София"}
{"url": "https://www.dnes.bg/mish-mash/2019/08/04/britancite-obichat-da-sa-goli-dokato-rabotiat-v-gradinata.418554", "text": "Готвенето, градинарството и чистенето с прахосмукачка са сред дейностите, които британците с удоволствие извършват голи, пише в. \"Дейли стар\", позовавайки се на резултатите от проучване на \"Вижън дайрект\".\r\nДопитването, обхванало 2000 души, показва, че половината от тях не изпитват \"грам\" неудобство да се разхождат у дома така, както майка ги е родила.\r\nЕдна трета от анкетираните не виждат нищо смутно в това вечер да се освободят от излишните дрехи, за да похапнат или изпият чаша вино.\r\nЧетенето на вестник, миенето на съдове, гледането на телевизия, слушането на музика и пиенето на традиционния чай също намират място в Топ 20 на заниманията, които жителите на Острова не се свенят да извършват по адамово или евино облекло.\r\n                    \n                    \n                \r\n                \r\n                \r\n                Допитването показва още, че в даден момент 11 процента от участниците в него са шофирали голи, а 13 са вършили служебни задачи в този си вид.\r\nРезултатите от анкетата сочат, че седемдесет на сто от британците нямат нищо против да се разголват пред партньорите си. Тринадесет процента не се свенят да се покажат без дрехи пред най-близките си приятели.\r\nЕдна трета от участниците в допитването споделят, че голотата ги кара да се чувстват свободни. Петнадесет процента признават, че тя ги прави уязвими, 14 процента не крият, че се чувстват странно, а 10 на сто - неловко. (БТА)", "date": "2019.08.04", "title": "Британците обичат да са голи, докато работят в градината "}
{"url": "https://www.dnes.bg/obshtestvo/2019/08/04/kriza-za-turisti-cenite-po-moreto-masovo-nadolu-prez-avgust.418552", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Собственици на хотели по родното Черноморие масово свалят цените през август, за да привлекат туристи.\r\nОбикновено по това време хотелите са препълнени, но тази година намалението на пакетите достига до 30 на сто, за да се запълни базата.\r\nСпоред анализатори обаче, свалянето на цените ще обърка пазара и ще се отрази негативно на следващия сезон.\r\nКампанията за намаляването на цените по морето в пика на сезона е грешен ход, категорични са от Института за анализи и оценки в туризма.\n\r\n\"Тя обърква пазара, тъй като се получава така, че тези, които са се записали рано, са платили повече, отколкото тези, които са платили в последния момент. Цялото това залюляване на пазара ще обърка и следващия сезон\", обясни председателят на Института Румен Драганов пред репортера на Стиляна Георгиева. \n                    \n                    \n                \r\n                \r\n                \r\n                \r\nВ момента и висококатегорийните хотели в Слънчев бряг свалят цените на нощувките от 15 до 30 %.\r\nПо Южното Черноморие разчитат най-вече на български туристи, които пълнят плажовете предимно през уикенда.\r\nПредварителните анализи сочат, че този туристически сезон се очертава с много по-големи харчове за бизнеса и съответно по-малко приходи. \n\r\n\r\n ", "date": "2019.08.04", "title": "Криза за туристи: Цените по морето - масово надолу през август"}
{"url": "https://www.dnes.bg/obshtestvo/2019/08/04/karadaiy-iska-da-ima-pominyk-v-malkite-naseleni-mesta.418556", "text": "Лидерът на ДПС Мустафа Карадайъ настоя за създаване на поминък в малките населени места и коментира проявите на ксенофобия в парламента, като посочи, че БСП и ГЕРБ са свели до минимум своята чувствителност към тях, информира на сайта си ДПС.\r\nПред жителите на общината той е посочил, че в централната изпълнителна власт участват хора, които Съветът на Европа оценява като фашисти.\r\n\"Те сеят омраза, разделение, ксенофобия. Освен тях, и ГЕРБ, и БСП сведоха до минимум своята чувствителност, когато се лее ксенофобия и омраза от трибуната на Народното събрание. С това трябва да се преборим в нашата страна, за да може освен инфраструктурата в малките общини, трябва да направим така, че да създадем поминък, за да не обезлюдява Борино, Родопите, България\", е заявил Карадайъ.\r\nТой е благодарил на жителите на родопската община и се е обърнал към тях с думите: \"Вие сте нашата гордост и го доказахте на изборите\".\r\n ", "date": "2019.08.04", "title": "Карадайъ иска да има поминък в малките населени места "}
{"url": "https://www.dnes.bg/obshtestvo/2019/08/04/chumata-doshla-s-rumynskite-turisti-sysedkata-ni-razocharovana-ot-borisov.418558", "text": "Румъния реагира с разочарование на думи на премиера Бойко Борисов, че чумата по свинете в България е пренесена от румънските туристи.\nВ петък вечерта на среща с кметове от Пазарджишко, Борисов заяви:\n\r\n\"С румънските туристи дойде, аз съм убеден. Те ядат по пътищата, хвърлят остатъците, минават после птици, прасета диви, изяждат. Ей сега чистим, чистим, чистим. То е огромен поток…\".\r\nТогава в Пазарджик премиерът се срещна с кметове заради протеста на хората срещу умъртвяването на домашните прасета.\n\r\nВ профила на румънското външно министерство във Фейсбук се изразява: \"изненада и разочарование от начина, по който българският премиер се отнася към румънските туристи, допринасящи за растежа на българския Брутен вътрешен продукт“.\n                    \n                    \n                \r\n                \r\n                \r\n                \r\nЗаявява се още, че Румъния ще предостави на българските власти техническа информация от своите национални служби по санитарно-ветеринарен контрол и по сигурност на храните.\r\nСоцлидерката Корнелия Нинова също не пропусна да критикува Борисов заради думите му.\r\n\"Внушението, че правителството води успешна външна политика, а Борисов е най-големият дипломат на Балканите беше опровергано от думите и действията на самия Борисов. Той ни вкара в дипломатически скандал със Сърбия за Косово, със Северна Македония, наричайки президента и премиера северномакедонци, а сега и с Румъния, обвинявайки румънските туристи за преносители на чумата\", написа Нинова в профила си. ", "date": "2019.08.04", "title": "Чумата дошла с румънските туристи? Съседката ни разочарована от Борисов"}
{"url": "https://www.dnes.bg/health/2019/08/04/kak-dietata-moje-da-navredi-na-hranosmilaneto-ni.418436", "text": "За да отслабнем и да постигнем стройна фигура е необходимо да консумираме по-малко калории, отколкото изразходваме. Това е един от основните постулати в класическата диететика, който обаче в последно време не се харесва на стремящите към отслабване заради лишенията и честите прояви на глад, които са трудно преодолими. \r\nЕто защо през последните години се появиха всевъзможни модни диети, които обещават резултати без глад и мъчително броене на калории. Много хора постигнаха впечатляващи резултати без да гладуват благодарение например на кето диетата, нисковъглехидратната диета, периодичното гладуване и други.\r\nВ краткосрочен план тези хранителни режими изглеждат като спасение от излишните килограми, но в дългосрочен биха могли да имат сериозни негативни ефекти върху здравето, начина, по който клетките ни се делят и възпроизвеждат и най-вече върху полезните бактерии в червата ни, от които зависи здравето на целия организъм.\r\n                    \n                    \n                \r\n                \r\n                \r\n                Още по-съмнителен характер, според учени, имат диетите, с които се „лекуваме“, например лекуваме червата си или детоксикираме черния си дроб от глутена или от мазнините. Тоест отново премахваме цели групи храни или пием концентрирани количества плодови и зеленчукови сокове, за да се „изцерим натурално“.\r\nСпоред Даниел Макдоналд, научен ръководител на American Gut Project към Университета в Калифорния, премахването на въглехидратите от менюто засяга пряко здравето и разнообразието на жизненоважните полезни бактерии в червата. По-вероятно е даже да пострадат полезните бактерии, отколкото потенциално вредните.\r\n", "date": "2019.08.04", "title": "Как диетата може да навреди на храносмилането ни? "}
{"url": "https://www.dnes.bg/notifikacii/2019/08/04/strelecyt-v-deityn-bil-ubit-za-po-malko-ot-minuta.418559", "text": "Стрелецът в Дейтън, щата Охайо, е бил неутрализиран по-малко от минута след началото на нападението си, в което има девет убити и 27 ранени, съобщи кметицата на града Нан Уейли, цитирана от Франс прес и Ройтерс.\n\n\r\n\"Първите полицаи, озовали се на местопроизшествието, са обезвредили нападателя за по-малко от минута. Впечатлена съм от геройството на нашата полиция\", каза Уейли. Тя съобщи, че 15 от 27-те ранени са изписани от болница.\r\nЧетирима от ранените са в тежко състояние, а един е в критично, заявиха медицински източници.\r\nНападателят е използвал автоматична пушка с пълнители с висок капацитет и е носел бронежилетка, уточни кметицата на Дейтън. По думите й, ако не е била светкавичната реакция на полицаите, \"днес можеше да има стотици убити\".\r\r\n                \r\n                \r\n                Довечера в града с население 140 000 души ще се организира бдение в памет на жертвите.\r\nМотивите за нападателя са неизвестни и се смята, че е действал сам. Той е идентифициран, но името му все още няма да се съобщава, заяви заместник-началникът на полицията Мат Карпър.\r\nВ разследването помагат агенти на ФБР.\r\nПо данни на американската НПО \"Архиви на насилието с огнестрелни оръжия\" от началото на годината в САЩ е имало 251 масови стрелби. За такива нападения се смятат стрелби с повече от четири жертви - убити или ранени. (БТА)", "date": "2019.08.04", "title": "Стрелецът в Дейтън бил убит за по-малко от минута "}
{"url": "https://www.dnes.bg/mish-mash/2019/08/04/zodiite-koito-sa-nai-trudni-sykvartiranti.418409", "text": "За всеки е ясно, че съвместното съжителство не е лесна задача. Някои хора много трудно се разбират, когато живеят заедно, а хороскопът може да бъде добър индикатор в това отношение. \r\nНо не само действията на някого правят съжителството трудно, а и отношението му. Какво ще стане, ако човекът, с когото живеете, се държи така, сякаш живее сам?\r\n \r\nВсеки от нас има своите навици, които невинаги се харесват на половинката или съквартиранта, но съвместното съжителство налага да се правят и някои компромиси.\r\n \r\nС кои зодии се живее най-трудно?\r\n \r\nДева\r\n \r\nЗа никого не е тайна, че Девите са свръхкритични, перфекционисти и неспокойни. Те харесват нещата да бъдат по определен начин и ако върнете дрехите им в различно състояние от това, в което сте ги взели, ще имате проблем. \r\nПредставителите на тази зодия понякога могат да бъдат груби, затова, ако сте чувствителни към критика, може да имате проблем да живеете заедно.\r\n \r\nКои са другите зодиакални знаци, които не са добри съквартиранти, четете в ", "date": "2019.08.04", "title": "Зодиите, които са най-трудни съквартиранти"}
{"url": "https://www.dnes.bg/notifikacii/2019/08/04/turciia-shte-provede-operaciia-v-severna-siriia.418560", "text": "Турция ще проведе операция източно от река Ефрат в Северна Сирия, в район, контролиран от кюрдската милиция Сили за защита на народа (СЗН), заяви днес турският президент Реджеп Тайип Ердоган, цитиран от Ройтерс.\r\nЕрдоган посочи още, че както Русия, така и Съединените щати са уведомени за операцията.\r\nРойтерс отбелязва, че Турция започва да губи търпение по отношение на Вашингтон, който се договори с Анкара за установяването на зона за сигурност в Североизточна Сирия.\r\nСлед като американският президент Доналд Тръмп обяви миналата година планове за изтегляне на американските сили от Северна Сирия, двете натовски съюзнички се споразумяха да създадат зона за сигурност вътре в Сирия, по североизточната й граница с Турция, която да бъде прочистена от бойци на СЗН.\r\r\n                \r\n                \r\n                СЗН бяха основният сухопътен съюзник на Вашингтон в Сирия по време на борбата срещу Ислямска държава, но Турция ги вижда като терористична организация. Анкара казва, че САЩ са блокирали процеса на установяване на зона за сигурност.\r\nОперацията, която би представлявала третата турска намеса в Сирия в рамките на три години, беше обявена от Ердоган по-рано тази година, но после бе отложена.\r\n\"Ние влязохме в Африн, Джараблус и Ал Баб. Сега ще влезем на изток от Ефрат\", заяви Ердоган днес на церемония за откриване на магистрала. \"Ние споделихме това с Русия и Съединените щати\", добави той. (БТА)\r\n ", "date": "2019.08.04", "title": "Турция ще проведе операция в Северна Сирия"}
{"url": "https://www.dnes.bg/akoshtete-vqrvaite/2019/08/04/kyde-e-granicata-semeistvo-prodava-kukla-dosusht-kato-sina-si-za-340.418259", "text": "С идването на XXI век, технологичния напредък и ерата на социалните мрежи, някои нови професии се оказаха изключително доходоносни. Една от тях са професионалните YouTube влогъри. \n\r\nДали документират семейния си живот, дали правят уроци за грим, или показват как играят видео игри, някои от тях печелят хиляди долари месечно. С последователите идва и алчността. \n\r\nТова важи с пълна сила за семейство Ингам, които имат 1,2 млн. последователи, които следят техните влогове, в които родителите Крис и Сара проследяват живота на 4-те си деца. \n\r\nМалкият Джейс е роден на 27 март и едва на 10 дни той вече има свой собствен Instagram акаунт. Семейстовто се допълва от сестрите Изабел, на 13 г., 9-годишната Есме и 7-годишната Айла. \n                    \n                    \n                \r\n                \r\n                \r\n                \r\nРаждането на Джейс е проследено в детайли и видеото е публикувано в канала на двойката с грабващото заглавие \"Емоционално раждане\". \n\r\nНа 19 юли Сара и Крис изненадват двете си по-малки дъщери с новината, че са създали изключително правдоподобна кукла, пълно подобие на Джейс. Куклата е създадена от дизайнера Мери Шортъл и семейство Ингам пуска играчката за продан. \n\r\nТака всеки можел да гушка \"свой собствен\" Джейс - срещу $340, само за куклата. Само че има и допълнителни играчки, с които сметката може да набъбне до $418. \n\r\nКомпанията, която произвежда куклата, обяснява в сайта си, че играчката е създадена по подобие на 2-седмичния Джейс и е в ограничено количество. Само 250 бройки ще бъдат произведени и пуснати на пазара. \n\r\n\"Реалистичните и очарователни черти ще ви позволят да си имате свой собствен малък Джейс\", пише компанията. \n\r\nЗа суперфеновете, които биха си взели този странен мърчандайз, компанията има и още изненади. Те могат да присъстват, разбира се заедно с куклата, на чаените бебешки партита, на които могат да се срещнат с оригиналното семейство Ингам. \n\r\nПред Buzzfeed Крис Ингам обяснява, че семейството има \"невероятна\" връзка с Мери Шортъл и техните дъщери много харесват куклите. Той казва, че идеята му хрумнала по време на среща с компанията. \n\r\nСпоред него обаче куклата Джейс не е реплика на техния син и не е специално създадена да прилича на него, а е обикновена реалистична играчка, която просто носи съответното име. \n\r\nНе прекалено дълго след като Крис и Сара обявяват, че пускат за продажба куклата Джейс, в Twitter мнозина почват да си задават въпроса какви са техните подбуди. \n\r\nОт една страна стои притеснението - кой точно би си купил подобна играчка? Други посочват, че за Джейс ще бъде доста странно, когато порасне и осъзнае, че родителите му са продавали играчка, която да напомня на чужди хора за самия него.", "date": "2019.08.04", "title": "Къде е границата? Семейство продава кукла, досущ като сина си... За $340"}
{"url": "https://www.dnes.bg/akoshtete-vqrvaite/2019/08/04/letiashtiiat-franki-zapata-uspeshno-prekosi-lamansha.418533", "text": "Френският изобретател Франки Запата успя да прелети Ламанша днес с летящата си платформа \"Флайборд еър\", предадоха световните агенции.\r\n\r\nТова е вторият опит на Запата. Първият бе направен на 25 юли - точно 90 години, след като френският авиатор Луи Блерио става първият пилот, прелетял водната ивица между Франция и Великобритания.\nЗапата излетя от френския град Сангат и преодоля разстоянието от 35 км за около 24 минути. Той кацна близо до британския град Сейнт Маргарет, след като по средата на маршрута презареди гориво на специална платформа, монтирана върху кораб.\r\n\r\nМалката летяща платформа има пет реактивни двигателя, а изобретателят носи керосин в раница на гърба си.\r\n\r\n\"Флайборд еър\" развива скорост до 195 км/ч, когато пренася човек, а в режим на дистанционно управление - до 400 км в час. Може да лети на височина до 3-3,5 километра. \r\n(БТА)", "date": "2019.08.04", "title": "\"Летящият\" Франки Запата успешно прекоси Ламанша"}
{"url": "https://www.dnes.bg/stranata/2019/08/04/edna-jertva-raneni-shteti-bylgariia-sled-buriata.418518", "text": "\n\r\nСилен вятър, поройни дъждове и градушка нанесоха щети в различни части на страната вчера. Усложнената метеорологичната обстановка взе и човешка жертва.\n\r\nПаднали дървета и клони доведоха до задръствания по пътища, дъждовете на места активизираха свлачища. \n\r\nОще през нощта срещу събота имаше интензивни краткотрайни валежи от дъжд с гръмотевици. Вследствие на бурята през нощта дърво падна върху палатка в Долни Богров. При инцидента загина един човек. \n\r\nСлед бурята в София в Столична община са били получени около 80 сигнала за паднали дървета. \n\r\nГрадушка с големината на грахово зърно валя в Благоевград. Слаба градушка падна и в Сапарева баня. По данни на НИМХ градушка е отчетена в Сливен, Кърджали и Враца.\n                    \n                    \n                \r\n                \r\n                \r\n                \r\nГрадушката във Враца е била обилна и е продължила 15 минути. Явлението е нанесло щети на всички зеленчукови градини на живущите в Горно Пещене и Тишевица. Кметът на Враца Калин Каменов обясни, че вследствие на бурята са паднали дървета на Околовръстния път, на пътя Враца – Оряхово и на пътя по посока към селата Горно Пещене и Тишевица. \"Пътищата са почистени от падналите клони\", каза още Каменов, цитиран от \"Фокус\".\n\r\nПаднали клони и дървета вследствие на силния вятър бяха регистрирани в областите Кюстендил, Ловеч, Варна, Бургас и Плевен. Вследствие на силния вятър е паднало дърво в района на Наков мост в Дупница. \n\r\nНад 40 са подадените сигнали за паднали клони и счупени дървета във Варна след разразилата се в следобедните часове буря в града и областта. По думите на говорителя на ОДМВР Ивана Милева са регистрирани само материални щети. \n\r\nБурята потроши голямо стъкло до ескалатора във варненски хипермаркет и рани хора  на мястото. Инцидентът се е случил заради силната буря, вятърът буквално потрошил ескалатора. Повечето деца са преживели сериозен уплах, разказва пред \"Нова Варна\" очевидката Станислава Тодорова, която по това време е била там с дъщеричката си. Пред нас падаха деца и възрастни хора, коментира още Станислава Тодорова.  \n\r\nНа подобни сигнали са се отзовали и екипи на пожарната и на спешна помощ в Бургас.\n\r\nОсвен паднали дървета и клони - влошеното време и количествата дъжд предизвикаха и свлачищни процеси. Именно заради свлачище 25 души бяха блокирани в района на планинската местност Дамбалъ. Община Момчилград организира спасителна акция на туристите. Стана ясно, че те са били с няколко автомобила на пикник в района на върха. След като завалял проливен дъжд туристите тръгнали да се прибират, но се оказало, че пътят е затворен от активирало се свлачище малко преди да стигнат най-близката махала. \n\r\n\"Разпоредих се техника на общината да отиде на място, за да разчисти свлеклите се на пътя земни маси\", заяви кметът на община Момчилград Сунай Хасан. Той допълни, че спасителната акция е продължила около 2 часа. На пътя освен земна маса са се свлекли големи камъни, които са затруднили разчистването.", "date": "2019.08.04", "title": "Една жертва, ранени, щети... България след бурята"}
{"url": "https://www.dnes.bg/usa/2019/08/04/nai-kyrvaviiat-den-ubitite-sled-strelbata-v-el-paso-sa-20-ranenite-26.418519", "text": "Двадесет души загинаха и 26 бяха ранени при стрелбата в търговски комплекс в американския град Ел Пасо, съобщи губернаторът на щата Тексас Грег Абът.\n\r\nЗа нападението е задържан 21-годишен бял мъж, живеещ в района на Далас. Засега се смята, че той е единственият извършител.\n\r\nАбът каза, че това е един от най-кървавите дни в историята на щата.\n\r\nВластите разследват версията за престъпление, извършено от омраза.\nНападението бе извършено в търговски комплекс, където се помещават магазин \"Уолмарт\" и молът \"Сиело виста\". По думите на Гомес в \"Уолмарт\" е имало между 1000 и 3000 клиенти в момента на атаката. \n                    \n                    \n                \r\n                \r\n                \r\n                \r\nКандидатите за номинацията на Демократическата партия за президентските избори в САЩ догодина обвиниха Националната асоциация на притежателите на огнестрелни оръжия и нейните съюзници в Конгреса за масови убийства като вчерашното в Тексас, предаде Асошиейтед прес.\n\r\n\"Не е просто днес, това стана неколкократно тази седмица. Това стана и тук в Лас Вегас, където някакъв лунатик изби 50 души\", каза сенаторът от Върмонт Бърни Сандърс. \n\r\n\"По целия свят хората гледат към САЩ и се чудят какво става? Какво е менталното здраве в Америка, където отново и отново виждаме неописуем ужас\", добави Сандърс.\n\r\nТой разкритикува ръководството на Републиканската партия в Сената, че е \"по-загрижено за това да задоволи Националната асоциация на притежателите на огнестрелни оръжия, отколкото да се вслуша в мнозинството от американския народ\".\n\r\nБившият конгресмен Бето О'Рорк, който е родом от Ел Пасо и представлява града в Конгреса в продължение на 6 години, прекъсна предизборната си кампания. Той каза, че се прибира у дома, за да бъде \"със семейството си и с родния си град\".\n\r\n\"Това е лудост. Можем да победим производителите на оръжия\", каза бившият вицепрезидент Джо Байдън.\n\r\nСенаторката от Калифорния Камала Харис обеща, че ако бъде избрана, в първите 100 дни от президентския си мандат ще издаде указ за налагане на контрол върху оръжията.", "date": "2019.08.04", "title": "Най-кървавият ден: Убитите след стрелбата в Ел Пасо са 20, ранените - 26"}
{"url": "https://www.dnes.bg/rusia/2019/08/04/nad-800-dushi-v-aresta-sled-vcherashniia-protest-v-moskva.418521", "text": "Руската полиция задържа вчера над 800 души, участващи в демонстрация с искане за свободни избори в Москва, предаде Ройтерс.\n\r\nПо информация на организацията \"ОВД-инфо\" в руската столица са били задържани 828 души, а лежащи в безпомощно състояние на земята хора са били бити с палки. Полицията съобщи за 600 ареста и добави, че в протеста са взели участие 1500 души.\n\r\nОпозиционни активисти по-късно публикуваха скрийншотове от полицейски доклади, в които се говори за 10 000 участници.\n\r\nПолицаи измъкнаха известната активистка Любов Собол от такси и я вкараха във ван минути преди началото на протеста срещу изключването на опозиционни кандидати от предстоящите следващия месец местни избори.\n                    \n                    \n                \r\n                \r\n                \r\n                \r\nВластите казват, че кандидатите на опозицията не са събрали достатъчно действителни подписи, за да се регистрират. Изключените кандидати казват, че това е лъжа. Този вот, макар и местен, се смята за суха тренировка преди националните парламентарни избори през 2021 г.\n\r\nРуските власти започнаха разследване за предполагаемо пране на пари на стойност 1 милиард рубли (15,3 милиона долара) срещу фондацията за борба с корупцията на опозиционера Алексей Навални.\n\r\nНавални и неговите съюзници казват, че фондацията, която публикува редица неудобни разследващи материали за представители на властта, е финансирана прозрачно с дарения.\r\n(БТА)", "date": "2019.08.04", "title": "Над 800 души в ареста след вчерашния протест в Москва"}
{"url": "https://www.dnes.bg/snimka-na-denia/2019/08/04/vremeto-dnes-slynchevo-dyjdovete-namaliavat.418520", "text": "Днес ще е предимно слънчево, с временни увеличения на облачността, но само на отделни места, главно в източните и планинските райони ще превали и прегърми, сочи прогнозата на Националния институт по метеорология и хидрология (НИМХ). \r\n\r\nМаксималните температури ще бъдат между 24° и 29°.\r\n\r\nНад Черноморието ще преобладава слънчево време с временни увеличения на облачността, на отделни места с превалявания от дъжд. Ще духа слаб до умерен север-северозападен вятър. Максималните температури на въздуха ще бъдат 26°-27°. Температурата на морската вода е 26°- 28°. \r\n\r\nНад планините ще преобладава слънчево време. След обяд ще се развива купеста облачност и на отделни места ще превали и прегърми. Максимална температура на височина 1200 метра около 18°, на 2000 метра – около 10°.", "date": "2019.08.04", "title": "Времето днес: Слънчево, дъждовете намаляват"}
{"url": "https://www.dnes.bg/muzika-drugi/2019/08/04/raina-kabaivanska-s-nagradata-mariia-kalas.418522", "text": "Примата Райна Кабаиванска получи наградата \"Мария Калас\" във Верона и стана първата чужденка, която взема голямото отличие.\n\r\nЦеремонията по връчването бе кулминацията на събитията по време на фестивала \"Мария Калас\", който се провежда под егидата на фондация Арена ди Верона. Учредената през 2013 г. награда се присъжда на италиански творци в областта на оперното изкуство с исторически принос за славата на Арена ди Верона.\n\r\nДебютът на Райна Кабаиванска в най-прочутия в света античен театър е през 1970 г. в \"Манон Леско\". Партнира й Пласидо Доминго, диригент е Нело Санти. През 1997 г. е последното излизане на Кабаиванска на Арената, заглавието е \"Мадам Бътерфлай\", а диригент е Даниел Орен. Постановката на Бени Монтресор е сътворена единствено за\r\nбългарското сопрано. \n                    \n                    \n                \r\n                \r\n                \r\n                \r\nПоследният спектакъл е сбогуването на Кабаиванска, тогава на 63 г., с ролята на Чо Чо Сан. След финала му, приемайки от сцената аплаузите на публиката, Кабаиванска вдига ръка към небето и казва: \"Посвещавам го на теб, Мария\".\n\r\nПрез септември, между 10-ти и 29-ти, Райна Кабаиванска ще бъде в София за своя 19-ти Международен майсторски клас, организиран от Нов български университет. ", "date": "2019.08.04", "title": "Райна Кабаиванска с наградата \"Мария Калас\""}
{"url": "https://www.dnes.bg/stranata/2019/08/04/vtora-nosht-blokada-na-pytia-iambol-sliven-protest-i-dnes.418523", "text": "За втора поредна нощ пътят между Ямбол и Сливен остана блокиран заради протеста на стопани на домашни прасета при село Крушаре.\r\n\r\nТе настояват да не се избиват животните, тъй като не са болни от африканска чума.\r\n\r\nЗаради вчерашната им блокада се наложи полицията да отбива движението по обходни маршрути. Местните хора смятат да продължат с демонстрациите и в днешния неделен ден.", "date": "2019.08.04", "title": "Втора нощ блокада на пътя Ямбол-Сливен, протест и днес"}
{"url": "https://www.dnes.bg/usa/2019/08/04/niama-postradali-bylgari-pri-strelbata-v-teksas.418525", "text": "Няма данни за пострадали български граждани при вчерашната стрелба в търговски център в тексаския град Ел Пасо, съобщиха от Министерството на външните работи.\n\nБългарското посолство във Вашингтон е в постоянен контакт с местните власти, които засега съобщават за поне 20 загинали, но данните не са окончателни.\r\n\r\nПри необходимост от съдействие сънародниците ни могат да се обадят на спешния номер 911 в САЩ, както и на телефоните на посолството във Вашингтон: (202) 387 0174; (202) 299 0273; (202) 483 1386.", "date": "2019.08.04", "title": "Няма пострадали българи при стрелбата в Тексас"}
{"url": "https://www.dnes.bg/akoshtete-vqrvaite/2019/08/04/letiashtiia-chovek-s-vtori-opit-da-preleti-nad-lamansha.418517", "text": "Французинът Франки Запата, наричан още Летящия човек, ще пробва днес отново да прелети над Ламанша със своя \"Флайборд еър\", предаде БТА.\r\n\r\nПървият му опит през миналата седмица да преодолее 35-те километра над протока Па дьо Кале - най-тясната част на Ламанша - бе неуспешен, тъй като той не успя да кацне върху платформа в морето, за да презареди с гориво летателния си апарат.\r\n\r\nТози път платформата за презареждане ще бъде поместена върху 30-метров буксирен кораб, която е по-устойчив на вълнение. А и платформата ще е с размери 4 на 4 метра, а не като предишната - един на един метър.\r\n\r\nЗапата привлече вниманието на света миналия месец в деня на националния празник на Франция, когато се понесе със своето изобретение над парижкия площад \"Конкорд\" по време на военния парад.", "date": "2019.08.04", "title": "\"Летящия човек\" с втори опит да прелети над Ламанша"}
{"url": "https://www.dnes.bg/notifikacii/2019/08/04/voleibolistkite-ni-s-dramatichna-zaguba-sreshtu-sasht.418524", "text": "Женският национален отбор по волейбол на България беше съвсем близо до реализирането на голяма изненада в група \"С\" от олимпийските квалификации за Токио 2020, но в крайна сметка не успя да повали класният тим на САЩ в Шривпорт. \n\r\nМомичетата на Иван Петков отстъпиха на американките след петгеймова битка с 2:3 (25:21, 21:25, 25:21, 20:25, 10:15) във втория си мач на турнира, пред близо 3000 зрители в зала \"Сенчъри Линк Сентър\".\n\r\nРодните представителки играха много сърцато, показаха страхотен дух и се представиха като истински бойци в този мач. Българките стартираха отлично, като изненадаха съперника и наложиха волята си в първия гейм. Домакините се съвзеха и на свой ред взеха втората част, като настъпи равенство 1:1.\r\n                \r\n                \r\n                \r\n\"Лъвиците\" показаха решителност и продължиха със страхотните си изяви, като спечелиха третата част и поведоха с 2:1 гейма. Американките обаче показаха класата си, като не позволиха повече изненади. Те се върнаха в играта с победа в четвъртата част, а мачът влезе в тайбрек. \n\r\nВ него националките ни се бориха, като поддържаха равенството до 9:9. След това обаче домакините наложиха волята си и надделяха с 15:10, като се поздравиха с крайната победа.\n\r\nТака българските \"лъвици\" са на второ място във временното класиране в групата с 1 победа, 1 загуба и 4 точки. \r\nТимът на САЩ излезе начело с 2 победи от 2 мача и 5 точки, с което дават сериозна заявка за спечелване на групата и квота за Олимпиадата. Само победителят в турнира ще се класира директно за Олимпиадата пред 2020 година.\n\r\nНай-резултатна за българския тим беше капитанът на националките Елица Василева с 24 точки (2 блока и 43 процента ефективност в атака). Мирослава Паскова добави още 21 точки (1 ас и 53 процента ефективност в атака), Гергана Димитрова завърши с 14 точки.\n\r\nВ последна среща от турнира волейболистките на България излизат срещу Казахстан. Мачът започва малко преди полунощ днес. Преди това американките ще играят с Аржентина.", "date": "2019.08.04", "title": "Волейболистките ни с драматична загуба срещу САЩ"}
{"url": "https://www.dnes.bg/politika/2019/08/04/plamen-georgiev-ubeden-apartamentgeit-izmislen.418526", "text": "Скандалът, свързан с КПКОНПИ, е измислен, заяви вече бившият му председател Пламен Георгиев пред Нова телевизия.\n\r\nГеоргиев коментира, че този скандал се е отразил отрицателно както на него, така и на семейството му.\r\n\"Проверките на са НАП много сериозни. Анализираха се разходите ми във всеки един ден за последните шест години. Изчаках да приключи ревизията, за да подам оставка. Исках да изляза чист пред хората. Но все пак, след целия този скандал, не можех да продължа да бъда председател на комисията”, каза Георгиев.\n\r\nТой заяви още, че \"Апартаментгейт\" е \"измислен скандал\".\r\n\"Изговориха се куп лъжи, които нямаше как да оборвам сутрин, обед и вечер. Една от тях е, че цената на жилището ми е ниска. Това изобщо не е така. Апартаментът ми струва повече от 300 000 лева и имам да изплащам още 160 000 лева кредит от банка”, обясни Георгиев.\n                    \n                    \n                \r\n                \r\n                \r\n                \r\nБившият председател на Комисията добави, че оставката му не е свързана със заплахите. \n\r\n\"Причините са други. Изчаках да приключи проверката на НАП, защото исках, когато си подам оставката, да изляза чист пред хората. След този скандал не мога да продължа да бъда председател на Комисията\".\n\r\n\"Първата причина за оставката беше семейството ми, което беше подложено на уникален тормоз. Измисленият скандал навреди на моята лична репутация. Скандалът се приписва и върху имиджа на Комисията\", добави той относно причините за оставката му.", "date": "2019.08.04", "title": "Пламен Георгиев убеден: \"Апартаментгейт\" - измислен"}
{"url": "https://www.dnes.bg/balkanska/2019/08/04/sled-lechev-radko-petrov-se-vliva-v-redicite-na-painer.418527", "text": "Победителят в \"Гласът на България\" Радко Петров се вля в редиците на \"Пайнер\", въпреки че натрупа началната си популярност в музикалното шоу под опеката на рокаджията Иван Лечев.\n\r\nРадко вече готви първото су парче с новите продуценти - дует с Анелия. Именно с нея той пя и в \"Гласът на България\", преди да стане големият победител преди две години.\n\r\nРадко Петков завърши тази година, но най-вероятно ще отложи кандидатсването в университет. \n\r\n\"Мисля да продължа с образованието си, но тази година ще пропусна, за да мога да се подготвя по-добре. Ще кандидатствам народно пеене, поне такава ми е идеята, много ми се иска да ми се случи и да ме приемат в Пловдивската музикална академия. Със сигурност има много магия в българския фолклор\", коментира младият изпълнител.\n                    \n                    \n                \r\n                \r\n                \r\n                \r\nОт \"Пайнер\" подкрепят решението му, но след година ще му напомнят, че трябва да завърши висшето си образование. Продуцентите там се стараят изпълнителите не само да изглеждат добре, но и да учат, за да бъдат пример за подрастващите.\n\r\nЛюбопитно е, че Петков блестеше на сцената на риалити шоуто с рокаджийски песни, а по-късно дебютира и с поп парче под опеката на Графа. ", "date": "2019.08.04", "title": "След Лечев: Радко Петров се влива в редиците на \"Пайнер\""}
{"url": "https://www.dnes.bg/stranata/2019/08/04/svlachishte-25-dushi-blokirani-shte-se-tyrsi-otgovornost.418528", "text": "Кметът на Момчилград Сунай Хасан ще настоява да се потърси отговорност от фирмата, построила пътя, който вчера бе затрупан след активирало се свлачище.\n\n\r\n25 туристи в района бяха блокирани, след като били на пикник в района на планинската местност Дамбалъ. След като завалял проливен дъжд, туристите тръгнали да се прибират, но се оказало, че пътят е затворен от активирало се свлачище малко преди да стигнат най-близката махала, съобщиха от общината.\n\r\nОбщинска техника разчиства над 2 часа свлеклите се на пътя земни маси и камъни.\n\r\n\"Пътят беше построен от Горското по проект на общината, но още при изграждането му не бяха спазени част от изискванията. Водостоците не бяха достатъчно, а на места канавките бяха много малки. Това е основната причина да се стигне до активизирането на свлачището и затварянето на планинския път, който на места е с наклон от 18 процента\", заяви кметът Хасан пред bTV, който иска да се потърси отговорност от фирмата-изпълнител.", "date": "2019.08.04", "title": "Свлачище, 25 души блокирани... Ще се търси отговорност"}
{"url": "https://www.dnes.bg/world/2019/08/04/izsledvat-vyzrastna-iaponka-za-ebola.418529", "text": "Японка на над 70 години е била изследвана за евентуално заразяване с ебола, съобщи днес в. \"Джапан таймс\", позовавайки се на министерството на здравеопазването.\r\n\r\nЖената е от префектура Саитама, разположена близо до Токио. Тя се е завърнала в сряда от Конго и късно вчера вдигнала температура от 39,2 градуса.\r\n\r\nМинистерството подчертава, че изследването е предпазна мярка, като резултатът ще бъде оповестен при първа възможност.\r\n\r\nЖената твърди, че не е имала контакти с болни от ебола по време на престоя си в Конго.\r\n\r\nВ четвъртък се навърши една година от избухването на епидемията от ебола в Конго, която бе втората най-тежка в регистрите. Тя доведе до над 1800 смъртни случая в страната. ", "date": "2019.08.04", "title": "Изследват възрастна японка за ебола"}
{"url": "https://www.dnes.bg/stranata/2019/08/04/otkriha-30-godishen-s-preriazano-gyrlo-v-lozia.418530", "text": "30-годишен мъж от врачанското с. Ботуня е бил открит с прерязано гърло в лозята край селото. На зловещата находка се натъкнали късно вечерта в събота двама негови приятели, които го издирвали.\r\n\r\nСтоил Страхилов излязъл от дома си в петък следобед след като провел дълъг разговор по телефона си, твърдят близките му. Със себе си обаче Стоил не взел нито джиесема, нито документите си за самоличност, както и ключовете за колата си, съобщава \"\".\r\n\r\nСлед като не се появил цяло денонощие, близките се обадили в полицията и организирали издирване.\r\n\r\nСтрахилов бил неконфликтен, имал приятелка, с която планирали сватба.\r\n\r\nПредполага се, че става дума за убийство, но тепърва полицията ще разследва трагичния инцидент.", "date": "2019.08.04", "title": "Откриха 30-годишен с прерязано гърло в лозя"}
{"url": "https://www.dnes.bg/mish-mash/2019/08/04/kafeto-v-sobstvena-chasha-a-ne-v-plastmasova-biznes-bez-otpadyci.418248", "text": "\r\nМожете ли да преживеете цял един ден без отпадъци? Доста труден въпрос, защото от момента, в който се събудим, започваме да консумираме, а с това идват и отпадъците. \n\r\nДори най-елементарните неща замърсяват природата, например - чашата с кафе. \n\r\nНо в едно заведение този проблем е решен. Там клиентите носят сами чашите си, в които кафето им се приготвя. \n\r\nАко обаче нямате под ръка, Татяна е готова да ви предложи и еднократна чаша. Тя обаче няма да живее 180 г. в природата, а ще се разгради изключително бързо. \n\r\nБоклуците като черупки от яйца или други остатъци от приготвянето на храна се компостират. Така успели да запалят дори и други хора да компостират. \n\r\nВижте още за живота без отпадъци в репортажа на .\r\n   ", "date": "2019.08.04", "title": "Кафето в собствена чаша, а не в пластмасова? Бизнес без отпадъци"}
{"url": "https://www.dnes.bg/index/2019/08/04/sekretno-arus-falshiviiat-kurort-na-izraelski-taini-agenti.418403", "text": "На брега на Червено море, в Суданската пустиня, се намира малък оазис – курортът Арус. В рекламната брошура, която трябва да привлича туристи, мястото е изобразено с тюркоазено-сини води, мъж и жена с екипировка за гмуркане и най-различни екзотични риби.\r\n\"Най-хубавите и чисти плажове“ ще посрещат гостите през деня, а на дъното чака невероятен потънал кораб и красив коралов риф. И „след като цветовете на пейзажа избледнеят“, и падне нощта, пред тях ще се разкрият „спиращи дъха гледки“.\r\nЛистовките били разпечатани и разпространени из Европа. Заваляли резервациите през офис в Женева. Хиляди хора посетили Арус и се радвали на първокласен прием. Книгата за гости била пълна с похвали.\r\r\n                \r\n                \r\n                \r\nБлизо четири години, в средата на 80-те, израелската разузнавателна агенция Мосад стопанисвала мястото. То било прикритие за тайните агенти, които имали важна мисия – да освободят хиляди етиопски евреи, попаднали в бежански лагери в Судан и да ги върнат обратно в Израел. И тъй като Судан е вражеска арабска страна, тази мисия трябва да се изпълни без никой да разбере, нито там, нито в Израел.\r\n„Беше държавна тайна, за която никой не говореше. Дори семействата ни не знаеха“, казва агентът Гад Шимрон пред BBC. Той бил един от мъжете, които се нагърбили с тежката задача.\r\nЕтиопските евреи принадлежали на общност, наречена „Бета Израел“ (Домът на Израел), която тъне в мистерия. Някои вярват, че те са потомци на така наречените „10 изгубени племена“ на древните кралства, които придружавали Савската царица и цар Соломон обратно към Етиопия около 950-та година преди Христа. Други твърдят, че те са пристигнали там, след като е бил разрушен първият Йерусалимски храм през 586 година преди Христа.\r\nИзолирани от всички останали, те вярвали, че са единствените останали евреи на света, а тяхното съществуване било потвърдено чак през 70-те.\r\nПрез 1977 година Фреди Аклум се присъединява към други евреи, които преминават границата със Судан, опитвайки се да избягат от гражданската война и липсата на продукти в магазините. Близо 14 хил. души емигрирали. А Аклум търсил кой да им помогне. Силите на Мосад веднага откликнали по нареждане на премиера Менахем Бегин, който също е бежанец от окупираната от нацисти Европа.\r\nОколо 1500 души са убити. Другите са тикнати в лагери. Някои започват да имитират мюсюлманската религия, за да се слеят с обществото и да не бъдат заловени.\r\nИзраелските военноморски сили също се включват в мисията, а агентите на Мосад започват да търсят подходящо място, където те да могат да се приближат и да вземат бежанците. И накрая го откриват – малко изоставено селце в пустинята, точно на брега на Червено море.\r\n„Беше като пратено от Бога. Ако придобиехме това място, можехме да кажем, че управляваме дайвинг център, което щеше да е добра причина да сме в Судан и още повече – да се мотаем на плажа“, разказва един от агентите.\r\nПрез 1972 година италианци построяват 15 бунгала с червени покриви, с кухня и голяма всекидневна, която гледа към лагуната. Но нямало как да се прекара водопровод, електричество и дори път. За това, въпреки че построили къщите, те изоставили проекта.\r\n казва агентът.\r\nС фалшиви шведски паспорти, няколко агенти пристигнали в Судан, убедили властите в сигурността на бизнеса си и наели мястото за три години и сумата от 320 хил. долара. За няколко месеца го реновирали, получили ток и вода, дори успели да докарат водна екипировка от Израел.\r\n„Ние представихме уиндсърфа на Судан, спомня си Гад. - Докарахме първата дъска и понеже аз можех да сърфирам, показах как се прави на гостите ни. Другите агенти се представяха за инструктори по гмуркане.“\r\nКато готвачи, чистачки и рецепционисти работели 15 местни граждани. Плащали им двойно. Никой така и не разбрал истинската цел на курорта. Стаята, в която се държала екипировката за гмуркане, била със забранен достъп. Там агентите държали радиата, с които се свързвали с Тел Авив.\r\nСлед като забавлявали гостите през деня, агентите използвали прикритието на нощта, за да изминат десет километра до точно определено място, където се срещали с бежанците, на които други Бета Израелци помогнали да избягат от лагерите.\r\n„Не давахме инструкции на етиопските евреи, тъй като не искахме да се разчуе нещо. Те дори не знаеха, че и ние също сме евреи. Казвахме им, че сме наемници“, разказва агентът. На служителите в хотела пък казвали, че се срещат с шведски медицински сестри. \r\nБлизо 800 километра карат конвоите с объркани бежанци, като по пътя си, благодарение на подкуп, измама и промяна на маршрута, избягват много контролни пунктове. Когато стигнели до плажа, северно от фалшивото градче, бежанците били товарени на кораби на израелските военноморски сили и от там били изпращани обратно у дома.\r\nНо по време на третата мисия през 1982 година, един от конвоите е хванат. Израелците трябва да измислят нов план – къде да кацат незабелязано самолетите C130 Hercules, за да отлитат бежанците с тях.\r\nПрез това време агентите продължават да поддържат имиджа на Арус, като курортът вече си е изградил едно наистина добро име.\r\n„За стандартите на Судан, ние предлагахме условия като в хотел Хилтън. А мястото беше толкова красиво, като извадено от арабските нощи. Невероятно“, разказва Гад. Курортът печелел толкова пари, че вече можел да се самоиздържа, а част от средствата отишли за купуването на камионите, с които били превозвани бежанците.\r\nПрез май 1982 година било намерено и мястото, където да кацне C130 Hercules – в близост до изоставен британски самолет от Втората световна война. 130 етиопци се качили на борда му. След две мисии обаче, от Мосад разбрали, че Судан са засекли подозрителната дейности и трябвало да намерят ново място за кацане.\r\nСамолетите започнали да се присъединяват близо до мястото, от което агентите поемали бежанците. И макар, че нямало писта, а опасността била голяма, близо 17 полета били изпълнени за спасяването на евреите.\r\nКогато през 1984 година в Судан бил обявен глад, Мосад решили да ускорят мисията. С 28 полета на Израелско-белгийска авиолиния 6380 етиопски евреи били откарани директно в Израел.\r\n\r\nНо заради един единствен човек, новината се разпространила в Израел, а после и из целия свят. На 5 януари 1985 година Судан веднага забранил полетите.\r\nАгентите продължавали да поддържат курорта. На Гад дори му се наложило да се върне от Израел, за да организира купона за Коледа и Нова година. Но ситуацията станала напечена за служителите на Мосад и един ден те получили заповед да се евакуират.\r\n", "date": "2019.08.04", "title": "Секретно: Арус – фалшивият курорт на израелски тайни агенти "}
{"url": "https://www.dnes.bg/kino/2019/08/04/nostalgichno-kym-80-te-s-liatoto-na-ping-ponga.418024", "text": "Ако в днешно време тинейджърите са обсебени от виртуалния свят, то през 80-те години на миналия век игрите им са били съвсем различни. Това ще ни припомни филмът на Майкъл Тъли \"Лятото на пинг понга\".\r\nСюжетът ни среща със срамежливия 13-годишен Рад Мирикъл, питаещ неистова страст към пинг понга и хип-хопа. Скрил от околните своята обсебеност в гаража на дома си, героят се превръща в лесна мишена за местни хулигани.\r\nПокрай тях се запознава с привлекателната си съседка, която се явява негово вдъхновение и треньор за справяне с житейските препятствия. Неочаквано уменията му в пинг понга ще осигури на Рад предимство срещу съперниците си.\r\nФилмът носи приятното носталгично чувство по 80-те, изследвайки духа на близкото минало, въртящите плочи, лексиконските мъдрости и идиличната свобода из плажовете.\r\n                    \n                    \n                \r\n                \r\n                \r\n                Дискретно са уловени и романтичните трепети на подрастващите, които са първата стъпка към света на възрастните.\r\nРолите са поверени на Марсело Конте, Сюзан Сарандън, Лиа Томпсън, Джон Хана, Майлс Маси, Еми Шокли, Джоузеф Маккотри, Анди Ридъл, Хелена Сийбрук, Мади Хауърд и др.\r\nГледайте  \"Лятото на пинг понга\" на 4 август от 22.30 часа по телевизия .\r\n ", "date": "2019.08.04", "title": " Носталгично към 80-те с \"Лятото на пинг понга\""}
{"url": "https://www.dnes.bg/stranata/2019/08/04/planinski-spasiteli-izdirvat-74-godishen-diado.418531", "text": "Планински спасители от отряд \"Лакатник\" издирват 74-годишен мъж в района на село Церецел, съобщава агенция \"Фокус\". \r\n\r\nВ спасителната акция участват и двама полицаи. \r\n\r\nМъжът се издирва от вчера вечерта. Акцията по издирване е подновена сутринта в 05.30 часа.", "date": "2019.08.04", "title": "Планински спасители издирват 74-годишен дядо"}
{"url": "https://www.dnes.bg/stranata/2019/08/04/jylt-kod-za-silen-viatyr-na-moreto-na-sever.418532", "text": "След вчерашната буря във Варна, която прекърши дървета и нанесе щети в града, днес отнов се очаква силен вятър по северното Черноморие.\r\n\r\nЖълт код за силен вятър над морето е в сила за крайбрежието на областите Добрич и Варна, съобщават от Националния институт по метеорология и хидрология.\r\n\r\nНад морето в тези области се очаква вятър от север-северозапад, който да достигне до 14-17 м/с с пориви 17-20 м/с. Очаква се вятърът да отслабне в следобедните часове. ", "date": "2019.08.04", "title": "Жълт код за силен вятър на морето на север"}
{"url": "https://www.dnes.bg/stranata/2019/08/04/dvama-dushi-zaginaha-v-tejka-katastrofa-na-trakiia.418535", "text": "Двама души са починали след тежка верижна катастрофа на магистрала \"Тракия\" тази нощ на километър 154 в посока Бургас. \r\n\r\nЕдна жена е починала на място, а по-късно и мъж, който е бил откаран в пловдивска болница.\r\n\r\nСблъскали са се Мерцедес Вито, който е ударил отзад лек автомобил БМВ - и двете с чуждестранна регистрация. След това него са се нанизали още две коли.\r\n\r\nРанени са още седем души, двама българи, а останалите са турци.\r\n\r\nВероятната причина за трагедията е заспиване зад волана или висока скорост.", "date": "2019.08.04", "title": "Двама души загинаха в тежка катастрофа на \"Тракия\""}
{"url": "https://www.dnes.bg/usa/2019/08/04/nova-strelba-v-sasht-pak-ima-ubiti.418536", "text": "Стрелба е избухнала тази нощ в американския град Дейтън, щата Охайо. Предполага се, че има седем жертви, съобщи местният в. \"Дейтън дейли нюз\", цитиран от ТАСС.\n\n\n\r\n\r\nНа мястото на инцидента работят полицаи и медици. По предварителни данни един от стрелците е убит. Полицията издирва втори нападател, който може да е избягал от местопрестъплението с джип.\r\n\r\nТова е втората стрелба в САЩ за изминалото денонощие. Двайсет души загинаха, а 26 са ранени, след като млад мъж откри огън в магазин \"Уолмарт\" в Ел Пасо, Тексас.", "date": "2019.08.04", "title": "Нова стрелба в САЩ, пак има убити"}
{"url": "https://www.dnes.bg/mish-mash/2019/08/04/tainata-na-djenifyr-lopes-za-perfektna-kosa.418419", "text": "На червения килим звездите винаги впечатляват с перфектна визия, а когато става въпрос за косата – това е основна заслуга на стилистите им. Но пък у дома те също полагат грижи.\r\n \r\nЗащото всяка жена в днешно време е подложена на стрес, замърсяването на околната среда също дава своето отражение. И трябва да се грижим постоянно за външния си вид, включително и косата.\r\n \r\nКаква е основната грижа на Дженифър Лопес?\r\n \r\nТайната на певицата и актриса е много проста. Тя използва собствени домашни маски. Смесва банан, авокадо и яйчени жълтъци докато станат като пюре. Сместа с тази консистенция нанася върху главата преди измиване, държи го за 20 минути и го измива. Авокадото съдържа много витамини, необходими за косата, а жълтъкът укрепва и възстановява структурата на косата. А бананът дава прекрасен аромат. Ако ви е трудно да намерите авокадо можете да го замените със зехтин или масло от репей. Ефектът няма да бъде по-лош.\r\n \r\nОще новини за красота четете в ", "date": "2019.08.04", "title": "Тайната на Дженифър Лопес за перфектна коса"}
{"url": "https://www.dnes.bg/politika/2019/08/04/borisov-sys-syboleznovaniia-do-trymp-sled-strelbata-v-el-paso.418534", "text": "Министър-председателят Бойко Борисов изпрати съболезнователна телеграма до президента на САЩ Доналд Тръмп след трагедията в търговски център в Ел Пасо, Тексас.\n\n\nПри стрелбата загинаха най-малко 20 души, а 26 са ранени.\r\n\r\n\"Бих искал от мое име и от името на българското правителство да изкажа най-искрени и дълбоки съболезнования на Вас и на семействата на загиналите и ранените в трагичния инцидент. Ние осъждаме този безсмислен акт на насилие, отнел живота на много невинни граждани. В този тъжен за цялата Ви страна ден нашите мисли са с Вас и с всички американски граждани\", се казва в телеграмата на Борисов до американския президент", "date": "2019.08.04", "title": "Борисов със съболезнования до Тръмп след стрелбата в Ел Пасо"}
{"url": "https://www.dnes.bg/akoshtete-vqrvaite/2019/08/04/4-sluchaia-v-koito-kotkite-blijat-stopanite-si.418439", "text": "Котките са много странни същества. Техните настроения се менят рязко. В един момент могат да се галят около краката ви, а в следващия – да направят глезените ви на решето без дори да разберете откъде ви е дошло.\r\nОсобеното им поведение, уравновесеността и спокойствието, с което ви изследват, стоейки неподвижно и махайки с връхчето на опашката може да уплаши всеки с по-слаби нерви. Стига да поискат, котките могат да всеят страх и у най-коравосърдечния човек.\r\nВ следващия момент обаче те могат да демонстрират невиждана любвеобилност, грижа и подкрепа към стопаните си. Както знаем, котките рядко ближат хората за разлика от кучетата, които го правят непрекъснато. Ето защо и този жест се счита за върховна проява на любов.\r\n                    \n                    \n                \r\n                \r\n                \r\n                \r\n\r\nИнстинктивно котките знаят, че тяхната майка ги е близала, за да им покаже обичта и привързаността си. Това ги е успокоявало и приобщавало към семейството на котилото. Това е котешкият начин да ви каже „обичам те“.\r\n\r\nАко досега не сте забелязали момента, в който котката ви изпитва нужда да ви ближе, следващия път обърнете внимание. Обикновено това се случва, когато пухкавата ви приятелка усети, че сте напрегнати, обезпокоени, тревожни, с високи нива на стрес и хормоните ви издават.\r\n", "date": "2019.08.04", "title": " 4 случая, в които котките ближат стопаните си "}
{"url": "https://www.dnes.bg/muzika/2019/08/04/dani-milev-s-pyrvo-miasto-na-burgas-i-moreto.418537", "text": "Дани Милев спечели първа награда на 37-то издание на музикалния конкурс \"Бургас и морето\".\r\n\r\nТой е и автор на музиката и аранжимента на определената от журито за победител песен \"Това си ти\". Текстът пък е дело на Катерина Бакларова.\r\n\r\nНа второ място бе класирана \"Тръгваш ли?\" (по текст на Мина Пенкова, музика - Цанислав Петков, аранжимент - Петър Алексиев), изпълнена от Мина Пенкова.\r\n\r\nТретото място бе за песента \"Тоя влак за Бургас\", представена пред публиката от Георги Дюлгеров.\r\n\r\nЗрителите в Летния театър аплодираха рецитал на песни по текст на Петя Дубарова в изпълнение на Йорданка Христова, Нели Рангрлова, Кичка Бодурова, Росица Кирилова, Петя Буюклиева и др.", "date": "2019.08.04", "title": "Дани Милев с първо място на \"Бургас и морето\""}
{"url": "https://www.dnes.bg/world/2019/08/04/iranec-izlejavasht-dojivotna-prisyda-izbiaga-v-kanada.418538", "text": "Иранец, излежаващ доживотна присъда за създаване на порнографски уебсайт в Иран, е избягал в Канада, предаде БТА.\n\r\nСаид Малекпур, излежал 11 години от присъдата си, е получил право да напусне затвора за три дни на 20 юли, след което не се е върнал, съобщи пред държавната телевизия съдебният говорител Голамхосейн Есмаили.\n\r\nМалекпур, който има канадско жителство, е успял да се върне в Канада, става ясно от видео, публикувано от сестра му в петък вечерта в Twitter. \n\r\n\"Кошмарът най-сетне приключи\", написа Мариам Малекпур в коментар към видеото. Тя благодари на \"всички хора, които ни подкрепяха през това време\" и на Канада за \"нейното лидерство\".\n                    \n                    \n                \r\n                \r\n                \r\n                \r\n\"Чувстваме се много облекчени\", коментира в телевизионно интервю Паям Акхаван, преподавател по право в университета \"Макджил\" в Монреал, който е помогнал на Малекпур да избяга.\n\r\nМалекпур е бил арестуван в Иран през 2008 г., когато е отишъл да види умиращия си баща. Първоначално е осъден на смърт, но през август 2013 г. присъдата му била смекчена на доживотна. ", "date": "2019.08.04", "title": "Иранец, излежаващ доживотна присъда, избяга в Канада"}
