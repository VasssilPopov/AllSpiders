{"url": "https://www.dnes.bg/notifikacii/2018/11/11/nevyzmojniiat-transport-metroto-v-tokio-i-olimpiadata.393107", "text": "\r\nБлъсканица и тълпа. За да се возиш на метрото в Токио ти трябват здрави нерви. Влаковете на метрото и сега едвам издържат на трафика, предава . \n\r\nА това може да стане още по-лошо след 2 години, когато Токио ще приюти летните олимпийски игри. \n\r\nСпоред научно изследване общественият транспорт наистина може да колабира. Към момента броят на пътниците надвишава двойно капацитета на влаковете. \n                \n                \r\nЗатова управата на Токио проверява различни възможности, за да се предотврати възможността гостите на града да не могат да се придвижат по време на Олимпиадата. \n\r\nЕдна от мерките е т. нар. система изабиз. Системата предвижда гъвкаво работно време, като целта е да се разтовари обществения транспорт в пикови моменти. \n\r\nОлимпиадата очаква 500 000 посетители, които няма да има как да се придвижат. Затова Токио предвижда да се пуснат и допълнителни влакове. \n\r\n\r\n \r\n", "date": "2018.11.11", "title": "Невъзможният транспорт: Метрото в Токио и Олимпиадата!?"}
{"url": "https://www.dnes.bg/stranata/2018/11/11/pojar-v-momchilovci-ostavi-bez-dom-tri-semeistva.393248", "text": "Стотици жители на родопското село Момчиловци се включиха в гасенето на пожар, който остави без жилище три семейства, съобщиха от кметството. \n\r\nПожарът е избухнал тази нощ в триетажна къща, като два от апартаментите са спасени от огъня благодарение на помощта на доброволците от селото. Поредният огнен инцидент показа отново необходимостта да има противопожарна кола в Момчиловци, коментира кметът Сийка Суркова. \n\r\nПо думите й пожарникарски автомобил вече е предоставен за родопското село, но доставянето му на място се бави от Община Смолян заради тежки процедури около регистрирането на екип доброволци.\n\r\nПожарът е лумнал на третия етаж на къщата на фамилия Костадинови, предполага се, че огънят е тръгнал от запален комин. Камбанен звън известил жителите за пожара, след което за гасенето му се включили стотици доброволци. \n                    \n                    \n                \r\nПожарната кола от Смолян пристигнала 30 минути след подаване на сигнала на тел. 112.\n\r\n Огнената стихия е унищожила покрива и третия етаж, а първите два етажа са необитаеми заради просмуканата вода от гасенето. Обитателите на къщата са настанени временно при роднини.\n\r\nМомчиловци ще обяви още утре дарителска акция за събиране на средства за възстановяване на къщата на фамилия Костадинови, уточняват от кметството.", "date": "2018.11.11", "title": "Пожар в Момчиловци остави без дом три семейства"}
{"url": "https://www.dnes.bg/stranata/2018/11/11/blokadata-na-pytia-za-gyrciia-veche-peti-chas.393249", "text": "Протестиращите срещу високите цени на горивата и бедността в Благоевград обявиха гражданско неподчинение. Пети час продължава блокадата на пътя за Гърция.\n\n\n\r\nНедоволните обявиха, че няма да освободят движението в 17 ч., както имат уговорка с Община Благоевград, съобщава bTV.\r\nТе добавиха, че ще останат на пътя, докато правителството не подаде оставка. Колоните от автомобили предизвикаха километрични задръствания, затворени са и алтернативните пътища в града.\r\nПротестиращите пропуснаха през блокадата единствено младоженци, които се включиха за кратко в демонстрацията. Взето е решение да се пропускат единствено линейки и майки с деца.", "date": "2018.11.11", "title": "Блокадата на пътя за Гърция - вече пети час"}
{"url": "https://www.dnes.bg/index/2018/11/11/skypi-stari-butilki-degustaciia-na-uiski-v-plovdiv.393250", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Уиски за над 500 хиляди лева дегустират в Пловдив през уикенда. Това се случва по време на първия по рода си фестивал в Източна Европа. \r\nТой предоставя достъп до над 200 стари и редки колекционерски бутилки уиски. Най-скъпото от тях е оценено на 10 хиляди лева, разказва Bulgaria ON AIR.\r\nПосетителите на фестивала ще могат да опитат уискита на възраст между 30 и 50 години. \r\nДестилатите идват директно от държавите с най-дълги традиции в производството на любимата на милиони напитка - Шотландия, Ирландия и САЩ, както и страната, правеща фурор в последните години в производството на уиски - Япония.\r\nВ Пловдив пристигна и световноизвестният уиски критик Джим Мъри, който даде ценни съвети на любителите дегустатори. Само за последната година англичанинът е дегустирал и оценил 1265 вида уиски.", "date": "2018.11.11", "title": "Скъпи, стари бутилки... Дегустация на уиски в Пловдив"}
{"url": "https://www.dnes.bg/notifikacii/2018/11/11/100-godini-sled-pyrvata-svetovna-voina-da-obedinim-nadejdi.393251", "text": "Френският президент Еманюел Макрон призова световните лидери да се борят за мира, в словото си на церемонията в Париж по случай стогодишнината от края на Първата световна война, предаде Франс прес, цитирана от БТА.\n\r\n\"Да обединим нашите надежди, вместо да противопоставяме страховете си\", заяви Макрон пред събралите се пред Триумфалната арка 72 лидери, сред които президентът Румен Радев, президентите на САЩ и Русия Доналд Тръмп и Владимир Путин, германският канцлер Ангела Меркел, генералният секретар на ООН Антониу Гутериш, шефът на НАТО Йенс Столтенберг и много други.\n\n\r\n\"На 11 ноември 1918 г. в 11 часа сутринта преди сто години в Париж и в цяла Франция забиха камбаните, възвестяващи за примирието след четири дълги и кръвопролитни години на война\", заяви Макрон, цитиран от ТАСС. \"Това е било отдавна, но ни се струва, че е било вчера. Следите от тази война никога не трябва да се забравят, нито в Европа, нито в останалия свят\", добави френският президент.\n                \n                \r\n\"Нека помним и не забравяме, сто години след касапницата, чийто белег е видим и днес върху лицето на света. Нека днешното събиране да не е само за един ден, нека тази церемония да покаже нашата вечна преданост към нашите загинали за мира войници\", призова той.\n\r\n\"През тези четири години Европа замалко не се самоуби\", отбеляза Макрон, който изтъкна \"надеждата, за която цяло едно младо поколение прие да умре, надеждата за един свят, който най-сетне е в мир\" и завърши със защита на международните институции, днешна Европа и ООН.\n\r\n\"На нашия континент това се нарича приятелството, което изградиха Германия и Франция. Това се нарича Европейския съюз, един невиждан дотогава в историята свободно сключен съюз, който ни освободи от нашите граждански войни. Това се нарича Организацията на обединените нации. Това е увереността, че най-лошото никога не е сигурно докато има мъже и жени на добра воля\", каза Макрон.\n\r\nМакрон призова колегите си да отхвърлят \"капсулирането, насилието и господството\".\n\r\n\"Заедно можем да се справим със заплахите на глобалното затопляне и опустошаването на природата ни, с бедността, глада, болестта, неравенствата, невежеството\", заяви френският президент.\n\r\nТой също така разкритикува национализма, на който често се позовава присъстващият сред гостите президент на САЩ Доналд Тръмп.\n\r\n\"Патриотизмът е пълната противоположност на национализма. Национализмът е предателство на патриотизма\", каза Макрон.\n\r\n\"Глобалистът е човек, който иска светът да се оправи, без да се грижи за своята страна. Знаете ли какво съм аз? Аз съм националист\", заяви Тръмп през октомври.\n\r\nПреди речта на Макрон младежи прочетоха спомени и писма от деня на примирието, а след нея Младежкият оркестър на ЕС изпълни \"Болеро\" на Равел.\n\r\nПо-късно президентът на САЩ Доналд Тръмп и световни лидери се срещнаха на официален обяд в Елисейския дворец. Френският президент Еманюел Макрон е домакин на събитието. Тръмп пристигна без съпругата си Мелания, която посещава двореца Версай заедно с френската първа дама Бриджит Макрон.\n\r\nМенюто включваше омари от Бретан и пиле от Брес, както и картофи от френския департамент Сом, напомнящи за едно от най-кръвопролитните сражения през Първата световна война - Битката при река Сома. \n\r\nКато част от възпоменателните церемонии на брегове във Великобритания бяха нарисувани с пясък портрети на войници, загинали през Първата световна война. С покачването на прилива те бяха отнесени от водата.\n\r\nВойниците, чиито портрети да бъдат нарисувани, бяха подбрани от британския режисьор Дани Бойл. Много от работилите по проекта артисти и доброволци започнаха работата си, използвайки гребла и шаблони, още рано сутринта, по време на отлива.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.11.11", "title": "100 години след Първата световна война: Да обединим надежди!"}
{"url": "https://www.dnes.bg/politika/2018/11/11/bsp-podkrepi-iskaniiata-na-protestirashtite-v-stranata.393252", "text": "Хората правилно са по улиците и ние заставаме в подкрепа на техните искания, заяви лидерът на БСП Корнелия Нинова във връзка с протестите в редица градове на страната срещу цените на горивата, повишаването на данъците и увеличаването на застраховката \"Гражданска отговорност\". Тя уточни, че това е позиция на Националния съвет на партията.\n\n\n\n\r\nНинова отбеляза, че исканията на протестиращите са абсолютно справедливи и правилни, те са продиктувани от несправедливите и грешни решения на правителството на Бойко Борисов и мнозинството от ГЕРБ и \"Обединени патриоти\". Тя посочи, че от няколко седмици БСП изразява същите позиции като на хората, които днес са по улиците. \n                    \n                    \n                \r\nКазвахме \"Не вдигайте данъка на старите коли\", алармирахме за повишаването на цените на горива и храни, внесохме предложения как да бъдат компенсирани доходите на хората, но нищо не беше чуто от управляващите и мнозинството в парламента, каза лидерът на БСП, цитирана от БТА.\n\r\n\"Е, сега ще трябва да чуят гласа на хората\", коментира Нинова и поздрави протестиращите за смелостта да излязат и да си кажат мнението за това управление и да поискат оставката на правителството.\n\r\nОтносно другите теми, обсъждани днес от Националния съвет на БСП, Корнелия Нинова посочи, е взето решение конгресът да се състои на 26 януари догодина и тогава да бъде приет окончателният вариант на \"Визия за България\" и платформата за изборите за Европейски парламент. В дневния ред на конгреса няма да има точка за промени в устава на партията и такова предложение днес не е имало, коментира тя. Социалистите са приели и процедурата, сроковете и правилата за номиниране на евродепутати.\n\r\nПриехме да създадем медиен пул от всички наши леви издания и да стартираме конкурс за избор на титуляр за главен редактор на вестник \"Дума\", съобщи още лидерът на БСП.\n\r\nЙордан Мичев e подал оставка като временно изпълняващ длъжността главен редактор и остава на длъжността зам.-главен редактор. До избора на титуляр, НС на БСП определи длъжността да се заема от Ивелин Николов, съобщиха от пресцентъра на партията.", "date": "2018.11.11", "title": "БСП подкрепи исканията на протестиращите в страната"}
{"url": "https://www.dnes.bg/obshtestvo/2018/11/11/milena-i-liubomir-imat-svoiata-liubov-no-iskat-da-bydat-i-priemni-roditeli.393253", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВсе повече приемни семейства у нас избират да се грижат за деца с увреждания. Само от началото на 2018 година в област Велико Търново 10 семейства са заявили готовност да посрещнат в дома си дете в неравностойно положение.\r\nМилена и Любомир от град Килифарево са семейство от шест години. Не след дълго като продължение на историята им се появила и малката Любов, разказва Bulgaria ON AIR.\r\nДвамата обаче имали огромно желание да станат и приемни родители. Така семейството им се увеличило с още един член – новородената Радост.\r\nОсем месеца по-късно обаче Милена и Любомир чули страшната диагноза – външна хидроцефалия, придружена с епилепсия и астма. \r\nВ този момент двамата категорично решили, че няма да позволят тя да бъде осиновена от други хора и че ще станат официално нейни родители.", "date": "2018.11.11", "title": "Милена и Любомир имат своята Любов. Но искат да бъдат и приемни родители"}
{"url": "https://www.dnes.bg/stranata/2018/11/11/kamion-se-vriaza-v-protestirashti-postrada-momiche.393254", "text": "Камион се вряза в група протестиращи срещу цените на горивата на път край Благоевград. По-сериозно пострадало е едно момиче, което е със счупена ръка, съобщава Нова телевизия.\n\n\n\n\n\r\nИнцидентът стана на обходния път на блокирания от демонстранти Е-79. Шофьорът на камиона е задържан. \n\r\nСлед случилото се полицията разпръсна недоволните граждани и освободи пътя за движение.\n\r\nЕ-79 остана затворен с часове, което предизвика километрично задръстване и напрежение между протестиращите и водачите на блокираните коли.\n\r\nРазрешението за протест на главния път изтече в 17.00 ч., след което от полицията съобщиха, че започват \"специализирана операция по възстановяване на обществения ред\".\n                    \n                    \n                \r\nПротестът на главен път Е-79 край Благоевград в района на мотополигона започна в 12 часа и в него се включиха шофьори с автомобили и мотори от Благоевград, Петрич, Гоце Делчев и Дупница.\n\r\nОт Областно пътно управление допълват, че все още е затруднено движението в района на ГКПП \"Кулата\".\n\r\nВъзстановено е движението по магистралите и основните пътища в страната, съобщиха от Главна дирекция \"Национална полиция\".\n\r\nМВР призовава гражданите да се съобразяват с разпорежданията на полицията и да не допускат нарушения на обществения ред.", "date": "2018.11.11", "title": "Камион се вряза в протестиращи, пострада момиче"}
{"url": "https://www.dnes.bg/notifikacii/2018/11/11/vek-sled-primirieto-shtainmaier-poloji-venec-v-london.393255", "text": "Германският президент Франк-Валтер Щайнмайер положи венец на военния мемориал Кенотаф в центъра на Лондон по повод стогодишнината от примирието, с което се слага край на Първата световна война, предаде ДПА, цитирана от БТА.\n\r\nЩайнмайер е първият германски лидер, включил се в британската церемония в памет на загиналите. Той полага венеца \"от името на германския народ в исторически акт на помирение\", заяви британското правителство преди церемонията.\n\r\nЩайнмайер пристигна заедно с принц Чарлз, който положи първия венец от името на майка си, 92-годишната кралица Елизабет Втора, която наблюдаваше церемонията от балкон наблизо.\n\r\nТраурният акт беше последван от двуминутно мълчание. Подобни церемонии се състояха в десетки градове и села в цяла Великобритания, отбелязва Асошиейтед прес.\n                \n                \r\nПринцовете Уилям и Хари и други членове на кралското семейство също положиха венци на Кенотафа, както и премиерката Тереза Мей и други водещи политици. Венец беше положен и от името на 97-годишния принц Филип, съпруга на кралица Елизабета Втора, но смият той не присъстваше.\n\r\n\"Сто години след замлъкването на пушките на Западния фронт, всеки един от нас може да спре и да помисли за огромните саможертви, които мнозина са направили\", написа Мей в Туитър преди церемонията. По-рано тя заяви, че присъствието на Щайнмайер \"показва значението на това събитие, 100 години след края на Първата световна война\".\n\r\nКенотафът, в превод от гръцки \"празен гроб\", е паметник на над 1 милион британски военни, загинали във войните в новото време, включително 900 000 загинали през Първата световна война, припомня ДПА.", "date": "2018.11.11", "title": "Век след примирието: Щайнмайер положи венец в Лондон"}
{"url": "https://www.dnes.bg/notifikacii/2018/11/11/putin-i-trymp-pogovoriha-na-krak-v-parij.393256", "text": "Руският президент Владимир Путин съобщи пред журналисти в Париж, че е разговарял с американския си колега Доналд Тръмп в Париж на работния обяд в Елисейския дворец, предадоха Ройтерс и ТАСС.\n\r\nРуският президент определи разговора като добър, отбелязва Ройтерс, цитирана от БТА.\n\r\nГоворителят на Кремъл Дмитрий Песков каза, че двамата лидери не са имали възможност да водят обстоен диалог, а са се поздравили \"на крак\" на обяда. След работния обяд Тръмп е напуснал Елисейския дворец, а Путин е отишъл на Международния форум за мира, посочи Песков. Той добави, че двамата световни лидери са си пожелали \"до нови срещи\".\n\r\nРуският президент е разговарял с израелския премиер Бенямин Нетаняху, съобщи Песков, цитиран от Ройтерс. Това беше първата среща между двамата лидери след като Израел свали руски разузнавателен самолет при въздушно нападение над Сирия.\n                \n                \r\nПо-рано Путин заяви в интервю за руски медии, че Москва иска да поднови пълноценния диалог със САЩ за ключовия Договор за ликвидиране на ракетите със среден обсег, съобщава Ройтерс. Миналия месец президентът Доналд Тръмп заяви, че Вашингтон ще се изтегли от ключовия договор от епохата на Студената война, заявявайки, че Москва го нарушава. В отговор Русия предупреди, че ще предприеме ответни мерки.\n\r\nПутин каза, че няма да може да посети редакцията на руския телевизионен канал \"RT\" в Париж, както планираше, заради трудното придвижване из града. \n\r\n\"Исках да отида и искам да го направя. Но днес тук, в Париж, се намират 90 държавни и правителствени ръководители, достатъчно трудно е да се придвижвате из града, за да създаваме допълнителни проблеми на страната домакин\", заяви руският президент.", "date": "2018.11.11", "title": "Путин и Тръмп поговориха \"на крак\" в Париж"}
{"url": "https://www.dnes.bg/stranata/2018/11/11/protestirashti-v-tyrnovo-blokiraha-glavniia-pyt-sofiia-varna.393257", "text": "Протестиращи във Велико Търново блокираха главен път София -Варна. Протестът в подкрепа на майките на деца с увреждания, с искане за оставката на вицепремиера Валери Симеонов започна около 18.00 часа.\n\n\n\n\n\n\r\nУчастниците в него преминаха със скандирания \"оставка\" по пешеходната пътека на ключово кръстовище по улица \"Магистрална\", част от главния път София- Варна.\n\r\nВ протеста се включиха и членове на групата срещу повишаване на цената на горивата, срещу вдигането на цените на \"Гражданската отговорност\", срещу предложението \"Бонус малус\" и повишаването на данъците за автомобилите.\n                    \n                    \n                \r\nКъм двете групи протестиращи се присъединиха и хора с настоявания за подобряване на стандарта на живот и за решаване на съществуващите несправедливи съотношения между цените и заплатите в страната.\n\r\nПо-късно част от протестиращите промениха своите намерения за мирно автошествие по главната улица във Велико Търново и преминаха към затваряне на главния път София -Варна в западната част на града.", "date": "2018.11.11", "title": "Протестиращи в Търново блокираха главния път София-Варна"}
{"url": "https://www.dnes.bg/notifikacii/2018/11/11/merkel-miryt-ne-e-garantiran-i-triabva-da-se-borim-za-nego.393258", "text": "Френският президент Еманюел Макрон откри днес следобед международния Форум за мира в Париж, на който се събраха десетки световни лидери, предаде Франс прес, цитирана от БТА.\n\r\n\"Историята несъмнено ще съхрани спомена за 84 държавни и правителствени лидери, които се събраха, макар до вчера да представляваха воюващи страни, които се събраха в мир под Триумфалната арка\", каза Макрон в кратко приветствено слово. \n\r\n\"Но онова, което остава несигурно в бъдеще, е начинът, по който ще бъде интерпретиран този спомен. Ще бъде ли той бляскав символ за траен мир между държавите, или напротив - фотография на последния миг на единство преди светът да затъне в нов хаос? Това зависи само от нас\", продължи френският президент. \n                \n                \r\nСветът, в който живеем, е атакуван от кризи, които дестабилизират нашите общества. Парижкият Форум за мир има призвание всяка година да ни събира всички, за да предприемаме конкретни действия, за да може усилията за мир да напредват по малко всяка година, каза Макрон. \n\r\nГерманската канцлерка Ангела Меркел пък заяви, че европейският проект за мир, възникнал след 1945 г., е застрашен от възхода на национализма и популизма, предаде Франс прес.\n\r\n\"Виждаме добре, че международното сътрудничество, мирното равновесие между интересите на едните и другите, и дори европейският проект за мир отново са поставени под въпрос\", каза Меркел при откриването на Форума за мира в Париж. \n\r\n\"Мирът, който имаме днес и който понякога ни изглежда гарантиран, съвсем не е гарантиран и ние трябва да се борим за него\", продължи канцлерката.\n\r\nНамеквайки за политиката на президента Доналд Тръмп \"Америка на първо място\" и за скептичното му отношение към многостранното сътрудничество, Меркел предупреди, че \"липсата на комуникация и нежеланието за компромис\" могат да имат пагубни последици, предаде Асошиейтед прес. ", "date": "2018.11.11", "title": "Меркел: Мирът не е гарантиран и трябва да се борим за него"}
{"url": "https://www.dnes.bg/eu/2018/11/11/veber-diskretniiat-bavarec-koito-napravi-kariera-v-briuksel.393108", "text": "Дискретният баварец Манфред Вебер, избран в четвъртък за водещ кандидат на десницата за европейските избори през май догодина, е голям познавач на институциите на ЕС, но няма никакъв управленски опит в Германия.\n\r\nВече 16 години 46-годишният Манфред Вебер, член на Християнсоциалния съюз от 16-годишен, е депутат в Европейския парламент от Европейската народна партия (ЕНП). Той се изкачи в йерархията и през 2014 г. стана ръководител на първата политическа група в парламента, където той е един от най-влиятелните представители.\n\r\nНа този пост този човек с контакти успя да си създаде връзки с голяма част от европейските държавни и правителствени ръководители, членове на тази формация, като германския канцлер Ангела Меркел.\n                    \n                    \n                \r\nНякои обаче критикуват липсата на харизма и красноречие у този човек с деликатна външност, скромен ръст и леко олисяла глава, пише Франс прес.\n\n\r\nПротивниците му го упрекват също, че никога не е бил на висока длъжност в страната си, докато всички досегашни председатели на Европейската комисия са били министър-председатели или министри.\n\r\nУбеден европеец, Вебер, който е по-скоро усмихнат по природа и изслушва събеседниците си, все пак вярва в шансовете си и иска да се бори за ЕС, който да не е само проект на елитите и бюрократите.\n\r\nТой знае, че ще му е трудно с популистите, които започнаха да заплашват единството на ЕС, както го показа случаят с унгарския министър-председател Виктор Орбан, обвинен в погазване на ценностите на ЕС, по-специално независимостта съдебната власт, свободата на изразяване и правата на мигрантите.\n\r\nПрез септември Вебер гласува в подкрепа на извънредна процедура, започната от евродепутатите за осъждане на \"системната\" заплаха, надвиснала над ценностите на ЕС в Унгария. Той обаче не даде никакви указания как да гласуват на евродепутатите от ЕНП, разделени по отношение на приемането на тази процедура, заради вътрешното напрежение, предизвикано от политиката на Виктор Орбан.\n\r\nПреди всичко той не иска засега да изключва от ЕНП партията на Орбан ФИДЕС.\n\r\nМакар да е работил 16 години в Европейския парламент в Брюксел и Страсбург, той показва силната си привързаност към родната му Бавария, много богат регион, където има както селско стопанство, така и промишленост и чийто жителите са известни в Германия като най-големи традиционалисти и консерватори.\n\r\nНа 16-годишна възраст Вебер се присъединява към ХСС, баварската сестринска партия на ХДС на Меркел, но се смята за умерен в тази формация, която е за по-твърда линия към имиграцията в сравнение с германската лидерка.\n\r\nПодобно на мнозина жители на Бавария, откъдето е и предишният папа Бенедикт XVI, Манфред Вебер показва вярата си на практикуващ католик. Църковен хорист като дете, той ходи на литургия всяка неделя и остава много ангажиран с църквата.\n\r\nДори да работи в Брюксел, основното му жилище остава във Вилденберг, село с 1300 жители между Мюнхен и Регенсбург, където е израснал. Женен е, но няма деца.\n\r\nПреди да се посвети изцяло на политиката, в самото начало на професионалния си живот този инженер по образование беше съосновател заедно със свои съдружници на две малки фирми - едната специализирана в техника за опазване на околната среда, а другата - в доболничната помощ.\n\r\nПрез свободното си време той практикува джогинг и продължава да свири на китара, след като 20 години е бил активен в рок група \"Пийнътс\", която свирела най-вече на сватби и панаири в Бавария.\n\r\nНо човекът, който има амбицията да наследи Жан-Клод Юнкер начело на Европейската комисия, слабо владее чужди езици. За разлика от люксембургеца Юнкер, който лекота преминава от френски на немски, после на английски - без да забравя люксембургския -, Манфред Вебер говори само на немски и английски. Това може да се окаже недостатък, макар той да изтъква, че говори също...баварски.\r\n(БТА)", "date": "2018.11.11", "title": "Вебер – дискретният баварец, който направи кариера в Брюксел"}
{"url": "https://www.dnes.bg/politika/2018/11/11/radev-predstavi-proekta-za-instituta-za-ustoichivi-tehnologii.393259", "text": "Проекта за изграждане на Международен институт за устойчиви технологии в Югоизточна Европа представи днес президентът Румен Радев на Парижкия форум за мир. Той участва във френската столица в церемонията за отбелязване на стогодишнината края на Първата световна война и във форума, събрали десетки лидери от цял свят.\n\r\nДържавният глава очерта известната вече в България инициатива за Института, който по думите му ще работи да има по-равномерно разпределение на научния потенциал в Европа, да предоставя възможности на младите хора от Югоизточна Европа за включване в екипи за научни изследвания на Балканите. Затова и този институт е важен като пример за научна свързаност, за научна кохезия, в който на тези млади хора да се дава перспектива да работят с учени от цял свят, обясни президентът Радев пред медиите. \n                    \n                    \n                \r\nПо думите му, също така той ще намали значително и \"изтичането на мозъци\" от нашите страни. За Радев е важен самият факт, че обединяването на вече десет балкански държави около проекта показва, че регионът излиза от негативното наследство от миналото. \n\r\nФилософията, че можем да постигаме определени цели само със сътрудничество, вече става част от регионалната политическа култура, посочи държавният глава, цитиран от БТА.\n\r\nПо думите му България има значителен принос за развитието на идеята, не само като двигател и страна, прилагаща европейските политики по отношение на Западните Балкани, но специално за този научен проект нашите учени работят от доста години и са водеща сила. Радев отбеляза, че през януари т.г. в България се състоя първата среща на направляващия комитет за създаването на Института от всички участващи в концепцията балкански държави, който държавният глава е приел в президентската институция. Там е била обсъдена и идеята да има меморандум за разбирателство, който да бъде подписан от премиерите на тези държави.\n\r\nДали бъдещият институт може да бъде изграден в България, по думите на президента, ще бъде решено от всички участващи в проекта държави. Думата ще има и Европейската комисия, защото основните средства се очаква да бъдат от нея. Президентът Радев посочи, че ЕК вече е готова да финансира първия етап - проучването за целесъобразността на проекта. По думите му България има всички предпоставки именно на нейна територия да се разгърне този Институт с научно-приложен център, защото страната е пълноправен член на ЦЕРН. Освен това страната ни е готова да предостави много благоприятни условия - и като инфраструктура, и като наличен научен потенциал, и като възможности за опериране на този център, отбеляза Радев. \n\r\nПрезидентът поясни, че проектът не е просто \"за правене на някаква наука\", за изследвания в областта на инженерната физика, на ядрената физика, а институт, който със своя център ще допринесе за лекуване на такива онкологични заболявания, каквито в България не могат да бъдат третирани в момента. Ако направим това, ефектът ще бъде огромен, коментира Румен Радев.\n\r\nДържавният глава напомни днес на участниците в Парижкия форум за мир, че Първата световна война започна именно на Балканите преди повече от век. Затова трябва да се работи така, че регионът, който продължава да ражда противопоставяне, да се стабилизира във всички възможни направления. \r\nСпоред президента Радев е необходимо изграждането на взаимосвързана и стабилна международна среда за сигурност, в която да имаме по-голяма свързаност - не само солидарност и кохезия в традиционните области като инфраструктурата, селското стопанство, транспорта, комуникациите и енергетиката. Европа ще продължава да бъде разделена и това разделение да се задълбочава, ако не изградим свързаност в много важни аспекти като науката, технологиите и образованието. В това Югоизточна Европа изостава значително и колкото и да работим в другите области на кохезия и солидарност, ако не преодолеем тази празнина между Източна и Западна Европа, няма как да бъдем равноправни членове на ЕС, заяви президентът Радев и добави, че без тези условия няма как да имаме и реална перспектива за членство на останалите страни от Западните Балкани.\r\n ", "date": "2018.11.11", "title": "Радев представи проекта за Института за устойчиви технологии"}
{"url": "https://www.dnes.bg/sofia/2018/11/11/vijte-kyde-spirat-vodata-na-12-noemvri-v-sofiia.393243", "text": "На 12 ноември 2018 г. (понеделник), във връзка с подмяна на сградно водопроводно отклонение на ул. \"Св. Св. Кирил и Методий“ с. Иваняне , се налага спиране на водоподаването от 10:00 до 17:00 часа на клиентите на \"Софийска вода\", живеещи в района на: с. Иваняне\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Св. Св. Кирил и Методий“ на обръщалото на автобуса.\n\r\nНа 12 ноември 2018 г. (понеделник), във връзка прекъсване на сградно водопроводно отклонение в жк. \"Младост“ 1А , се налага спиране на водоподаването от 10:00 до 17:00 часа на клиентите на \"Софийска вода\", живеещи в района на: по ул. \"Кръстьо Раковски“ от ул. \"Д-р София Аврамова“ до ул. \"Анна Ахматова“, бл. 550, ул. \" Кръстьо Раковски“ №2, 4, 5, 8, 10, 12, бул. \"Александър Малинов“ №31, бл. 549, бл. 552, пазар \"Пътеките“.\n                    \n                    \n                \r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: пред бл. 549.\n\r\nНа 12 ноември 2018 г. (понеделник), във връзка с подмяна на сградно водопроводно отклонение на ул. \"Св. Иван Рилски“ Център , се налага спиране на водоподаването от 09:00 до 18:00 часа на клиентите на \"Софийска вода\", живеещи в района на: по ул. \"Св. Иван Рилски“ от бул. \"Ген. Скобелев“ до бул. \"Христо Ботев“.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Св. Иван Рилски“ ъгъла с бул. \"Христо Ботев“.\n\r\nНа 12 ноември 2018 г. (понеделник), във връзка прекъсване на сградно водопроводно отклонение на ул. \"Оборище“ кв. \"Подуене“ , се налага спиране на водоподаването от 09:30 до 17:00 часа на клиентите на \"Софийска вода\", живеещи в района на: по ул. \"Буная“ от ул. \"Марагидик“ до ул. \"Каймакчалан“.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Буная“ №16.\n\r\nНа 12 ноември 2018 г. (понеделник), във връзка с изпълнение на инвестиционен проект за реконструкция на уличен водопровод на ул. 367 кв. \"Модерно предградие“ , се налага спиране на водоподаването от 09:00  до 21:00 часа на клиентите на \"Софийска вода\", живеещи в района на:\r\nпо ул. 367 от ул. 357 до ул.378, ул. \"Георги Живков“ , ул. 369, ул. 368.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. 378 ъгъла с ул. 367.\n\r\nСлед възстановяване на водоснабдяването е възможно временно повишаване  мътността на водата.\n\r\nСлед реализацията на този инвестиционен проект клиентите на \"Софийска вода\" живеещи в района ще почувстват значително подобреното качество на предоставяните услуги.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.\n\r\n“Софийска вода\" АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.11.11", "title": "Вижте къде спират водата на 12 ноември в София"}
{"url": "https://www.dnes.bg/politika/2018/11/11/bsp-podkrepi-kolegite-si-sistemno-se-ogranichavat-pravata-na-opoziciiata.393244", "text": "Националният съвет на БСП единодушно подкрепи предложението на председателя на партията Корнелия Нинова за декларация в защита на червените депутати, поискали проверка на качеството на пътищата в страната.\n\r\nПо-рано тази седмица депутати от \"БСП за България\" внесоха искане в АПИ да бъде извършена независима техническа експертиза на магистралите \"Тракия\", \"Хемус\", \"Струма\" и \"Марица\", Околовръстния път на София и пътя Видин-Кулата. \n\n\n\r\nВ отговор от Камарата на строителите в България поискаха оставките на Елена Йончева, Христо Проданов, Крум Зарков и Георги Свиленски, които стоят зад искането за експертизата. Според тях по този начин се уврежда авторитета и доброто име на бранша и се създава внушението, че от българските магистрали се краде.\n                    \n                    \n                \r\nОт Камарата на строителите се заканиха и че ако не бъдат взети мерки, ще предприемат стъпки към граждански протести и няма да позволят на депутати, уронващи престижа на бранша, да влязат в сградата на Народното събрание.  \n\r\nДнес в декларацията НС на БСП се обръща към институциите и гражданите на републиката с настояване да проявят активност за опазването на основните граждански и човешки права, залегнали в българската Конституция. \n\r\n\"Опитите за ограничаването на правата на опозиционните народни представители започват да придобиват системен характер, изразяващ се в действия на парламентарното мнозинство, основани изцяло върху политическата целесъобразност, без да се съобразяват с основния закон на държавата\", посочват социалистите.\n\r\nОт партията посочват, че в декларация на Камарата на строителите в България са били заплашени народните представители Елена Йончева, Георги Свиленски, Крум Зарков и Христо Проданов заради изказани от тях мнения и предприети действия. НС на БСП и ПГ на \"БСП за България\" ясно заявяват своята подкрепа за колегите си, като разширяват подкрепата на искането им до Агенция \"Пътна инфраструктура\" с подписите на цялата парламентарна група, се казва още в декларацията на социалистите.\n\r\nОт БСП се обръщат към съдебната власт и отбелязват, че \"снемането на имунитет на народен представител не бива да се превръща в обикновена стандартна процедура, която дава възможност за всеки формален повод народните представители да бъдат подлагани на натиск с прикрити, но и доста прозрачни политически намерения\".\n\r\nНС на БСП смята да запознае с текста на декларацията Европейската комисия и Съвета на Европа. \n\r\nНа пленума на червените днес Националният съвен на БСП реши и да се проведе конгрес на 26 януари 2019 г.", "date": "2018.11.11", "title": "БСП подкрепи колегите си: Системно се ограничават правата на опозицията!"}
{"url": "https://www.dnes.bg/stranata/2018/11/11/hiliadi-hora-na-protest-sreshtu-usloviiata-na-jivot-v-bylgariia.393238", "text": "Мащабен национален протест срещу поскъпването на горивата започна в няколко от големите градове в страната. Хората недоволстват още също за поскъпването на застраховката \"Гражданска отговорност\", за трудния живот от ниските доходи, за майките с деца с увреждания.\r\nВ Благоевград хората чакат протестиращите от Гоце Делчев и Дупница да се присъединят към тях и заедно да затворят движението на главен път Е 79.\n\n\n\r\nВ Бургас протестът започна с масирани полицейски проверки. Органите на реда взимат данни на демонстранти и им връчват стари фишове, предаде bTV.\r\nНад 30 града се включиха в демонстрацията. Хиляди българи се стекоха в отделни райони на страната, за да изразят личното си мнение.\n                    \n                    \n                \r\nВ Пловдив участниците са стотици. Към недоволните се присъединиха и рокерски групи. В Стара Загора над 100 коли се движат към Индустриалната зона, за да блокират водачите им и техни съмишленици пеша пътя за Казанлък.\r\nДемонстранти се събраха и във Варна, като в началото хората се събраха пред общината. В Ямбол стотици се събраха на протест за втора поредна седмица. Присъстваха хора от всички възрасти,които поискаха от държавата по-ниски цени на горивата и по-високи доходи.\r\nПротестиращите преминаха в мирно шествие по улиците на града. В Сливен протестът тръгна в 11 часа от Дамарски мост през централните булеварди на града.\n\r\nПротестът на перничани започна на кръговото на Даскалово. Протестиращите бяха ядосани от това, че вчерашната им акция е представена като протест срещу мръсния въздух, като подчертаха, че се вдигат срещу високите цени на горива и основни стоки, новите правила за \"Гражданска отговорност\" и срещу лошите условия за живот.\r\nВ Плевен също над 100 автомобила преминаха с натиснати клаксони по основни улици през града, което предизвика затруднения в движението по кръстовища. Участници в протеста заявиха, че основното им недоволство е срещу високите цени на горивата и застраховките.", "date": "2018.11.11", "title": "Хиляди хора на протест: Срещу условията на живот в България!"}
{"url": "https://www.dnes.bg/zvezdi/2018/11/11/goreshto-pojarnikari-gushkat-malki-kotenca.393140", "text": "Традициите са за това, да се спазват, особено по празници. Явно така смятат и австралийските пожарникари, които за пореден път взимат участие в благородна кауза -  фотосесия за годишния календар за предстоящата 2019 г.\n\r\nОт 1993 г. те участват в подобна инициатива, чиито средства отиват за благотворителни организации.\n\r\nТака и тази година, едни от най-горещите мъже в Австралия показват, че могат да защитават не само хората с живота си, а отправят своята подкрепа и към животните. \n\r\nОгнеборците отделят много време за тренировки и няколко дни за участие във фотосесия, като най-добрите кадри са събрани в последния календар. В настоящата фотосесия смелчагите са гушнали кучета, малки котета...\n                    \n                    \n                \r\nС всяка година проектът събира все повече популярност и фенове от цял свят. Приходите от продажбата ще бъдат дарени на зоологическата болница за диви животни в Австралия.\r\nВижте ги в галерията на", "date": "2018.11.11", "title": "Горещо: Пожарникари гушкат малки котенца"}
{"url": "https://www.dnes.bg/politika/2018/11/11/ninova-biznesyt-da-ne-postavia-usloviia-na-deputati.393239", "text": "\n \"Ще се обърна към всички членове на НС на БСП с предложение да приемем декларация-обръщение към българските институции и граждани в защита на основни човешки права и свободи.\" Това обяви председателят на НС на БСП Корнелия Нинова пред журналисти преди заседанието на НС на БСП.\r\nТя добави, че президентът е прав като казва, че свободомислието се наказва. \"То не само се наказва, а се тъпче. Потъпкват се основни човешки права и свободи, затова, днес ще се обърнем към всички български граждани и ще защитим тези права и свободи\", категорична бе Нинова. \n\r\nТя коментира, че е недопустимо, в правова и демократична държава, бизнесът да поставя условия на депутати- да не изпълняват основните си правомощия - да искат информация и да се борят срещу корупцията. \"Знаем, колко сте големи и силни, но има неща, които са по-силни и по-големи от всички нас - Конституцията и основните права на българските граждани\", обърна се тя към Камарата на строителите .\r\n                    \n                    \n                Нинова заяви, че депутатите нито ще подадат оставки, нито ще спрат да ходят на работа. \"Ние ще внесем отново подписката в АПИ, като ще се обърна към цялата група на \"БСП за България\", да го направим със 79 подписа. Елате и извадете 79 души заради това, че искаме истината и че се борим срещу евентуални корупционни практики. Заставаме всички заедно зад Елена Йончева, Георги Михайлов и колегите, които подписаха искане до АПИ за проверка на строителството на магистрали\", каза още лидерът на левицата. Тя добави, че социалистите ще изпратят декларация и до европейските институции. \r\n\"Вчера ГЕРБ открито оспориха Конституцията на Република България, като оспориха демократичния характер на служебно правителство, назначено президента\", каза още Корнелия Нинова. Тя заяви, че Цветан Цветанов си е позволил да каже, че служебното правителство работи непрозрачно и едва ли не е заплаха за правовия ред в държавата. \"Не пипайте основополагащите темели на българската държавност. Знаем, че ви е страх от служебен кабинет на Румен Радев, но това не е основание да оспорвате Конституцията\", обърна се тя към ГЕРБ.", "date": "2018.11.11", "title": "Нинова: Бизнесът да не поставя условия на депутати!"}
{"url": "https://www.dnes.bg/eu/2018/11/11/goli-aktivistki-po-shanz-elize-probiha-kordon-na-trymp.393241", "text": "Две голи до кръста активистки на Фемен пробиха охранителния кордон при преминаването на автоколоната на президента на САЩ Доналд Тръмп по булевард \"Шанз-Елизе\" в Париж преди да бъдат задържани, предадоха Франс прес и Ройтерс.\n\n\r\nВърху голите гърди на активистките бе изписана думата \"Лицемерие\", предаде БТА. Те прескочиха охранителните заграждения в момента, в който колата на Тръмп минаваше пред публиката, и незабавно бяха задържани.\r\nФемен е радикално феминистко движение, което протестира срещу сексизма, расизма, хомофобията и по други социални и политически въпроси.", "date": "2018.11.11", "title": "Голи активистки по \"Шанз-елизе\" пробиха кордон на Тръмп"}
{"url": "https://www.dnes.bg/eu/2018/11/11/bylgarka-v-london-trogna-stotici-izrodi-bebe-vyv-vlak.393233", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Героична постъпка на наша сънародничка във Великобритания трогна стотици. Марияна Вълкова помогна на жена да роди детето си във влак до Лондон, предаде Bulgaria ON AIR.\r\nТя се озовава на точното място в точния момент. Марияна пътува с влак до предградие на Лондон, когато вижда, че жена започва да ражда. Без да се колебае тя веднага се впуска да помогне на жената да роди рожбата си.\r\nМарияна споделя, че изпитвала страх, но и за миг не се е поколебала да помогне, а чувството от стореното не може да опише с думи.\r\nНовината за раждането на бебето е отразена в медиите на Острова. Според изданията парамедиците, които са пристигнали по-късно, са помогнали на жената да роди. А името на нашата сънародничка не фигурира никъде.\r\nМарияна разказва, че не помага за първи път и би го направила отново\r\n ", "date": "2018.11.11", "title": "Българка в Лондон трогна стотици: Изроди бебе във... влак"}
{"url": "https://www.dnes.bg/eu/2018/11/11/makron-kym-svetovnite-lideri-borete-se-za-mir.393242", "text": "Френският президент Еманюел Макрон призова световните лидери да се борят за мира, в словото си на церемонията в Париж по случай стогодишнината от края на Първата световна война, предаде Франс прес.\n\n\n\r\n\"Да обединим нашите надежди, вместо да противопоставяме страховете си\", заяви Макрон пред събралите се пред Триумфалната арка 72 лидери, сред които президентът Румен Радев, президентите на САЩ и Русия Доналд Тръмп и Владимир Путин, германският канцлер Ангела Меркел, генералният секретар на ООН Антониу Гутериш, шефът на НАТО Йенс Столтенберг и много други, предаде БТА.\r\n\"На 11 ноември 1918 г. в 11 часа сутринта преди сто години в Париж и в цяла Франция забиха камбаните, възвестяващи за примирието след четири дълги и кръвопролитни години на война\", заяви Макрон, цитиран от ТАСС. \"Това е било отдавна, но ни се струва, че е било вчера. Следите от тази война никога не трябва да се забравят, нито в Европа, нито в останалия свят\", добави френският президент.\r\n                    \n                    \n                Преди речта на Макрон младежи прочетоха спомени и писма от деня на примирието, а Младежкият оркестър на ЕС изпълни \"Болеро\" на Равел.\r\n/ПА/", "date": "2018.11.11", "title": "Макрон към световните лидери: Борете се за мир!"}
{"url": "https://www.dnes.bg/eu/2018/11/11/britanskata-kralska-poshta-s-marka-na-princ-charlz.393236", "text": "Нов троен портрет на принц Чарлз със синовете му принцовете Уилям и Хари е използван в серията от марки, издаден от Кралската поща по повод 70-годишнината на наследника на британската корона, предаде Прес асосиейшън.\r\nПринцът на Уелс и синовете му Уилям и Хари са заснети по време на честването на 100-годишнината на Кралските военновъздушни сили в Бъкингамския дворец през юли. Принц Уилям служи няколко години като пилот в спасителни операции, принц Хари е почетен командир, а принц Чарлз - маршал на Кралските военновъздушни сили, пише БТА.\r\nСнимката е една от шестте, използвани за юбилейните марки. Те показват принц Чарлз в изпълнение на задълженията му и в свободното му време. Серията е издадена за 70-ия рожден ден на наследника на британската корона на 14 ноември.\r\nШотландското имение на принц Чарлз е фон за един от портретите. За колекцията е избрана и снимка как разговаря с ученици. На друга марка принц Чарлз е прегърнал съпругата си Камила.", "date": "2018.11.11", "title": "Британската Кралска поща с марка на принц Чарлз"}
{"url": "https://www.dnes.bg/stranata/2018/11/11/deputat-ot-gerb-protesti-nishto-dramatichno.393232", "text": "И при БСП, и при ГЕРБ желаното се приема за възможно, което винаги води до сблъсък с реалността в един момент. БСП ще се сблъскат с реалността по време на европейските избори, когато българските граждани ще кажат кой искат да ги управлява. Това каза пред Нова тв депутатът от ГЕРБ Тома Биков.\n\n\n\n\r\nТой беше категоричен, че няма да се стигне до предсрочни избори: \"Евроизборите са такъв изход на напрежението, в който хората ще могат да кажат своето мнение в едни междинни избори в средата на мандата, точно две години след предсрочните парламентарни избори. Те са тези, които променят политическата ситуация\".\n\r\n\"Когато БСП поемат управлението  на страната, те пренасят своите вътрешнопартийни разделения на държавно ниво и въвличат цялата държава в  тези кървави пленуми, които в момента, в който БСП управлява, стават изключително важни за държавата. При Жанвиденовото време тези пленуми доведоха до фалит на държавата. Струва ми се, че те не се възползват от позицията си на опозиция, за да се подготвят истински за управлението и да знаят какво да правят, когато поемат властта \", заяви депутатът на ГЕРБ.\n                    \n                    \n                \r\nБиков коментира и протестите в страната: \"Не мисля, че се случва нещо драматично по отношение на протестите, нито имаме някаква предреволюционна ситуация. Всеки има право да протестира. Ние се отнасяме с разбиране към всеки протест и се опитваме и да решим проблемите, заради които протестират\".\n\r\nПрез изминалата седмица главният прокурор поиска депутатските имунитети на шестима членове на парламента, а вчера Елена Йончева направи изявление, че главната прокуратура е образувала дело по сигнал на Делян Добрев, Антон Тодоров и Тома Биков. Депутатът от ГЕРБ коментира: \"Ние дори не сме си позволили да кажем, че Елена Йончева пере пари, прави далавери и т.н. Казахме, че е съмнително, че тя участва с 5000 лева, съдружникът й участва с 350 хил. лева и накрая се оказва, че имат равни дялове във фирмата. Казахме прокуратурата да го провери.  Това, че е тръгнала прокуратурата да го проверява е нещо логично и нормално. Ако няма от какво да се притеснява, няма никакъв проблем. Същото важи и за нашия депутат Борис Кърчев, който също го проверяват.\"", "date": "2018.11.11", "title": "Депутат от ГЕРБ: Протести... Нищо драматично!"}
{"url": "https://www.dnes.bg/stranata/2018/11/11/v-sezona-na-nastinkite-kak-da-se-predpazim.393227", "text": "1.5 млн. лв. отпуска държавата за ваксини за възрастни хора от догодина. В момента хората търсят ваксини, а няма, затова най-доброто средство е да вземат хигиенни мерки и такива за укрепване на организма, обясни проф. Тодор Кантарджиев.\n\r\nТой категорично отрече схващането, че когато има топли дни през зимата, плъзват грипове и настинки.\r\n \r\n\"Не е вярно, че грипът атакува в топло време през зимата. Грипът идва по две причини - че студът събира много хора в отоплени помещения и така се разменят микроби, и второ - студът свива кръвоносните съдове на носа и белите кръвни телца са по-малко, така защитата се понижава и се разболяваме\", обясни професорът пред БНТ.\r\n                    \n                    \n                Той подчерта, че най-добрите имуностимулатори са зрялото саламурено сирене, киселото мляко, естествено ферментиралите туршии с дрожди и лактобацили, както и уникалните български колбаси като суджуците и луканките, които също съдържат естествени микроорганизми.\r\n \r\nПроф. Кантарджиев обясни още, че започва световната седмица на антибиотиците и тяхната правилна употреба.\r\n\"Слава Богу, все по-малко хора се самолекуват с антибиотици, защото преди 20-30 години това беше масова практика, всеки отиваше и си вземаше антибиотик от аптеката, резистентността беше изключително висока. Сега вече има по-строг контрол и това се прави все по-рядко\", каза още специалистът.\n\r\n\n\r\n ", "date": "2018.11.11", "title": "В сезона на настинките: Как да се предпазим?"}
{"url": "https://www.dnes.bg/notifikacii/2018/11/11/nagla-krajba-myj-zadigna-oborota-na-hipermarket.393234", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Нагъл обир в хипермаркет в Добрич. Охранителните камери на магазина са записали кражбата, която е извършена малко след 15:30 ч. вчера, предаде Bulgaria ON AIR. \r\nНа кадрите се вижда как обирджията разбива стъклото на магазина и влиза с взлом. Откраднал е наличния оборот и кутиите с цигари. Видеозаписите са иззети от полицията, която разследва случая. \r\nА собствениците на магазина публикуваха кадрите във Facebook, с молба ако някой познае извършителя, да се свърже с тях или с полицията.", "date": "2018.11.11", "title": "Нагла кражба: Мъж задигна оборота на хипермаркет"}
{"url": "https://www.dnes.bg/snimka-na-denia/2018/11/11/i-utre-slynchevo-no-na-mesta-shte-pregyrmi.393240", "text": "През нощта над Западна и Централна България ще е ясно. Над Източна България, а сутринта - по поречието на Дунав, ще има значителна ниска слоеста облачност и видимостта ще е намалена. На места там ще преръми.\r\nУтре над по-голямата част от страната ще е предимно слънчево. В източните райони около обяд облачността ще се разкъса и видимостта ще се подобри. Ще духа слаб предимно северен вятър. Минималните температури ще са между минус 2 и 3 градуса, в източните райони - до 6 градуса; максималните - между 13 и 18 градуса, предаде БТА.\r\nПо Черноморието ще има разкъсана, често значителна облачност. Сутринта на места видимостта ще е намалена. Ще духа слаб до умерен предимно северен вятър, който след обяд ще се ориентира от югоизток. Максималните температури ще са 16-18 градуса. Температурата на морската вода е 15-16 градуса. Вълнението на морето ще е 1-2 бала.\r\n                \n                В планините ще е предимно слънчево, с повече облаци над масивите в източните райони. Ще духа умерен вятър от север-североизток. Максималната температура на височина 1200 метра ще е около 13 градуса, на 2000 метра - около 7 градуса.\r\nПрез нощта срещу вторник и във вторник със североизточен вятър ще проникне малка порция студен въздух. Ще има временни увеличения на облачността, почти без валежи. Дневните температури ще се понижат и максималните ще са предимно между 10 и 15 градуса, в Югозападна България, където ще остане предимно слънчево, до 18-19 градуса.\r\nВ сряда ще се появи северозападен вятър, в западната част на Дунавската равнина ще се усили до умерен и температурите там временно ще се повишат. Повече слънце ще има над Западна България, докато на изток ще бъде предимно облачно, на отделни места ще превали, а температурите ще останат по-ниски.", "date": "2018.11.11", "title": "И утре слънчево, но на места ще прегърми"}
{"url": "https://www.dnes.bg/zvezdi/2018/11/11/kak-evoliuira-krasotata-victoria-s-secret.393142", "text": "Със сигурност на милиони хора по света всяка година в календарите им присъства огромен червен кръг за едно събитие, което не трябва да пропускат.\n\r\nИ със сигурност това е ревюто на Victoria's Secret.\n\r\nШоу-спектакълът се явява истински триумф на женската красота, присъстваща в симбиоза с последните модни тенденции в бельото.\n\r\nИ когато към всичко това добавим и най-актуалните изпълнители, то формулата за успех е готова и ясна.\n\r\nИсторията на спектакъла датира от 1995 година, когато за първи път по модния подиум се разхождат най-известните супермодели, сред които Клаудия Шифър, Хелена Кристенсен, Тайра Банкс, Стефани Сиймор и Наоми Кембъл.\n\r\nИ така започва традицията всяка година да виждаме олицетворенията на сексапила и красотата по бельо. Разбира се, мащабите, с които се случват ревютата през последните години не са били точно такива в миналото.\n                    \n                    \n                \r\nИзграждането на специални декори и сцени, огромните масивни крила не са присъствали в програмата, а дори и най-смелите мечти на компанията не са включвали разрастването и мащабите, които виждаме на спектаклите днес.\n\r\nИменно тези промени и тази еволюция на едно от най-пищните ревюта в годишния календар си струва да проследим.\n\r\nВижте как са се променили ревютата на Victoria's Secret от началото до днес в галерията на ", "date": "2018.11.11", "title": "Как еволюира красотата: Victoria's Secret  "}
{"url": "https://www.dnes.bg/stranata/2018/11/11/zaradi-cenite-na-gorivata-blokada-v-centyra-na-sofiia-tapi-po-pytishtata.393245", "text": "\nПротестът срещу цените на горивата блокира движението на пл. \"Орлов мост\".\n\r\nСъбралите се стотици протестиращи развяват български знамена и скандират \"Оставка\" и \"Правим го за България\". Протестът протича при засилено полицейско присъствие, съобщава \"Фокус\".\n\n\n\n\n\r\nЗаради демонстрацията се променя движението на градския транспорт в района. Автобусите и тролеите, които идват от ж.к. \"Младост\" се отклоняват по алея \"Яворов\" и бул. \"Михай Еминеску\". Тези, които идват от бул. \"Евлоги и Христо Георгиеви\" се пренасочват по бул. \"Драган Цанков\".\n                    \n                    \n                \r\nВременно е затворено и движението в района на булевардите \"Васил Левски\" и \"Цар Освободител\". Тролейбусите изчакват на място.\n\r\nПротестът срещу цените на горивата блокира и ГКПП \"Кулата\". Около 150 автомобила се намират на място.\n\r\nЗатворена е и автомагистрала \"Тракия\" в района на Сливен и Ямбол. Едното платно е затворено от протестиращи в Сливен, а друго - от тези в Ямбол.\n\r\nПротестното шествие на жители на Карлово и Сопот блокира движението по Подбалканския път София - Бургас. Очаква се малко по-късно протестиращите да блокират и достъпа до бензиностанциите на територията на общините Карлово и Сопот.\n\r\nДвижението по АМ \"Тракия\" в Бургас е блокирано и в двете посоки. Автомобилите се движат по пътя за рафинерията през кв. \"Долно Езерово\".\r\n ", "date": "2018.11.11", "title": "Заради цените на горивата: Блокада в центъра на София, тапи по пътищата"}
{"url": "https://www.dnes.bg/stranata/2018/11/11/marshrutka-blysna-80-godishen-myj-v-plovdiv.393247", "text": "80-годишен мъж е блъснат от маршрутно такси на бул. „Христо Ботев“ в близост до Военната болница в Пловдив, съобщиха от МВР за \"Фокус\". \r\nСигналът за инцидента е подаден в 10.30 часа. \r\nПо първоначални данни мъжът е пресичал неправилно пътното платно, преминавайки между движещите се автомобили, когато бил ударен от страничното стъкло на маршрутката. \r\nВодачът и пътуващите са оказали помощ на пострадалия. \r\n80-годишният мъж е откаран в болница за наблюдение.", "date": "2018.11.11", "title": "Маршрутка блъсна 80-годишен мъж в Пловдив"}
{"url": "https://www.dnes.bg/eu/2018/11/11/radev-do-trymp-pri-takiva-sreshti-govorim.393237", "text": "Президентът Румен Радев е разговарял с президента на САЩ Доналд Тръмп на събирането на държавните и правителствени лидери в музея \"Орсе\" в Париж вчера вечерта.\r\n\"Винаги, когато има такива срещи, говорим и с президента Тръмп\", каза Радев във френската столица, където днес ще участва в церемонията за стогодишнината от края на Първата световна война и в Парижкия форум за мир, предаде БТА.\r\nСАЩ са наш стратегически партньор и отношенията са много важни във всички аспекти - от сигурността, през икономическото сътрудничество, образованието, науката, посочи държавният глава. Вчера Радев е разговарял с други присъстващи лидери от различни държави.\n\r\n                    \n                    \n                А днес френският президент Еманюел Макрон и съпругата му Брижит посрещнаха десетки световни лидери в Елисейския дворец преди церемония в Париж по случай 100-годишнината от края на Първата световна война, предаде Асошиейтед прес.\r\nСред пристигналите лидери бяха канадският премиер Джъстин Трюдо, германската канцлерка Ангела Меркел и генералният секретар на ООН Антониу Гутериш.\r\nПовечето държавни и правителствени ръководители ще отидат с автобус до Триумфалната арка, където ще се състои церемонията. Други, като президентът на САЩ Доналд Тръмп, ще отидат там със собствен транспорт от съображения за сигурност.\r\nПри настаняването на гостите на церемонията при Триумфалната арка президентът Макрон ще е между съпругата си и канцлерката Ангела Меркел. Руският президент Владимир Путин ще е отляво на Брижит Макрон, а президентът Доналд Тръмп и съпругата му Мелания ще са до Меркел.\r\n ", "date": "2018.11.11", "title": "Радев до Тръмп: При такива срещи, говорим!"}
{"url": "https://www.dnes.bg/notifikacii/2018/11/11/6-neshta-koito-ne-biva-da-pravite-vecher-predi-syn.393076", "text": "Страдате ли от нарушаване на съня? Може би понякога или по-често? Причините за лошия сън невинаги са свързани с бременност или здравословен проблем. Така например вечерното преяждане, консумацията на алкохол и енергийни напитки, взирането в таблет, мобилен телефон, както и някои други вечерни ритуали могат да се окажат пречка за качеството на съня ви. Какво не е добре да правим преди сън, вижте в следващите редове.\r\n\r\nПодобно на кофеина, никотинът има стимулиращ ефект върху тялото, който причинява ускоряване на сърдечния ритъм, повишава кръвното налягане и стимулира мозъка. Всички тези процеси не водят до заспиване. Също така за пушачите е по-характерно да страдат от безсъние.\r\n                \n                \r\nПо принцип спортът е много полезен за качеството на съня. Той намалява стреса и спомага за по-бързото заспиване. Но всичко това работи, ако спортувате поне 3-4 часа преди сън, а за предпочитане 6 часа преди лягане.\r\nАко сте правили късен крос или час след фитнес сте легнали да спите, може да ви отнеме по-дълго време за заспиване, а също така и сънят ви може да е неспокоен. Взимането на горещ душ след спорт също възбужда нервната система.\r\n", "date": "2018.11.11", "title": "6 неща, които не бива да правите вечер преди сън "}
{"url": "https://www.dnes.bg/eu/2018/11/11/dishame-nai-mrysniia-vyzduh-kakvo-pravim-kak-se-borim.393220", "text": "България е страната с най-мръсния въздух в ЕС. И с най-многото смъртни случаи, причинени от този факт. Основната причина - високото ниво на фините прахови частици. И другаде в Европа имат същия проблем, съобщава \".\n\r\n\"Смогът е толкова гъст, че можеш с нож да го разрежеш, казват хората в Краков\". Гражданите на полския град се опитват да гледат с хумор на нещата, въпреки че от мръсния въздух в Полша навярно умират по няколко хиляди души всяка година. Гражданите на Краков са свикнали всеки ден да проверяват стойностите на смога. Много от тях излизат навън само с предпазни маски, които закриват носа и устата.\n\n\r\n                    \n                    \n                В някои дни властите препоръчват на децата и възрастните хора изобщо да не излизат навън, защото вдишването на мръсния въздух е опасно за здравето. Най-тежка е ситуацията през зимата - тогава смогът се стеле гъст и отровен, тъй като много хора се отопляват с въглища и дърва. Екологичният активист Анджей Гула казва, че през зимата целите дрехи на хората се умирисват на смог. Той сравнява мръсния въздух, който дишат краковчани, с тютюнопушенето. Активистите изчисляват, че който живее в Краков, включително малките деца и бебетата, всяка година принудително инхалира по толкова вредни вещества, колкото се съдържат в 3 000 цигари.\n\r\nПоляците не са единствените, които се борят срещу замърсяването на въздуха. Милиарди хора по цял свят ежедневно вдишват отровен въздух. Световната Здравна Организация (СЗО) е изчислила, че през 2016 година са починали 7 милиона души от замърсяването на въздуха. Според СЗО, над 90 процента от децата дишат замърсен въздух. Европейската агенция за околната среда (ЕЕА) също разполага с цифрови данни: през 2015 година близо половин милион души са починали от замърсяването на въздуха.\n\r\nФините прахови частици са особено вредни за здравето, защото проникват много бързо в белите дробове. Въпреки че броят на починалите от замърсяването на въздуха през последните три десетилетия постоянно намалява, вредните нива си остават все така високи. ЕЕА твърди, че и днес 90 процента от европейците дишат мръсен въздух и замърсяването на въздуха представлява най-голямата опасност за човешкото здраве.\n\r\nОсвен фини прахови частици във въздуха попадат и други вредни вещества като азотен оксид, озон и амоняк, изхвърляни в атмосферата от индустрията, транспорта и селското стопанство. Докато вредните емисии в почти всички сфери можаха да бъдат намалени до известна степен, амонячните емисии остават много високи - особено в селското стопанство. Когато амонячните пари попаднат в атмосферата, те реагират там с други елементи от отработеното гориво на автомобилите - в резултат на което възникват нови фини частици, които са смъртоносни за човека\", казва Алберто Гонзалес от ЕЕА. 94 процента от амонячните емисии в ЕС възникват в селското стопанство, особено в животновъдството. \"Крайно време е да поведем активна борба срещу замърсяването на въздуха, причинено  от селското стопанство\", казва Гонзалес.\n\r\nНе навсякъде в Европа хората дишат еднакъв въздух. Замърсяването е значително по-високо в Централна и Източна Европа. На първо място в класацията на страните с най-мръсен въздух е България, където експертите установяват и най-много смъртни случаи в резултат от замърсяването на въздуха. Основната причина за това, според експертите, е високото ниво на фините прахови частици, причинени от печките с твърдо гориво.\n\r\nДомакинът на тазгодишната климатична конференция, която ще се проведе през декември - Полша - е на второ място по замърсяване на въздуха в Европа. Експертите изчисляват, че тамошният мръсен въздух всяка година убива по около 45 000 души. Според СЗО, 33 от 50-те градове с най-мръсен въздух в Европа, се намират в Полша. Домакинът на климатичната конференция - Катовице - е един от тях. Основните причинители на смога в Полша са отоплителните инсталации с въглища и дърва.\n\n\n\n\n\r\nГермания е някъде по средата в тази класация. Като цяло страната спазва годишните допустими граници за замърсяване на въздуха с фини частици. В големите градове обаче въздухът е със значително по-лоши показатели. В Щутгарт, например, са измерени 64,40 микрограма фини частици на един кубически метър въздух. А допустимата от горна граница е от 50 микрограма. Норвегия е единствената страна в ЕС, в която въздухът е по-чист, отколкото изисква СЗО, а нейните параметри са по-строги от тези на ЕС. Норвежката \"зелена стратегия\" за насърчаване на чистите превозни средства очевидно дава плодове.\n\r\nВ редица страни темата за замърсяването на въздуха става все по-парлива. Постепенно хората преосмислят поведението си. Натискът от страна на ЕС също помага за промяната в мисленето. Полското правителство например забрани продажбите на отоплителни инсталации, които не отговарят на стандартите за вредни емисии. За целта Варшава отпуска общо 25 милиарда евро за срок от десет години, за да могат и по-бедните граждани да подменят старите си отоплителни инсталации с нови. Някои местни власти отиват и още по-далеч. Краков например ще стане първият град в Полша, който изцяло забранява отоплението с твърдо гориво.\n\r\nОт 2013 година насам пакетът с мерки на ЕС допринася за постепенното подобряване на качеството на въздуха в цяла Европа. Целта е до 2030 година това качество да бъде значително подобрено. За целта би трябвало всички страни да изпълняват изискванията. Много от тях обаче не го правят. През месец май ЕК подаде жалби срещу Германия, Франция, Великобритания, Италия, Унгария и Румъния заради лошия въздух в градовете.\r\n", "date": "2018.11.11", "title": "Дишаме най-мръсния въздух. Какво правим? Как се борим?"}
{"url": "https://www.dnes.bg/obshtestvo/2018/11/11/svetyt-chestva-vek-ot-kraia-na-pyrvata-svetovna-voina.393219", "text": "\n Камбанен звън в големи столични храмове в 13.00 часа ще отбележи 100 години от края на Първата световна война - така България ще участва, по покана на Великобритания, в международна инициатива за годишнината, предаде БТА.\r\nИнициативата е на Обединеното кралство, подкрепена от правителството на Германия. България, наред с други страни, ще се включи с ударите на камбани на големи църковни храмове. С този символичен жест държави по целия свят се обединяват, за да изразят благодарността си за края на Голямата война и постигнатия мир.\r\nОтбелязва се, че символиката на камбанния звън е свързана с това, че на 11 ноември 1918 г. църковните и други камбани във Великобритания, замлъкнали през Първата световна война, зазвъняват, за да разпространят добрата вест за постигнатото примирие.\n\n\n\n\r\n                    \n                    \n                С благословията на Българската православна църква освен с камбанен звън благодарност за края на войната ще бъде изразена и с молебен за мир. Той ще се състои от 11.30 ч. в столичния храм \"Свети Мина\".\r\nПрезидентът Румен Радев, който е на двудневно посещение във Франция по покана на президента Еманюел Макрон, ще участва днес във френската столица в церемонията за отбелязване на стогодишнината от примирието от 1918 г., сложило край на Първата световна война, и в Парижкия форум за мир.\r\nВъв възпоменателната церемония пред Триумфалната арка се очаква да участват държавни глави и правителствени ръководители от над 80 държави от цял свят, сред които президентите Доналд Тръмп и Владимир Путин, канцлерът Ангела Меркел, кралете на Испания и на Мароко Фелипе Шести и Мохамед Шести, ръководители на международни организации и институции като генералния секретар на ООН Антониу Гутериш, председателят на ЕК Жан-Клод Юнкер, председателят на Европейския парламент Антонио Таяни, генералният секретар на НАТО Йенс Столтенберг и много други.\r\nЦеремонията на Триумфалната арка включва военна церемония, реч на президента Макрон, музикални изпълнения на световноизвестния виолончелист Йо-Йо Ма, певицата Анджелик Киджо, \"Болеро\" на Равел в изпълнение на Младежкия оркестър на ЕС, диригент - Василий Петренко, прочитане от ученици на спомени и писма от деня на примирието, както и други символични елементи.\r\nГоляма част от лидерите ще участват по-късно и в Парижкия форум за мир - инициатива, която цели да насърчи международното сътрудничество и подобряване на управлението. Президентът Румен Радев ще направи изказване, посветено на потенциала на новите технологии да бъдат фактор за задълбочаване на политическия диалог, икономическия растеж и социалното сближаване.\r\nВоенните действия през Първата световна война приключват с подписано примирие в единайсетия час на 11.11.1918 година. Мобилизирани са 70 милиона войници по целия свят, от които 60 милиона в Европа. Жертвите на Първата световна война са близо 15 милиона души, сред които 115 000 български войници и офицери.\r\nБлизо 10 000 души от силите за сигурност се грижат за безопасността и спокойствието в Париж по време на честванията на 100-годишнината от края на Първата световна война и Форума за мир през почивните дни.\r\n ", "date": "2018.11.11", "title": "Светът чества: Век от края на Първата световна война"}
{"url": "https://www.dnes.bg/usa/2018/11/11/jertvite-na-pojara-v-kaloforniia-dostigna-23-dushi.393222", "text": "Броят на загиналите при пожара в селището Парадайз в Северна Калифорния, достигна 23 души, предаде Асошиейтед прес.\n\n\r\nШерифът на окръг Бют каза, че вчера са били намерени още 14 тела, три дни след избухването на пожара.\r\nТой добави, че някои от жертвите са били намерени в коли и в къщи. Последните данни бяха за девет загинали, предаде БТА.\r\nОт четвъртък до сега над 6700 сгради в Парадайз бяха опустошени от пожара. Над 250 000 души в окръг Бют получиха заповед за евакуация. \r\nДо този момент пожарът е изгорил 40 000 хектара земя и е овладян едва на 20% по данни на калифорнийската служба за пожарна безопасност. Общо 3200 огнеборци опитват да го потушат.\r\n ", "date": "2018.11.11", "title": "Жертвите на пожара в Калофорния достигна 23 души"}
{"url": "https://www.dnes.bg/teatar/2018/11/11/slavka-slavova-ot-vrag-na-naroda-do-narodna-artistka.393073", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ неделя, в предаването \"Фамилно\" ще си говорим за гранд дамата на българския театър, за родената в Берлин талантлива актриса, която е учила класическа филология, която има висше музикално и театрално образование, обявявана за враг на народа, величана като народна артистка, лауреат на Димитровска награда.\r\nСъпругът й често й казвал: \"Ти си абсурдът на Народна република България\". Този абсурд е фурията на сцената Славка Славова.\r\nПредаването започва в 10:30 ч. по телевизия ", "date": "2018.11.11", "title": "Славка Славова: От враг на народа до \"народна артистка\""}
{"url": "https://www.dnes.bg/stranata/2018/11/11/protestite-dnes-sreshtu-cenite-na-gorivata-grajdanskata.393223", "text": "Заради високите цени на горивата хора в над 30 града в България излизат на протест. Демонстрациите ще са срещу широк кръг от социални проблеми като диференциране на данъчните ставки за горива, лекарства и храни. \n\n\n\r\nХората недоволстват и от промените на застраховката \"Гражданска отговорност\", замърсяването на въздуха. \r\nИсканията им са и за промяна в заплатите на депутатите и висши чиновници, както и да бъдат премахнати ненужните държавни структури, отбелязва bTV.\r\nНачалото на протеста е насрочено за 11:30 часа. В София часът е 14:00 и се очаква да започне от площад княз \"Александър Батенберг\" с пешеходно шествие в центъра.\r\n                    \n                    \n                Заради сигнали на граждани КЗК стартира проверка на цените на горивата в различни градове на страната. Има разлики дори спрямо обекти на една и съща верига.\r\nВсяка вечер продължават и протестите на майките с деца с увреждания, които настояват за оставката на вицепремиера Валери Симеонов, който ги нарече \"кресливи жени\", а децата им \"уж болни\".", "date": "2018.11.11", "title": "Протестите днес: Срещу цените на горивата, Гражданската..."}
{"url": "https://www.dnes.bg/obshtestvo/2018/11/11/pochitame-sv-mina-pokrovitel-na-semeistvoto.393224", "text": "Българската православна църква почита паметта на Свети Великомъченик Мина, смятан за покровител на семейството и пазител на сираците и бездомните.\n\r\nСвети Мина е патрон и покровител на всички народни лечители, знахари, воини, както и на хората, поели на дълъг път. Закриля жените, затова на този ден те се молят пред иконата на светеца за здраве на децата си, за радост и благополучие на дома.\n\r\nСвети великомъченик Мина е бил войник в Египет. Заради вярата си е посечен от езичниците на император Диоклетиан през трети век.\n\r\nНяколко години преди това той напуснал военната служба и заживял с дивите зверове в гората. Отдаден изцяло на Бога, отказвайки да приеме идолопоклонничеството, Свети Мина се явявал пред грешниците, които посягали пред чуждото богатство, разобличавал ги и така ги връщал към праведния живот.\n                    \n                    \n                \r\nЗатова е почитат като светец, който помага на хората да намерят или да си възвърнат изгубеното или откраднатото.\n\r\nНародните поверия представят Свети Мина като господар на вълците, а в иконографската традиция е изобразяван като войн на бял кон.\n\r\nС решение на правителството от 2010 г. днешният ден е обявен и за професионален празник на охранителя и частната охранителна дейност.\n\r\nИмен ден празнуват днес Виктор, Виктория, Минчо и Минка.", "date": "2018.11.11", "title": "Почитаме Св. Мина – покровител на семейството"}
{"url": "https://www.dnes.bg/notifikacii/2018/11/11/10-zaginaha-11-sa-raneni-ot-svlachishte-v-rio-de-janeiro.393226", "text": "Десет души загинаха и 11 бяха ранени вчера при кално свлачище близо до Рио де Жанейро, съобщиха бразилските власти, цитирани от Асошиейтед прес.\r\nРоберто Робадей, началникът на отдела за гражданска защита на Рио, заяви пред телевизия \"Глобо\", че калното свлачище в град Нитерои е било предизвикано от проливен дъжд, предаде БТА.\r\n\"През последните два дни валя много и бе обявена тревога в Нитерои\", каза той. \"Хората бяха предупредени за ситуацията и бяха посъветвани да се преместят на по-безопасно място\".Спасителни екипи издирват жертви и оцелели под отломките и калните наноси.\r\nСлужбата за пожарна безопасност съобщи, че сред жертвите има 3-годишно момче, две възрастни жени и мъж на средна възраст.", "date": "2018.11.11", "title": "10 загинаха, 11 са ранени от свлачище в Рио де Жанейро"}
{"url": "https://www.dnes.bg/snimka-na-denia/2018/11/11/slyncheva-i-topla-nedelia-no-idnata-sedmica-zastudiava.393218", "text": "През следващото денонощие над Източна България ще има значителна ниска облачност, която временно ще намалява в следобедните часове. Атмосферното налягане слабо ще се повиши, ще е малко по-високо от средното за месеца, предаде БТА.\r\nСутринта на места видимостта ще е намалена. Над Западна България през нощта ще преобладава ясно, утре слънчево време, с разкъсана висока облачност. Ще духа слаб югоизточен вятър. Минималните температури ще са предимно между 1 и 6 градуса, в отделни котловини - до минус 1 градус, по Черноморието - до 7 - 12 градуса. Максималните температури ще са между 14 и 19 градуса.\r\nПо Черноморието ще има разкъсана, често значителна облачност. Ще духа слаб вятър от изток-югоизток. Максималните температури на въздуха ще бъдат 15-16 градуса, колкото е и температурата на морската вода. Вълнението на морето ще е около 2 бала.\r\n                \n                В планините ще е предимно слънчево, с повече облаци над масивите в Източна България. Ще духа слаб югозападен вятър. Максималната температура на височина 1200 метра ще е около 13 градуса, на 2000 метра - около 7 градуса.\r\nВ началото на следващата седмица значителна ниска облачност и намалена видимост ще има отново над Източна България, сутринта - и по поречието на Дунав; по Черноморието ще преръми.\r\nНад останалата част от страната ще бъде слънчево, но привечер в понеделник и във вторник със североизточен вятър ще проникне малка порция студен въздух. Облачността ще се увеличи, почти без валежи. В Югозападна България ще остане предимно слънчево. Дневните температури ще се понижат и максималните ще са предимно между 10 и 15 градуса.", "date": "2018.11.11", "title": "Слънчева и топла неделя, но идната седмица застудява"}
{"url": "https://www.dnes.bg/stranata/2018/11/11/bylgarinyt-jiveel-po-dobre-predi-10-godini-bilo-po-zle.393229", "text": "Горивата в България поскъпнаха с близо 20% за година, макар цената на суровия петрол да е скочила с по-малко от 5 на сто. Увеличението на газа, дизела и бензина вдига разходите на производители и търговци. Кои стоки и услуги ще поскъпнат в резултат на по-високите цени на горивата.\n\r\nСпоред разчетите на енергийния регулатор увеличението ще е средно с между 2% и 9%. Най-сериозен скок се очаква в Пловдив и София. Най-евтино ще бъде във Варна. Увеличението при тока е по-ниско - около 2 %.\n\r\nСметките показват, че с увеличението на цените ще се вдигне и месечната издръжка на човек -  между 70 и 110лв., като по последни данни средната работна заплата в големите градове е за София – 1518 лв., Стара Загора – 1101, Варна – 1060 лв. в малките градове – например Видин – средната заплата е около 740 лв.\n\n\n\r\n                    \n                    \n                \"С 3000 лева на месец четиричленно семейство би могло да живее нормално\", смята проф. Михаил Константинов.\r\n\"Това е границата. Общо взето долната граница е 600-700 лева на човек\", добави той пред Нова тв.\r\nВ момента в София има по-голяма плътност на автомобилите на глава от населението, отколкото в европейските градове и освен това ние \"търкаляме\" в момента 3,5 автомобила при 6 млн. активно население.\r\n\"Това е потресаващо число. Голяма част са стари автомобили, които малко се карат, но всички големи градове са задръстени от автомобили\", каза още той.\r\nПо думите му в България все още е голям процентът на укритите доходи.\r\n\"Първо има скрита икономика. По най-ниски оценки е 25 на сто, но вероятно е малко повече. Това показва, че нашите доходи са поне с 25 на сто по-високи. Вярно е, че това не отива при всички еднакво. За съжаление, много заплати се плащат в пликове под масата, без да минават през облагане с данъци, което по-нататък става тежко, когато човек трябва да се пенсионира\", уточни проф. Константинов.\n\r\nПо данни на Института за енергиен мениджмънт отоплението с климатик, дори само на скъпата дневна тарифа вече е два пъти по-евтино отколкото с парно. Ако разчитаме на климатика през студените зимни дни, отоплението излиза около 5 стотинки за киловат час, а с централизирано парно е 11 стотинки.\n\r\nХранителните продукти също поскъпват. Първият скок в цените се усети още през лятото при хляба – между 10 и 15 стотинки. Като може да има повторно увеличение през идващите зимни месеци – до 3%.\n\r\nОчакваният ръст при месото и колбасите е 2-3%. Сиренето, млякото и кашкавала с 3-4 %.\r\nСамо за една година цените на храните в България са скочили с 25%. Търговците прогнозират ново 5% увеличение на цените на хляба, млякото и месото в началото на 2019-та.\r\n\"Почти една четвърт от храната я изхвърляме, което е безобразие. По данни на \"Евростат\" стандартът на българина преди 11 години беше една четвърт от средноевропейския. В момента нашия стандарт е 52% от средноевропейския, т.е. ние повече от два пъти сме увеличили нашия стандарт и то при положение, че те не са стояли на едно място, т.е. България се развива изключително интензивно с обобщени показатели. Това, че много хора не го усещат лично и искат още, за което са прави, е друго нещо\", посочи още Михаил Константинов.", "date": "2018.11.11", "title": "Българинът живеел по-добре. Преди 10 години било по-зле!"}
{"url": "https://www.dnes.bg/notifikacii/2018/11/11/na-kakvo-se-dylji-dylgoletieto-geni-ili-nachin-na-jivot.393225", "text": "На какво се дължи дълголетието се опитват да открият специалисти от биотехнологичната компания \"Калико лайф сайънсис\" и генеаложката компания \"Ансистри\". \r\nЕкспертите установиха, че гените в по-малка степен определят продължителността на живота, отколкото се смяташе досега, съобщава сайтът MedicalXpress. Основни фактори за дълголетието са обкръжаващата среда и начинът на живот, предаде Дарик.\r\n \r\nСпоред предишни преценки, дълголетието в 15-30 на сто от случаите се определя от генетични различия, а останалите фактори са начинът на живот, общественото влияние, болестите и инцидентите.\r\n \r\nАмериканските специалисти са изследвали родословието на над 400 милиона души. При това са взели под внимание единствено продължителността на живота на даден човек, месторождението му и семейните му връзки.\r\n \r\nУчените направили статистически анализ на факторите за дълголетието у роднини, родили се през 19-и и началото на 20-и век, и преценили \"наследяването\" на продължителността на живота у братя, сестри, братовчеди и братовчедки.\r\n \r\nОказало се, че взаимовръзката между съпрузи е по-голяма, отколкото между братя и сестри. Това навежда на мисълта, че главна роля играят фактори, свързани с жизнената среда.\n                \n                \r\n \r\nПодобни фактори могат да са еднаквите условия за живот, когато човек избира водещ сходен начин на живот партньор.", "date": "2018.11.11", "title": "На какво се дължи дълголетието: Гени или начин на живот?"}
{"url": "https://www.dnes.bg/kino/2018/11/11/posledniiat-smyrten-sred-bezsmyrtni-gospodin-nikoi.392280", "text": "Не е лесно да обитаваш Земята като последния смъртен сред безсмъртни..Затова пък Немо се оказва и единственият представител на човешкия род, който помни света такъв, какъвто го познаваме. На смъртния си одър, на 118 години героят разказва живота си пред репортер и психиатър.\r\nИсторията му срещаме във филма на Жако Ван Дормел \"Господин Никой\". От разстоянието на времето Немо може да направи своите обективни анализи за изборите, които е правил и да осъзнае в каква посока е тръгнал живота му.\r\nТри са моментите, които се оказват ключови за живота му - на 9 г, на 16 и на 34. По някакъв сплетен начин те са свързани и със съпругите му - депресираната Елиз, алчната Жан и любимата Ана. Избор се оказва и последният му дъх.\r\nРолите са поверени на Джаред Лето, Сара Поли, Даян Крюгер, Лин Дам Фам и др. Гледайте \"Господин Никой\" на 11 ноември от 23.00 часа по телевизия .\r\n ", "date": "2018.11.11", "title": "Последният смъртен сред безсмъртни: \"Господин Никой\" "}
{"url": "https://www.dnes.bg/politika/2018/11/11/cacheva-zashtiti-bonusite-v-tyrgovskiia-imashe-sriv-no.393230", "text": "Правосъдният министър Цецка Цачева защити администрацията от Агенцията по вписвания за раздадените бонуси. Блокиралият бизнеса у нас крах на Търговския регистър не е достатъчна причина в администриращата го Агенция по вписванията да не си раздадат бонуси, стана ясно от думите й пред bTV.\n\r\n\"Имаше срив, имаше криза по отношение на Търговския регистър и Регистъра на юридическите лица с нестопанска цел, но останалите три регистъра на агенцията работеха безпроблемно. След възстановяването на Търговския регистър бяха положени невероятни усилия да се навакса със закъснението, вписванията вече се извършват в записания в закона срок\", заяви тя.\n\r\nПо думите й в момента върви проверка на целесъобразността и законосъобразността на раздаваните бонуси, като доклад по въпроса са очаква в края на следващата или началото на по-следващата седмица.\n\n\n\n                    \n                    \n                \r\nПред медиите самата шефка на агенцията Габриела Козарева не каза къде в диапазона 700-3000 лв. е собственият й бонус. Днес Цачева отбеляза, че подчинената й има такова право. Тя допълни, че Козарева е поела агенцията \"в най-критичния момент\" и свършеното в краткия период \"заслужава да бъде оценено\".\n\r\nЗабележително признание за качеството на част от готвеното ново законодателство направи Цачева в коментара си за острото изявление на президента, който съзря икономически интереси в част от текстовете. В отговор на въпроса лобистки ли са законите, които гласува парламентът, тя не отрече съвсем, а по-скоро заяви: \"Има отделни примери, които би могло да се допуска, че има такива закони, но да се лепи етикет на цялата законодателна дейност, която е прозрачна, е пресилена теза\".\n\r\nСпоред нея Румен Радев е поднесъл \"едностранно\" фактите в своето обръщение към нацията. \"Ако не знаех кой е произнесъл тези думи, щях да ги разчета като лидер на опозицията\", отбеляза тя.\n\r\nЦачева каза още, че се очаква през следващата седмица ЕК в новия си доклад по Механизма за сътрудничество и проверка да похвали усилията на институциите у нас.\n\r\nПо повод корупционния скандал в Държавната агенция за българите в чужбина, Цачева коментира, че още от момента, в който е поела поста, се работи по конкретни проблеми, сред които на първо място е удостоверението за български произход, което често не може да стъпи на документални доказателства заради унищожаването на всякакви с това архиви в съседни държави.\n\r\nТя беше категорична, че не е политическа саморазправа уволнението на подалата множество сигнали за участието на политици националисти в престъпни практики служителка в правосъдното министерство Катя Матева.", "date": "2018.11.11", "title": "Цачева защити бонусите в Търговския: Имаше срив, но..."}
{"url": "https://www.dnes.bg/index/2018/11/11/receptata-dnes-luchnik.393137", "text": "Необходими продукти:\r\nза тестото:\r\n400 мл айрян (1:1 кисело мляко и вода)\r\n1 яйце\r\n3 с. л. олио\r\n1 ч. л. захар\r\n1 ч. л. сол\r\n1/2 кубче мая\r\n750 г брашно\r\nза плънката:\r\n600 г свинско месо (може и кайма, но с месо е по-вкусно)\r\nлук (2-3 глави кромид, 2 стръка праз или връзка пресен)\r\n1 к. л. червен пипер\r\nчубрица, сол\r\nолио\r\nПриготвяне:\r\nОт продуктите за тестото замесваме меко тесто и го оставяме на топло да удвои обема си.\r\nПрез това време приготвяме плънката, защото трябва да е добре изстинала.\r\nВижте още как да приготвим лучник в", "date": "2018.11.11", "title": "Рецептата Dnes: Лучник "}
{"url": "https://www.dnes.bg/politika/2018/11/11/bsp-dyrjavata-kolabira-predsrochen-vot-shte-ima.393231", "text": "\"Предсрочни избори ще има със сигурност, тъй като самите държавни  системи започват да колабират и точно тези скандали показват това.  Виждате, че протестите са ежедневни и то има по няколко протеста на  ден\", коментира пред Нова тв депутатът от БСП Стоян Мирчев.\n\n\n\r\nПреди пленума на партията той обясни, че дневният ред ще включи алтернативния бюджет за следващата година.\r\n\"На какво трябва да отговарят кандидатите ни за евроизборите, защото  реално там трябва да покажем, чрез нашите кандидати, истинската  алтернатива на управлението на ГЕРБ и трябва да изберем подходящите  личности, които ще представляват държавата\", обясни Мирчев. \r\n                    \n                    \n                Официалният дневен ред предвижда теми като алтернативния бюджет на левите за догодина, следващият партиен конгрес и подготовката за евроизборите.\r\nНеофициално се очаква вътрешнопартийната опозиция да атакува лидера Корнелия Нинова.\r\nДепутатът от БСП Стоян Мирчев обясни още, че при провеждането на пленумите в партията, винаги има спорове и дебати.\r\n\"Точно затова ние се превръщаме в алтернатива, защото в тези спорове се ражда истината и тези решения, чрез които ние можем да видим държавата такава, каквато искаме да бъде\", добави той.\r\n \r\n ", "date": "2018.11.11", "title": "БСП: Държавата колабира: Предсрочен вот ще има!"}
{"url": "https://www.dnes.bg/za-da-se-razbirame/2018/11/11/vie-ste-dominirashta-maika-vredite-na-psihikata-na-deteto.393079", "text": "Доминиращият стил на арогантната майка може да провокира емоционални проблеми у детето по-нататък в живота му.\r\nТо може да изпитва затруднения в различни социални ситуации, да намира приятели по-трудно, да не може да се справя добре в училище, да проявява изблици на девиантно поведение, да е склонно към депресия, тревожност, които да прераснат от проблеми с мотивацията и развитието до престъпни прояви.\r\nНито една крайност не е препоръчителна и полезна за развитието на детето. Прекалено либералната майка греши, като мисли, че да позволиш на детето си да порасне както то намери за добре без забрани и поставяне на граници, е полезно за него.\r\nПо същия начин властните и свръхдоминиращи майки залитат в другата крайност на строгост, забрани, вечно критикуване, психическо потискане.\r\n                    \n                    \n                \r\n\r\nДецата на арогантни майки, налагащи своя модел на възпитание твърде агресивно, често развиват безпокойство, отбелязват изследователи от Temple University в проучване от 2014 година. Според резултатите децата, които се чувстват по-добре приети и по-малко контролирани от майките си, показват по-малко симптоми на тревожност. И обратното – децата на контролиращи и доминиращо строги майки са с много по-високи нива на безпокойство и депресия.\r\nИзследователите смятат, че тези резултати са вследствие на усещането за емоционална манипулативност у децата.\r\n", "date": "2018.11.11", "title": "Вие сте доминираща майка? Вредите на психиката на детето "}
{"url": "https://www.dnes.bg/obshtestvo/2018/11/11/ikonomikata-po-vremeto-na-jivkov-nepazarna-s-ogromen-dylg.393228", "text": "Икономиката на България по време на социалистическото управление на Тодор Живков е била изградена на непазарни принципи със субсидиран износ на български стоки, което е довело до натрупване на голям държавен дълг.\n\n\r\nДо тези изводи стигнаха участници в научната конференция \"Проекции на комунистическия тоталитаризъм в България в периода 1944-1989 година\".\r\nПрез 1989 година, когато бе свалено управлението на Тодор Живков, натрупаният държавен дълг е 10 милиарда долара, съобщи доц. Даниел Вачков, директор на Института за исторически изследвания при БАН.\r\n\"Създаваш производство, за да има работа на хората, без да си даваш сметка, че ще дойде ден това да се плати. Ако ти създаваш едно производство, което не генерира печалба, а генерира загуба, то временно ти решава някакъв проблем, събира хора, те работят нещо, някакви механизми правят, но като тези механизми не носят печалба - един ден това ще трябва някой да го плати.\r\n                    \n                    \n                Не трябва да казваме, че щом днес има дефекти, значи трябва да се върнем към онази система. Това не е решение. Да се върнеш към онази система, значи да се върнеш в условията на предстоящ фалит\", каза още доц. Вачков, цитиран от БНР.\r\nПолитологът и депутат от ГЕРБ Тома Биков представи различни етапи на комунистическото управление: Държавата започва да функционира като една типично авторитарна държава и постепенно да нараства националистическата идеология, като през 70-те години се появява и либерално крило в рамките на Комунистическата партия, което е в кръга около Людмила Живкова\", каза Биков.", "date": "2018.11.11", "title": "Икономиката по времето на  Живков – непазарна, с огромен дълг"}
{"url": "https://www.dnes.bg/notifikacii/2018/11/11/mvr-izdirva-myj-za-ubiistvoto-na-jenata-v-gorna-oriahovica.393235", "text": "МВР пусна снимка на мъж, когото издирват във връзка с убитата жена в апартамент в Горна Оряховица. Той е на36 години с инициали Н.М.К. и е от същия град.\n\r\nОрганите на реда умоляват гражданите, които имат информация за местонахождението му да сигнализират на тел.062/620 437, 0618/ 60040, 60041, 60042, на тел. 112 или в най-близкото управление на МВР. Анонимността им ще бъде гарантирана.\r\nЖертвата е била открита в апартамент в града. По непотвърдена информация тя е била наръгана и обезобразена. Според съседи от 1 до 5 ч. сутринта в апартамента е имало купон, чували са се силни шумове, както и удари. Хората се опитали на следващата сутрин да проверят какво се случва, но никой не е отворил вратата.\r\nПо-късно през деня те видели мъжа да пие бира пред входа на кооперацията с видими следи от насилие по лицето и главата.\r\n ", "date": "2018.11.11", "title": "МВР издирва мъж за убийството на жената в Горна Оряховица"}
