{"url": "https://www.dnes.bg/world/2019/09/22/konfliktyt-mejdu-sasht-i-iran-niama-da-se-zadylbochi.423761", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Хусите стоят зад атаката над рафинериите в Саудитска Арабия. Всички факти говорят за това\", заяви Славчо Велков в предаването \"Опорни хора\" по телевизия Bulgaria ON AIR.\r\n\r\nПо думите му само преди няколко седмици в Йемен на изложение са били показани нови военни технологии. \r\n\r\n\"Със сигурност обаче няма да се задълбочи конфликтът между САЩ и Иран. Тръмп напада само в Twitter\", коментира Велков.\r\n", "date": "2019.09.22", "title": "Конфликтът между САЩ и Иран няма да се задълбочи"}
{"url": "https://www.dnes.bg/cars/2019/09/22/rusiia-tyrsi-probiv-na-pazara-s-luksoznata-limuzina-na-putin.423744", "text": "Русия пуска първата постсъветска луксозна лимузина, марка Аурус. Тя беше използвана от Владимир Путин при встъпването му в длъжност миналата година. Но могат ли руснаците да пробият на пазара на луксозните коли?\n\r\nЛимузината на Путин, Аурус \"Сенат\" е луксозен автомобил руско производство, който много напомня на Ролс-Ройс, макар официално да не използва за база нито един съществуващ модел, пише \"\". \n\r\nКолата обаче е съвместна разработка - плод е на сътрудничеството с германските компании Porsche Engineering и Bosch, които са били привлечени като съветници.\n                    \n                    \n                \n                \n                \n                \r\nАурус \"Сенат\" достига 7,5 метра на дължина и струва 242 000 евро. С подобна цена той се прицелва в богатите клиенти от Близкия изток или Китай. Изпълнителният директор на компанията-производител Адил Ширинов уточнява, че потенциалните клиенти не са само държавни служители, а и бизнесмени.\n\r\nРуската държава е инвестирала много в проекта - не само финансово, а и по отношение на надеждността на марката. Министърът на промишлеността и търговията Денис Мантуров обяви, че от 2013 година насам в проекта са вложени 12,4 милиарда рубли. \"Вярваме, че ще достигнем до широк кръг от клиенти\", каза Мантуров пред репортери.\n\r\nМиниванът и SUV-вариантът, наречен \"Комендант\", все още се изпробват, а хибридният или изцяло електрическият Аурус трябва да се появят до 2024-2025 година. \n\r\n\"Надявам се да ги видим на Московския международен автомобилен салон през 2020 г.\", посочи Мантуров.\n\r\nСерията ще бъде разширена и с два нови двигателя, съответно 12-цилиндров с мощност от 800 конски сили и един с по-скромните 255 конски сили и 2,2 литра работен обем. Автомобилът е разработен от Научно-изследователския автомобилен институт НАМИ в сътрудничество с руския автомобилен производител Sollers.\n\r\n\n\r\nОчаква се глобалният пазар на луксозни автомобили да се разраства: от 101 милиарда долара през 2018 година на 246 милиарда долара пред 2026 - заради нарастващите доходи, твърдят от Databridge.\n\r\nДруги обаче са доста по-предпазливи в оценките си. Продажбите на автомобили от високия клас вероятно са достигнали пика си. А това застрашава най-вече бизнес-модела на производителите на луксозни автомобили от Германия, твърди анализаторът Филип Хучойс, управляващ директор на Jefferies Group. Намаляват и продажбите на Jaguar Land Rover - във Великобритания те са спаднали с 4,6%, а на китайския пазар нещата също не вървят гладко.\n\r\n\"Производителите на луксозни автомобили трябва да преосмислят стратегията си, убеден е Хучойс. \"Ако съм прав, търсенето е достигнало своя връх. А това налага реорганизация в сегмента на високия клас автомобили\", казва наблюдателят. Според него електрификацията и допълнителните разходи на концерните, свързани с новите изисквания за вредните емисии, сериозно са увредили досегашния им бизнес-модел.\r\n   ", "date": "2019.09.22", "title": "Русия търси пробив на пазара с луксозната лимузина на Путин"}
{"url": "https://www.dnes.bg/notifikacii/2019/09/22/bravo-momicheta-ansambylyt-ni-sys-srebro-ot-baku.423745", "text": "Българският ансамбъл по художествена гимнастика грабна сребърния медал във финала на 5 топки на Световното първенство в Баку (Азербайджан).\n\r\nМомичетата на Весела Димитрова бяха още по-категорични от вчера, но отново не успяха да се преборят за златното отличие. Нашите грации получиха оценка от 29,350 т. (20.700 т. за трудност и 8.750 т. за изпълнение).\n\r\nТе обаче бяха изпреварени от тима на Япония и в днешната надпревара, както се случи и вчера в многобоя. Азиатките получиха оценка от 29,550 т., като за трудност имаха повече точки - 20.900 т. от националките ни, а за изпълнение отстъпиха с малко - 8.650 т.\n\r\nТрети остана тимът на Русия. Те допуснаха доста грешки, една от които по-голяма, но въпреки това на съдиите им отне тройно повече време, за да решат какъв резултат да им присъдят. В крайна сметка с 28,150 т. те останаха с бронз.\n                \n                \n                \r\n", "date": "2019.09.22", "title": "Браво, момичета! Ансамбълът ни със сребро от Баку"}
{"url": "https://www.dnes.bg/sofia/2019/09/22/praznikyt-v-sofiia-desetki-se-stekoha-kym-pametnika-na-nezavisimostta.423743", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългария чества днес обявяването на своята независимост. Преди 111 години на този ден тя е провъзгласена с манифест на княз Фердинанд във Велико Търново. Именно старопрестолния град е центърът на празненствата, но чествания има в цялата страна. \n\nВ столицата десетки софиянци се стекоха към Паметника на Независимостта, за да поднесат цветя и да отдадат почит.\r\n\r\nНа събитието присъства и кметът Йорданка Фандъкова, както и общински съветници. За доброто настроение на гражданите се грижеше Столичният духов оркестър.\r\n", "date": "2019.09.22", "title": "Празникът в София: Десетки се стекоха към Паметника на Независимостта"}
{"url": "https://www.dnes.bg/stranata/2019/09/22/angelkova-hvali-veliko-tyrnovo-primer-za-turizym.423746", "text": "Велико Търново е изключително добър пример за развита и позната туристическа дестинация, обяви министърът на туризма Николина Ангелкова, която посети старата столица по повод честванията на 111 години от обявяването на Независимостта на България.\n\r\nПо думите й качеството на услугите, които се предлагат в града, е на много високо ниво.\n\r\nАнгелкова подчерта, че културно-историческият туризъм е във фокуса на работата на Министерството на туризма. Тя добави, че в националната стратегия за туризма в страната до 2030 година специално внимание е отделено на културно-историческия туризъм с конкретен план за действие и специално финансиране. Стратегията е в процес на обществено обсъждане, което ще приключи до края на септември, уточни тя. \n                    \n                    \n                \n                \n                \n                \r\nОт януари до юли чуждестранните туристи, посетили страната ни, са над пет милиона и сто хиляди, като от тях 25 процента са декларирали, че са посетили България заради културно-историческото й наследство или в комбиниран вариант с морски туризъм. За сравнение през миналата година туристите, посетили България с цел културно-исторически туризъм, са 20 процента от общия брой на чуждестранните туристи, които са били над 9 милиона, посочи тя.\n\r\nОколо 15 процента е ръстът на българските туристи, които са избрали да посетят различни краища на страната и са нощували в базите за настаняване, като интересът е бил към културно-историческите забележителности и малко познатите места в България. \n\r\nВ края на летния сезон Николина Ангелкова посочи, че нарушенията, установени през отминалия летен сезон в цялата страна, са по-малко в сравнение с минали години.\r\n ", "date": "2019.09.22", "title": "Ангелкова хвали Велико Търново: Пример за туризъм!"}
{"url": "https://www.dnes.bg/world/2019/09/22/75-ot-siriiskite-imigranti-v-germaniia-s-pomoshti-za-bezrabotni.423748", "text": "Около три четвърти от сирийските имигранти в Германия живеят изцяло или частично на помощи за безработни, сочи официалната статистика, цитирана от ДПА.\n\r\nДанните на агенцията по заетостта за август показват, че 74,9 процента от сирийците в трудоспособна възраст попадат в тази група.\n\r\nРавнището на безработица сред сирийците е 44,2 процента през юни, което е с над 5 процентни пункта по-малко, отколкото предходната година, отчита БТА.\n\r\nДанните за безработните не включват хора, които посещават езикови курсове или курсове за интеграция. Тези от тях, които печелят прекалено малко, за да покрият основните си разходи, могат да получават помощи за безработни. \n\r\nПри пристигането си в Германия сирийците, търсещи убежище, получават пари от държавата като бежанци. Тъй като молбите им за убежище обикновено са обработвани по-бързо от молбите на другите бежанци, те често и по-бързо попадат в националната система за осигуряване при безработица.\n                    \n                    \n                \n                \n                \n                \r\nОколо 43 процента от афганистанците в трудоспособна възраст получават помощи за безработни, а равнището на безработица в тази група е около 26 процента през май.\n\r\nЕкспертите отбелязват, че тъй като афганистанците имат по-малък шанс да получат бежански статут, отколкото сирийците, те не получават автоматично правото да посещават държавно финансираните езикови и интеграционни курсове и влизат в редиците на работната сила по-бързо. Това се отнася и за бежанците от други страни, чиито молби имат по-малък шанс за успех.\n\r\nРавнището на безработица сред германските граждани е 4,7 процента, а сред чужденците - 12,7 на сто през разглеждания период.", "date": "2019.09.22", "title": "75% от сирийските имигранти в Германия с помощи за безработни"}
{"url": "https://www.dnes.bg/sport/2019/09/22/tedi-salparov-prikliuchva-s-nacionalniia-otbor.423762", "text": "Това сигурно ми е последният мач с националния отбор. Исках да завърша по-позитивно, но Словения беше много по-добра от нас и заслужено победиха. Пожелавам им успех в четвъртфинала. Това заяви Теодор Салпаров пред bTV минути след тежкото поражение на 1/8-финалите на Евроволей 2019.\n\r\nНа въпрос дали решението му не е плод на емоциите и той все пак ще се включи за предстоящата европейска олимпийска квалификация, Салпаров отговори така:\n\r\n\"Според мен шансовете на тази квалификация са нулеви, така че по-добре младите да играят, да се развиват, да трупат опит, за да може след една, две, три или четири години да имат нужното самочувствие и да играят тези мачове много по-добре от сега, защото определено ни липсва концентрация и постоянство.\n                    \n                    \n                \n                \n                \n                \r\nНе може след един такъв гейм… във волейбола е така, губиш една лека ситуация и се обръща целия мач. Затова вече няма смисъл да се изнервям и да стоя аз тук, защото много съм дал на националния отбор и той много ми е дал, така че има и други след мен, които трябва да играят\", каза още той.\n\r\n\"Много състезатели останаха в България, които можеше да са тук. Опитни състезатели, които в такива мачове имат нужната рутина и опита да променят хода на мача, докато се вижда, че хората, които влизат отвън – влизат по-сковано и нямат опита и рутината да обърнат нещата в наша полза, когато ни е тежко\", добави Салпаров.\n\r\n\n\r\n ", "date": "2019.09.22", "title": "Теди Салпаров приключва с националния отбор?"}
{"url": "https://www.dnes.bg/obshtestvo/2019/09/22/veliko-tyrnovo-otbeliazva-denia-na-nezavisimostta-s-redica-tyrjestva.423749", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗа 111-а година Велико Търново празнува независимостта на страната ни. В средновековния храм \"Свети Четиридесет мъченици\" беше отслужена празнична литургия от Негово Високопреосвещенство Великотърновския митрополит Григорий.\n\r\nВ двора на църквата беше пресъздадено прочитането на царския манифест за обявяване на Независимостта. \n\r\n\"На 22 септември 1908  все още княз Фердинанд I слиза от трена на гара Трапезица, заедно със своя пръв министър Малинов и с още няколко министри, вече решението е взето – България ще бъде независима\", обяснява директорът на РИМ Велико Търново Иван Цървов.\n\r\nИменно в двора на църквата Княз Фердинанд изчита най-важния държавнически документ – манифестът.\n                    \n                    \n                \n                \n                \n                \r\nПразненствата продължиха на историческия връх Царевец с издигане на национлания флаг, с хора, ръченици и духови музиканти. \n\r\nСред народните танцьори се откроиха децата от ансамбъл \"Търновче\". Стотици изпълниха улиците на Велико Търново за празника, едни се събраха около масите, други около паметта ни за отминалите дни.\n\r\n", "date": "2019.09.22", "title": "Велико Търново отбелязва Деня на Независимостта с редица тържества"}
{"url": "https://www.dnes.bg/sofia/2019/09/22/hubav-pyt-lipsvashti-tabeli-v-kakyv-vid-e-okolovrystnoto-na-sofiia.423747", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРазрушени и липсващи табели има масово по Южната дъга на Околовръстния път на София. За това алармираха от Института за пътна безопасност. \n\r\n\"Вижда се, че се разпадат и според мен са предпоставка за инцидент, ако паднат върху някой автомобил или рейсовете от градския транспорт\", коментира Деян Тодоров от Института за пътна безопасност.\n\r\nВодачите трябва да се информират с тези табели, да се престроят преди отбивките и все пак говорим за най-натоварената пътна артерия в България по данни на АПИ.\n\r\nОказва се, че проблем има и при отбивките за бул. \"Черни връх\" и бул. \"България\". \n\r\nВ повечето европейски страни допълнителна информация има, казва Тодоров. Освен това табелите за предварително указване на посоката са няколко, докато при нас често изобщо липсват или са стари и захабени.\n                    \n                    \n                \n                \n                \n                \r\nОтговорът на Столичната община е, че предстои поетапна подмяна. Кога ще се случи това, не е ясно. Но , в който посочват, че в момента табелите се обследват и ще бъде изготвен нов проект за тяхното местоположение и съдържание\n\r\nСправка, която Деян Тодоров е направил, показва, че цената за пълното изграждане на подобни табели е 250 лв. на квадратен метър.", "date": "2019.09.22", "title": "Хубав път, липсващи табели: В какъв вид е Околовръстното на София?"}
{"url": "https://www.dnes.bg/obshtestvo/2019/09/22/niama-informaciia-za-postradali-bylgari-sled-trusa-v-albaniia.423750", "text": "Няма информация за пострадали български граждани при земетресението в Албания, съобщиха от Министерство на външните работи (МВнР). \n\nТрусът с магнитуд от 5.8 по Рихтер бе регистриран в събота. На този етап не се съобщава за жертви. \n\r\nОколо 100 души са потърсили спешна медицинска помощ в болници, основно в градовете Тирана и Дурас, информират от МВнР. \n\r\nОттам посочват, че в българското посолство не са постъпвали сигнали за пострадали български граждани, както и за търсещи помощ и уверяват, че веднага след земетресението е създадена организация за приемане на сигнали за пострадали граждани.\n\r\nПосолството на Република България в Тирана препоръчва на българските граждани, пребиваващи и пътуващи в страната, да бъдат предпазливи и да се осведомят подробно за актуалната обстановка. Посолството е в непрекъснат контакт с официалните албански власти и следи ситуацията, уверяват от МВнР. \n                    \n                    \n                \n                \n                \n                \r\nПри нужда, българските граждани могат да се свържат с посолството на Република България в Тирана на дежурните телефони: +355 42 233 155 и +355 42 232 906. ", "date": "2019.09.22", "title": "Няма информация за пострадали българи след труса в Албания"}
{"url": "https://www.dnes.bg/obshtestvo/2019/09/22/hroniki-na-nezavisimostta-incidenta-geshov.423753", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nГодината е 1908-ма, а на Балканите зрее международен конфликт. По това време България е васално княжество на Османската империя и е единствената зависима държава в Европа. \n\nПо силата на Берлинския договор от 1878 г. българското княжество трябва да плаща ежегоден данък на Турция и да поема част от османския държавен дълг, въпреки че е получило свободата си преди 30 години.\n\r\nКняжество България не може да води самостоятелна външна политика, не може да подписва самостоятелни договори, а и трябва да споделя и капитулациите на Османската империя, обяснява Мариана Димитрова, уредник от отдел \"Нова история\" в Регионалния исторически музей в Русе.\n                    \n                    \n                \n                \n                \n                \r\nВ Европа се говори за българското чудо, защото никой не е очаквал, че българите могат да се самоуправляват, казва историкът проф. Андрей Пантев. \n\r\nДипломацията ни не веднъж е поставяла дискретно и деликатно въпроса за Независимостта, разказва доц. Даниел Вачков, директор на Института за исторически изследвания при БАН пред телевизия Bulgaria ON AIR.\n\r\nА Великите сили в прав текст са заявявали, че ако това се случи, може да се предизвиква международна криза.\n\r\nНа 30 август 1908 година султан Абдул Хамид Втори празнува своя рожден ден. Той кани на официален прием всички чуждестранни дипломати, представени в Цариград. \n\r\nЕдинствено пренебрегнат е българският представител – Иван Гешов. Това става формален повод България да реши да поиска независимост. В историята това събитие остава като инцидента Гешов.\n\r\n", "date": "2019.09.22", "title": "Хроники на Независимостта: Инцидента Гешов"}
{"url": "https://www.dnes.bg/stranata/2019/09/22/dve-zemetreseniia-za-minuti-v-kyrdjali-niama-shteti.423755", "text": "Две последователни земетресения разлюляха само за броени минути Кърджали, съобщава \"\".\r\n\r\nПървият трус е бил в 15,13 часа и е усетен само на по-високите етажи. 2 минути по-късно градът беше разлюлян отново от значително по-силен трус. Той продължи няколко секунди.\r\n\r\nСпоред сеизмолози магнитутът на по-силното земетресение е 3,5. Епицентърът на труса е бил на 8 километра от Кърджали и на 206 километра югоизточно от София.\r\n\r\nНяма постъпили данни за пострадали и за нанесени материални щети.", "date": "2019.09.22", "title": "Две земетресения за минути в Кърджали, няма щети"}
{"url": "https://www.dnes.bg/notifikacii/2019/09/22/nov-medal-za-bylgariia-ot-svetovnoto-po-shtangi.423752", "text": "Юндер Бейтула спечели още един медал за България на продължаващото в Патая (Тайланд) световно първенство по вдигане на тежести. \nБългаринът грабна бронз в изтласкването в категория до 81 кг, въпреки че трябваше да вдига в група Б.\r\nВъзпитаникът на школата в Добрич с треньор Тодор Кирчев направи безгрешно представяне с шест успешни опита: 150, 155 и 157 кг в изхвърлянето и 192, 198 и 201 кг в изтласкването, което му осигури първо място в група Б с 358 кг двубой.\r\nЧетири часа по-късно, след изявите на останалите щангистите в група А, стана ясно, че Юндер печели бронз в изтласкването и се класира на престижното пето място в крайното класиране на категорията. Шампион със\r\nсветовни рекорди стана китаецът Лю Ксюаджюн с двубой 378 кг.\n                \n                \n                \r\nЮндер Бейтула, заедно с бронзовия медалист в двубоя на кат. 73 кг Божидар Андреев, се прибират от Патая\r\nв понеделник с полет през Истанбул.\r\nПоследният ни участник на световното в Тайланд е Васил Господинов, който по програма ще се състезава в кат. 109 кг, която е насрочена за четвъртък от 14 ч. българско време.", "date": "2019.09.22", "title": "Нов медал за България от световното по щанги"}
{"url": "https://www.dnes.bg/stranata/2019/09/22/intenziven-trafik-i-problemi-na-granicata-s-turciia.423756", "text": "Трафикът към граничните контролно-пропускателни пунктове \"Капитан Андреево\" и \"Лесово\" е интензивен, а преминаването на товарните автомобили е затруднено, съобщават от МВР.\r\n\r\nПричината, освен предприетите ремонти от турска страна, е и спирането на системите им за около два часа на обед. \r\n\r\nОт българска страна са предприети допълнителни мерки. Временно ще се спира движението на товарни автомобили към южната ни съседка, още на територията на областите Хасково и Стара Загора. \r\n\r\nПо-късно ще започне поетапното пропускане на камионите към съответните гранични пунктове.", "date": "2019.09.22", "title": "Интензивен трафик и проблеми на границата с Турция"}
{"url": "https://www.dnes.bg/mish-mash/2019/09/22/niki-minaj-zameni-muzikata-s-moda.423595", "text": "В последните седмици името на Ники Минаж постоянно попадаше в медийното пространство. Тя наскоро отмени концерта си в Саудитска Арабия като форма на протест срещу лошото отношение към жените и ЛГБТ общността.\r\n \r\nСлед това тя изненада феновете си като обяви, че слиза от музикалната сцена. Причината – иска да създаде семейство, на което да се отдаде напълно. Новината обяви самата певица на профила си в Туитър. В момента тя е сгодена за приятеля си Кенет Пети и скоро планират сватба.\r\n \r\nИ тъкмо когато Ники притесни феновете си, че дълго време няма да я виждат, тя се появи на корицата на списание Elle, в което говори за своята нова модна линия. Певицата се е доверила на италианската дизайнерска къща Fendi, с която да изработи близо 127 продукта.\r\n \r\nТе ще включват мъжко, дамско и детско облекло, което е чудесна новина за феновете на певицата. Както се казва, без проблеми ще можете да облечете цялото си семейство с нейни дизайни. Минаж има история с компанията, която доскоро беше ръководена от Карл Лагерфелд.\r\n \r\nМиналата година Ники се появи отново на корицата на Elle, когато нейна компания се явява самият Лагерфелд. Той дори се снима няколко пъти с нея. Тогава периодът беше доста натоварен за певицата, която обикаляше страната, промотирайки новия си албум Queen.\r\n \r\n", "date": "2019.09.22", "title": "Ники Минаж замени музиката с мода"}
{"url": "https://www.dnes.bg/stranata/2019/09/22/otstreliaha-mechka-krai-rodopsko-selo.423757", "text": "Убита е проблемна мечка в района на с. Кожари, община Борино, съобщиха от местното Горско стопанство. \r\n\r\nХищното животно е отстреляно, след като се върнало отново при нападнатото по-рано стадо овце. Заради поредица от нападения върху стада и животни, на три държавни горски стопанства в област Смолян са издадени разрешения за отстрел на проблемни мечки, включително и за Борино.\r\n\r\nСобственикът на нападнатото стадо край Кожари е уведомил горските служители за появата на мечка. Докато група от Горското стопанство извършвала оглед на щетите, мечката се върнала при стадото. \r\n\r\nЛесничей от групата показал точен мерник и убил стръвницата. Убитата мечка е влизала два пъти в овчарника край Кожари и е убила 5 овце, съобщава БТА.\r\n ", "date": "2019.09.22", "title": "Отстреляха мечка край родопско село"}
{"url": "https://www.dnes.bg/akoshtete-vqrvaite/2019/09/22/6-kamyka-sreshtu-otricatelna-energiia.423608", "text": "Завист, гняв, срещи с хора, след които се усещаме неспокойни, понякога ни боли главата, не спим спокойно... Отрицателната енергия е край нас, дори понякога да не се замисляме.Тя отслабва нашата положителна нагласа, което нарушава нормалния ни ритъм, влияе на комуникацията.\r\nЗа щастие има камъни, с които ни е дарила природата, с чиято помощ можем да противодействаме на тези негативни вибрации.\r\nВижте кои 6 камъка, освен лабрадорит, хематит, черен обсидиан, могат да ви върнат баланса.\r\n\r\nЧерният турмалин е мощен камък за защита и е „задължително“ да го имате. Той е един от най-добрите за отблъскване на негативните енергии и за насърчаване на по-положителната емоционална нагласа.\r\n                    \n                    \n                \n                \n                \n                Причината черният турмалин да е толкова силен е, че той превръща отрицателната енергия в положителна. Действа като метафизично силово поле около вас. Спомага за активиране на връзката между кореновата чакра и земята, предпазвайки от недоброжелатели и негативни нагласи. Също така прочиства застоялата енергия във вашата среда.\r\n\r\nМного интересен камък, който пази от манипулации. Той принадлежи на гърлената чакра и чакрата на третото око. Кианитът ще ви даде сили да говорите честно, като същевременно да повишите вашето самочувствие и по този начин да балансирате вашите емоции и реакции, особено тогава, когато някой с отрицателна енергия се опитва да ви навреди. \r\n", "date": "2019.09.22", "title": "6 камъка срещу отрицателна енергия"}
{"url": "https://www.dnes.bg/notifikacii/2019/09/22/prodyljava-dramata-v-ovcha-kupel-myjyt-se-e-barikadiral-u-doma.423736", "text": "Инцидентът в столичния квартал \"Овча купел\", където 57-годишен мъж заплаши да застреля всички около себе си и се е барикадирал в апартамента си, все още не е приключил.\r\n\r\nПродължават опитите за безопасното извеждане на психичноболния мъж, който според лекарите от Спешна помощ страда от шизофрения.\nЕкипи на полицията са обезопасили периметъра, цяла нощ е имало и дежурни пред блока.\r\n\r\nС помощта на психолози бил направен опит за контакт с мъжа, казаха от МВР. Полицията засега не го е извела със сила, защото преговаря с него.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.09.22", "title": "Продължава драмата в \"Овча купел\", мъжът се е барикадирал у дома"}
{"url": "https://www.dnes.bg/notifikacii/2019/09/22/140-dushi-pylziaha-v-imeto-na-izkustvoto.423737", "text": "140 души направиха странен пърформанс, организиран от авангардиста Уилям Поуп Ел, и пълзяха на четири крака.\r\n\r\nДоброволците бяха избрани така, че да отразяват етническото и културно разнообразие на Града на небостъргачите. Участниците пълзяха по 3-километрова отсечка в Манхатън, съобщава БТА.\r\n\r\nЦелта на пърформанса била при общото пълзене, непознатите да се откажат от физическите си привилегии и да приемат с насмешка своя социален и политически статус.\r\n\r\nАвангардистът Поуп Ел е роден през 1955 година в Ню Джърси. Той е известен със своите солови пропълзявания в различни градски среди. Но при последната си масовка творецът стоя прав.\r\n\r\nПроцесията от пълзящи хора привлече вниманието на случайните минувачи, които се спираха да я гледат или я придружаваха за кратко по пътя й. Повечето от участниците носеха наколенки и спортна екипировка.", "date": "2019.09.22", "title": "140 души пълзяха в името на изкуството"}
{"url": "https://www.dnes.bg/mestni-izbori-19/2019/09/22/vili-vucov-iska-siderov-za-kmet-na-sofiia.423738", "text": "Гражданска инициативна група поиска лидерът на \"Атака\" Волен Сидеров да се кандидатира за кмет на София. \r\n\r\nПосочва се, че в групата има лица от сферите на културата, спорта, медицината, образованието, както и майки на малки деца.\r\n\r\nТе дойдоха на плащад \"Славейков\" лично да поискат кандидатурата на Сидеров и му пожелаха да защитава християнските ценности от либералната пропаганда, се казва в съобщение на \"Атака\".\r\n\r\nСред подкрепящите Сидеров са футболният треньор Велислав Вуцов, световноизвестният пианист акад. Атанас Куртев, проф. Красимир Опров, директорът на болницата в Ботевград - д-р Пламен Китанов, европейският вицешампион по бокс Благой Соколов, художникът Валентин Ангелов.", "date": "2019.09.22", "title": "Вили Вуцов иска Сидеров за кмет на София"}
{"url": "https://www.dnes.bg/eu/2019/09/22/iunker-sys-syjalenie-brexit-e-tragichen-moment-za-es.423739", "text": "Излизането на Великобритания от Европейския съюз, насрочено за 31 октомври, е трагичен момент за Европа, заявява председателят на Европейската комисия Жан-Клод Юнкер в интервю за испанския в. \"Паис\", цитирано от Франс прес.\n\r\nЮнкер, който напуска поста си точно на 31 октомври, отбелязва, че Brexit \"противоречи на хода на историята и на духа на бившия британски държавник Уинстън Чърчил, който на времето призоваваше за Съединени европейски щати\".\n\r\n\"Вярвам, че все още имаме възможност да постигнем споразумение с Лондон\", отбелязва председателят на ЕК, определяйки като \"конструктивна и отчасти положителна\" срещата си с британския премиер Борис Джонсън миналия понеделник в Люксембург.\n                    \n                    \n                \n                \n                \n                \r\nЖан-Клод Юнкер изразява съжаление, че комисията е решила да не се намесва през 2016 година, когато Великобритания организира референдум за напускане на ЕС и когато близо 52 процента от гласоподавателите подкрепиха това.\n\r\nТой припомня за \"кампания на лъжи и фалшиви новини\" преди референдума и допълва, че \"в комисията решихме да не се намесваме, по молба на Дейвид Камерън (премиер на Великобритания от 2010 до 2016 г. - бел. р.), а това беше голяма грешка\".\n\r\nФизическата граница с Ирландия ще се върне, ако Великобритания напусне Европейския съюз без споразумение, заяви по-рано днес председателят на Европейската комисия Жан-Клод Юнкер в ексклузивно интервю за телевизия Sky News, цитиран от БТА.\n\r\nЮнкер посочи, че не би искал да бъде архитект на излизане без сделка, но че Европейският съюз ще трябва да действа, за да защити здравето и сигурността на своите граждани.\n\r\nТой разкритикува депутатите, които \"забравят историята\" на мира в Ирландия, постигнат чрез споразумението от Разпети петък, като ги предупреди, че ако се възстанови физическата граница \"историята ще се върне незабавно\".\n\r\nВ интервюто Юнкер отхвърли твърдението, че ЕС би бил отговорен за връщането на насилието по време на конфликта между Северна Ирландия и Република Ирландия. Той подчерта, че \"ЕС по никакъв начин не е отговорен за каквито и да било последици от Brexit - това беше британско решение\".\n\r\n\"ЕС не напуска Великобритания, Великобритания напуска ЕС\", заключи Юнкер.", "date": "2019.09.22", "title": "Юнкер със съжаление: Brexit е трагичен момент за ЕС"}
{"url": "https://www.dnes.bg/balkani/2019/09/22/nad-60-trusa-registrirani-v-cherna-gora.423740", "text": "Над 60 труса са регистрирани в Черна гора за по-малко от 24 часа. След двете силни земетресения в Албания с магнитуд от 5,8 и 5,3 по скалата на Рихтер.\r\n\r\nСеизмологът Марин Чавелиш каза, че след силни земетресения е обичайно да има серия по-слаби вторични трусове, която ще продължи вероятно следващите няколко дни.\r\n\r\nТой съобщи, че след силното земетресение в Албания в следобедните часове с магнитуд 5,8 нов силен трус с магнитуд 4,8 е бил регистриран 7 минути след полунощ на същото място като предходния - на 34 километра западно от Тирана, в Адриатическо море.\r\n\r\nНай-малко пет земетресения са регистрирани тази нощ в Западните Балкани. В Албания трусовете е имало през цялата нощ.\r\n\r\nЗеметресение, продължило няколко минути, е събудило и гражданите в района на Тузла, Лукавац и Сребреник в Босна и Херцеговина.", "date": "2019.09.22", "title": "Над 60 труса регистрирани в Черна гора"}
{"url": "https://www.dnes.bg/akoshtete-vqrvaite/2019/09/22/kak-da-namalim-stresa-v-slujbata.423741", "text": "Картина с пейзаж на стената в офиса намалява стреса на служителите, съобщи в. \"Мейл он сънди\", позовавайки се на австралийски учени.\r\n\r\nДостатъчно е човек да погледа пейзажа само една минута, за да се успокои, на намалее напрежението, да изчезне умората.\r\nУчените от университета на Южна Австралия са работили с 91 души в различна среда - от университетски кампуси до болници. Те са измерили психологичното им състояние преди и след едномесечни тестове.\r\n\r\nРезултатите показват, че при наличието на картина с пейзаж на стената стресът намалява с до 40 процента.\r\n(БТА)", "date": "2019.09.22", "title": "Как да намалим стреса в службата?"}
{"url": "https://www.dnes.bg/eu/2019/09/22/idva-li-nachaloto-na-kvotite-za-migranti-v-es.423623", "text": "Може би скоро ще бъде сложен край на периода, в който спасените в Средиземно море мигранти биваха изолирани на кораби дни и седмици в морето, докато правителствата в Европейския съюз се карат коя да ги приеме. В понеделник Малта ще бъде домакин на среща на представители на Италия, Франция, Германия, Европейската комисия и финландското председателство на ЕС, на която ще се обсъжда потенциално ключово споразумение.\n\r\n\n\r\n\"Убеден съм, че можем да се споразумеем по механизъм за автоматично европейско преразпределяне\", каза в сряда френския президент Еманюел Макрон на среща в Рим с италианския премиер Джузепе Конте.\n                    \n                    \n                \n                \n                \n                \r\nГермания вече е казала, че може да приема една четвърт от мигрантите, спасени в морето. Очаква се Франция за поеме подобен дял, а може да постъпят и по-малки оферти от други страни в ЕС.\n\r\nАко има фиксирани квоти, може да се избегне необходимостта от \"ad hoc\" преговори за това кой да приеме пристигналите всеки път, когато плавателен съд със спасени мигранти наближи италианските или малтийските брегове - както ставаше през последните месеци.\r\n\"Не знам дали те ще постигнат сделка в Малта, но са налице всички условия за промяна в посоката на миграционната политика на ЕС\", казва експертът по миграция Марио Морконе. Според Морконе, бивш шеф на отдел в италианското министерството на вътрешните работи и настоящ ръководител на Италианския съвет за бежанците, коментарите на Макрон в Рим са \"окуражаващи\".\n\r\nКаквото и да бъде договорено в Малта, то вероятно ще бъде предложено за одобрение на срещата на вътрешните министри на блока в Люксембург следващия месец. Макрон говори и за необходимостта от повече солидарност между страните членки и подкрепи отдавнашното искане на Италия страните, които отказват да помогнат в миграцията, да понасят финансови наказания. \"Всички държави трябва по един или друг начин да участват в европейската солидарност или да бъдат наказване финансово\", каза Макрон.\n\r\nПървата мишена ще бъде Вишеградската група - Полша, Унгария, Словакия и Чехия, която се облагодетелства значително от фондове на ЕС и може да бъде заплашена с орязването им. Тази идея не е нова и очаквано бе посрещана с твърда съпротива от вишеградските лидери и особено от унгарския премиер Виктор Орбан, непоколебим антиимигрантски хардлайнер.\r\nДруг препъникамък е обхватът на проекта за споразумение от Малта. Както стоят сега нещата, той може да изключва т.нар. икономически мигранти, както и мигрантите, пристигнали сами на италианския бряг, тоест, без да бъдат засечени преди това от неправителствена организация, военния флот или бреговата охрана.\n\r\nТъй като тези категории са преобладаващото мнозинство от пристигналите по море в Италия, има риск предложената схема за преразпределение да не помогне много за намаляване на бремето за Италия. Матео Вила, експерт по миграция в Института за изследване на международната политика, е пресметнал, че сред 8104-мата мигранти, пристигнали в Италия до средата на септември, броят на отговарящите на изискванията за преразпределяне е между 269 и 1210.\n\r\nИкономически мигранти са хора, които се преместват в друга страна в търсене на по-добри условия на живот, а не заради война или преследвания. Обикновено те нямат право на убежище и трябва да бъдат репатрирани, което е скъпо и трудно. Често мигрантите минават в нелегалност, за да не бъдат върнати у дома, или страните, от които произхождат, не искат да ги приемат обратно. Ако сделката от Малта изключи икономическите мигранти, няма да има напредък в сравнение с последните предложения за солидарност в ЕС и \"това ще бъде истинско разочарование\", казва Морконе.\n\r\nОт друга страна, някои може да оспорят необходимостта от сделка, която да помогне на Италия и Малта, имайки предвид, че напливът към Испания и Гърция е много по-голям натиск. По данни на агенцията за охрана на границите на ЕС Фронтекс, огласени в понеделник, Валета и Рим трябва да се справят с около 6500 пристигнали през първите осем месеца на 2019 г. в сравнение с близо 15 хиляди в Испания и над 38 хиляди в Гърция и Кипър.\n\r\nНо да се помогне на Италия вече е повече политически въпрос. До миналия месец главният политически играч в страната бе крайнодесният вътрешен министър Матео Салвини, който създаваше криза в целия ЕС всеки път, когато кораб на благотворителна организация се опитваше да влезе в италианско пристанище. Сега Салвини не е в играта, след като остана в опозиция заради правителствената криза, която през август сам предизвика с надежда за предсрочни избори. Новото правителство в Рим се надява сега да покаже, че Италия може да получи по-добри оценки от Брюксел, като играе деликатно и се е отказала от антиевропейската реторика.\n\r\n\"Без националист като Салвини във вътрешното министерство е ясно, че можем да започнем отново и да престартираме дискусиите в Европа\", казва Морконе.\n\r\n/БТА/", "date": "2019.09.22", "title": "Идва ли началото на квотите за мигранти в ЕС?"}
{"url": "https://www.dnes.bg/sport/2019/09/22/jena-v-dynoto-na-transfera-na-despodov-v-kaliari.423742", "text": "Скандално изказване направи румънският мениджър Джовани Бекали за преминаването на Кирил Десподов в Каляри от ЦСКА през зимата.\r\n \r\nТой разкри, че сардинците са имали намерение да купят Янис Хаджи, който е изгряващата звезда на румънския футбол и беше продаден за 4 млн. евро на белгийския РК Генк. \r\n \r\nВ последния момент обаче лично се е намесил собственикът на \"червените\" Гриша Ганчев, който по думите на импресариото се примолил на съпругата на президента на италианския клуб да бъде предпочетен Десподов. И успял, защото тя била българка. \r\n\r\n", "date": "2019.09.22", "title": "Жена в дъното на трансфера на Десподов в Каляри"}
{"url": "https://www.dnes.bg/index/2019/09/22/ekzistencialna-kriza-s-avtomobilite-trevoji-germaniia.423751", "text": "Американските производители на автомобили удариха дъното пред обществеността през 2008 г., когато директорите им отидоха във Вашингтон да молят за спасителни програми, а в столицата те пристигнаха с частните си луксозни самолети, припомня Bloomberg.\n\r\nСега е ред на германската автомобилна индустрия да изпитва трудности, през каквито преминаха американските компании General Motors и Chrysler преди близо 10 години. Броят на произведените превозни средства в Германия се е понижил с 12% през тази година, а износът бележи спад от 14% заради търговската война и намаляването на продажбите на автомобили в Китай, . \n                \n                \n                \r\nПрез първите 8 месеца на 2019 г. европейските продажби на автомобили са намалели с 3%. Очакванията са търсенето да остане слабо и през следващите години. Поради това германският доставчик на автомобилни части Continental не изключва възможността за съкращения на служители.\n\r\nЦелта на автомобилното изложение във Франкфурт през септември беше да даде трибуна на могъщата германска автомобилна индустрия да представи плановете си за производство на повече електрически автомобили. Но голяма част от международните автопроизводители избраха да стоят настрани, за да спестят пари. Бившият директор на Opel\\Vauxhall Карл-Томас Нюман определи събитието като \"голям провал\".\r\nМеждувременно големи играчи в бранша като Mercedes, BMW и Volkswagen бяха обвинени от протестиращи за повече мерки в борбата с климатичните промени, че разчитат прекалено много на двигатели на бензин и дизел.\n\r\nГерманската автомобилна индустрия осигурява над 800 хил. работни места в страната и отговаря за голяма част от производството и износа. През годините предходните правителства са се борили да освобождават индустрията от тежки регулации. Но сега ситуацията изглежда малко по-различна.\n\r\nСкандалът с дизеловите емисии на Volkswagen накара политиците да следят по-строго компании, които поставят печалбата си пред здравето на хората. Освен това обществото в Германия стана добре информирано относно ролята на автомобилната индустрия в климатичните промени.\n\r\nСредните емисии от новите автомобили са се увеличили през 2018 г. за втора поредна година, предимно заради продажбите на SUV модели. Това е една от причините Германия да не изпълни целта си за ограничаване на замърсяването на въздуха през 2020 г. Пътническите автомобили генерират близо 11% от парниковите емисии на страната.\n\r\nЕвропейският съюз въведе по-строги правила за отделянето на вредни емисии, като глобите са солени.\n\r\n\n\r\nНе е изненада, че не може всички да са доволни от правителството и автомобилните компании заради поляризираните мнения. Общественото недоволство в страната срещу климатичните промени е високо, а голяма част от германците изпитват силна привързаност към големите автомобили. Карането на колело и използването на услуги за споделени услуги с автомобили се превърна в алтернатива в градове като Берлин. Но все пак има граждани, които предпочитат да карат личен автомобил, като в същото време високата цена на електромобилите ограничава тяхното по-масово разпространение.\n\r\n", "date": "2019.09.22", "title": "Eкзистенциална криза с автомобилите тревожи Германия"}
{"url": "https://www.dnes.bg/obshtestvo/2019/09/22/hroniki-na-nezavisimostta-otnosheniiata-ni-s-avstro-ungariia.423754", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПочти цялото лято на 1908 година княз Фердинанд прекарва във Виена. Там той търси подкрепа от Австро-Унгария за промяна на статута на страната ни от васална в суверенна. Последната му среща е с император Франц Йосиф на официална вечеря. Двамата се разбират, че България първа ще обяви независимост, а след това Австро-Унгария ще анексира Босна и Херцеговина. \n\n\n\n\r\nДвете страни са заинтересовани да действат заедно. През 1908 изтича срокът от 30 години, в които Австро-Унгария може да управлява османската провинция Босна и Херцеговина. След това трябва да я върне на Турция.\n                    \n                    \n                \n                \n                \n                \r\nИнтересно е, че този път князът и правителството не разчитат само на подкрепата на Австро-Унгария. Русия също е предупредена за намеренията на българските власти, обяснява проф. Веселин Янчев от Историческия факултет на СУ \"Климент Охридски\".\n\r\nКъсно вечерта на 21 септември 1908 година княз Фердинанд се връща от Виена в България. Той пристига с яхтата \"Хан Крум\" на пристанището в Русе. Там го очаква цялото българско правителство, начело с министър-председателя Александър Малинов. \n\r\nРешението е, независимостта да бъде обявена в църквата \"Св. 40 мъченици\" във Велико Търново. И така да се направи връзка между Втората и Третата българска държава.\n\r\nТърновци са знаели, че в града им ще се случи нещо от изключителна важност, но не са подозирали, че тогава ще бъде прочетен Манифестът на Независимостта. Те по скоро са очаквали да чуят важни новини за съдбата на \"Източните железници\", обяснява Тодорка Неделева, историк от Регионалния исторически музей – Велико Търново.\n\r\n", "date": "2019.09.22", "title": "Хроники на Независимостта: Отношенията ни с Австро-Унгария"}
{"url": "https://www.dnes.bg/mestni-izbori-19/2019/09/22/ot-vmro-viarvat-djambazki-ima-realni-shansove-v-bitkata-za-kmet.423759", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДепутатът от ВМРО и кандидат за кмет на Велико Търново доц. Милен Михов категорично заяви, че Ангел Джамбазки има реални шансове за победа в столицата на местния вот. \n\"От ВМРО отчитаме факта, че прекалено преекспонираме името му. Но това е най-добрият ни кандидат за София. Той познава добре проблемите на столицата\", уточни Михов в предаването \"Опорни хора\" на телевизия Bulgaria ON AIR.\r\n\r\nПо думите му от ВМРО не са мислили за вариант, в който настоящият евродепутат да не бъде на балотаж и кого биха подкрепили в такъв случай.", "date": "2019.09.22", "title": "От ВМРО вярват: Джамбазки има реални шансове в битката за кмет"}
{"url": "https://www.dnes.bg/notifikacii/2019/09/22/kamion-se-vriaza-v-pazar-v-kitai-10-dushi-zaginaha.423760", "text": "Десет души загинаха, най-малко 16 са ранени в Централен Китай, след като камион, изгубил контрол, се вряза в хората на оживен пазар, съобщиха китайски медии, цитирани от ДПА.\r\n\r\nШофьорът на превозното средство е арестуван след инцидента в Хуаншъ, провинция Хунан. Води се разследване.\r\n\r\nВероятно шофьорът е изгубил контрол над превозното средство по стръмен път близо до пазара. Хонконгското издание \"Саут Чайна морнинг пост\" цитира полицай, според когото спирачките на превозното средство може да са отказали.\r\n", "date": "2019.09.22", "title": "Камион се вряза в пазар в Китай, 10 души загинаха"}
{"url": "https://www.dnes.bg/sport/2019/09/22/loko-plovdiv-razbi-bezideen-beroe-i-zae-tretoto-miasto.423767", "text": "Локомотив (Пловдив) победи категорично Берое с 3:0 в среща от 10-ия кръг на efbet Лига.\r\n\r\nПловдивчани категорично бяха по-добрия отбор на терена и спечелиха след голове на Георги Илиев, Бирсент Карагарен и Ален Ожболт.\r\nС победата \"смърфовете\" заеха третото място в класирането, а Берое записа пореден разочароващ двубой тази есен под ръководството на Алесандър Томаш.\r\n", "date": "2019.09.22", "title": "Локо Пловдив разби безидеен Берое и зае третото място"}
{"url": "https://www.dnes.bg/obshtestvo/2019/09/22/22-septemvri-1908-g-da-jivee-svobodna-i-nezavisima-bylgariia.423735", "text": "\nНа 22 септември 1908 г. Независимостта на България е провъзгласена с Манифест, който цар Фердинанд І прочита в двора на църквата \"Св. 40 мъченици\" в старопрестолния град Търново.\n\r\nПровъзгласяването на независимостта на България е политически акт, извършен от правителството на Александър Малинов. С него се отхвърля васалната зависимост на България от Османската империя, наложена й от Берлинския договор, сключен през 1878 г.\r\n   \r\nБългария отново се появява на картата на Европа след петвековно османско владичество.\n\r\nКняз Фердинанд прочита манифеста за обявяването на независимостта и се отслужва молебен за благоденствието на българската държава. След това министър-председателят Малинов прочита отново манифеста на историческия хълм Царевец пред събралото се хилядно множество.\n                    \n                    \n                \n                \n                \n                \r\nПровъзгласяването на независимостта не само е голям успех за българската дипломация, но и след него васалното княжество започва да се нарича царство България, а българският владетел вече се титулувал - цар. \n\r\nДеликатната ситуация, която настъпва след нарушаването на Берлинския договор e успешно разрешена. Първо била спечелена Британската империя, която поставя условието - да започнат преговори между българското правителство и Високата порта.\r\nПреговорите започват веднага и българската делегация е водена от Андрей Ляпчев. По време на тях Високата порта иска България да плаща голям данък, тогава в качеството си на министър-председателят Малинов заявява, че независимост не се откупува, дори се стига се до частична мобилизация на българската армия.\n\r\nРусия не желае военен конфликт на Балканите и се заема да посредничи в преговорите. Тя се съгласява да опрости дълга на Османската империя, останал още от Руско-турската война от 1877-78 г., в замяна на което Високата порта се отказва да иска обезщетение от България и признава независимостта й. \n\r\n\n\r\n\n\r\nВинаги миролюбив, Моят Народ днес копнее за своя културен и икономически напредък; в това направление нищо не бива да спъва България; нищо не треба да пречи за преуспяването ѝ. Такова е желанието на Народа Ми, такава е неговата воля - да бъде според както той иска.\n\r\nБългарският народ и Държавният му глава не могат освен еднакво да мислят и едно да желаят.\n\r\nФактически независима, държавата Ми се спъва в своя нормален и спокоен развой от едни узи, с формалното разкъсване на които ще се отстрани и настаналото охлаждение между България и Турция.\n\r\nАз и Народът Ми искрено се радваме на политическото възраждане на Турция. Тя и България - свободни и напълно независими една от друга, ще имат всички условия да създадат и уякчат приятелските си връзки и да се предадат на мирно вътрешно развитие.\n\r\nВъодушевен от това свето дело и за да отговоря на държавните нужди и народното желание, с благословението на Всевишния провъзгласявам съединената на 6 септемврий 1885 година България за независимо Българско Царство и заедно с народа си дълбоко вярвам, че този Ни акт ще намери одобрението на Великите Сили и съчувствието на целия просветен свят.\n\r\nДа живее свободна и независима България!\n\r\nДа живее Българският Народ!\n\r\nИздаден в древната столица Велико Търново на 22 септември 1908 год., двадесет и втората година от Нашето царуване\n\r\nФердинанд I\n\r\n\r\n\n\r\nМинистър Председател и Министър на Обществените Сгради, Пътищата и Съобщенията: Ал. Малинов; Министър на Външните Работи и на Изповеданията: Ст. Паприков; Министър на Вътрешните Работи: М. Такев; Министър на Народното Просвещение: Н. Мушанов; Министър на Финансите: Ив. Салабашев; Министър на Правосъдието: Т. Кръстев; Министър на Войната: генерал Д. Николаев; Министър на Търговията и Земледелието: А. Ляпчев ", "date": "2019.09.22", "title": "22 септември, 1908 г.: Да живее свободна и независима България!"}
{"url": "https://www.dnes.bg/index/2019/09/22/lekciia-pred-11-000-sloveniia-ni-izhvyrli-ot-evropeiskoto-po-voleibol.423714", "text": "Словения направо ни прегази на европейското първенство по волейбол пред 11 000 фенове. Българският национален отбор приключи с участието си, след като допусна тежка загуба от Словения с 1:3 (27:25, 17:25, 16:25, 17:25).\n\r\nИграчите на селекционера Силвано Пранди съумяха да поведат в резултата в \"Арена Стожице\" в Любляна след като губеха с 21:24. Силно започнахме и втория гейм, в който поведохме с 6:2. Последва неочакван срив, който доведе резултата до 10:6, след което на полето силно играеха единствено домакините.\n\r\nЗа Словения това бе първа победа срещу България през този век, като до тази вечер двата тима се бяха сблъсквали 3 пъти - всички завършвали с успех по 3:0 за \"лъвовете\".\n                \n                \n                \r\nТака България отпада от Евро 2019 и отбелязва тъжен край на годината след неуспеха в олимпийската квалификация във Варна преди месец. На първенството на континента бихме Румъния, Гърция и Португалия, загубихме от Италия, Франция и от домакините.\n\r\nНа 1/4-финалите Словения ще се изправи срещу Русия, след като \"Сборная\" не остави шансове на Гърция и спечели с класическото 3:0 гейма (25:16, 25:15, 25:16) двубоя от осминафиналната фаза.\r\n ", "date": "2019.09.22", "title": "Лекция пред 11 000: Словения ни изхвърли от европейското по волейбол"}
{"url": "https://www.dnes.bg/index/2019/09/22/myj-s-shizofreniia-strelia-v-stolichniia-kv-ovcha-kupel-chuli-se-5-izstrela.423716", "text": "57-годишен мъж се барикадира в апартамента си, след като заплашвал с пистолет жители в столичния квартал \"Овча купел\". \r\nТой вдигна на крак полиция и Спешна помощ, като сигналът постъпил малко след 21:30 часа снощи.\r\n\r\nМъжът заплашил да застреля всички около себе си. По информация на Спешната помощ той страда от шизофрения.\r\n\r\nНа място са дошли линейка, екип от психолози и спецчасти. Малко преди полунощ се чули 5 изстрела, по неофициална мъжът е бил сам в апартамента си, съобщава bTV.\r\n\r\nПрез цялата нощ на пост пред входа на жилищния блок са дежурили двама полицаи.", "date": "2019.09.22", "title": "Мъж с шизофрения стреля в столичния кв. \"Овча Купел\", чули се 5 изстрела "}
{"url": "https://www.dnes.bg/obshtestvo/2019/09/22/chestvame-111-godini-ot-obiaviavaneto-na-nezavisimostta.423715", "text": "Велико Търново ще е центърът на националните чествания, посветени на 111 години от обявяването на Независимостта. \n\r\nНачалото ще бъде поставено в 8:00 часа с Божествена света Литургия, оглавена от Негово високопреосвещенство Великотърновски митрополит Григорий, в историческата църква \"Св. 40 мъченици\".\n\r\nИсторическа възстановка в двора на църквата ще пресъздаде прочитането на царския манифест за Независимостта. \n\r\nС военен ритуал в 10:30 ч. едновременно на крепостите Царевец и Трапезица ще бъде издигнато националното знаме. След това кметът на Велико Търново Даниел Панов и официалните гости ще произнесат слова.\n\r\nВенци и цветя ще бъдат положени пред Пирамидата на Независимостта. Следва шествие до паметника \"Майка България\", а пред сградата на общината ще има спектакъл на военните духови оркестри и концерт на любителски формации. \n                    \n                    \n                \n                \n                \n                \r\nВ 14:00 ч. започва безплатният екскурзоводски тур \"По стъпките на българската държавност\". Обиколката включва църквите в квартал \"Асенов\". През целия ден входът за крепостта \"Царевец\" и храма \"Св. Четиридесет мъченици\" ще бъде свободен.\n\r\nВ 17:00 ч. на сцената пред общината започва празничният концерт на Николина Чакърдъкова, а час по-късно по главната улица ще се извие традиционното голямо търновско хоро.\n\r\nВ 19:00 ч. на площад \"Цар Асен\" ротите на Националния военен университет \"Васил Левски\" ще демонстрират строеви хватки с оръжие, а вечерното небе над Царевец ще бъде обагрено в различни цветове по време на тържествената заря - проверка. \n\r\nВ 20:15 ч. е излъчването на Аудио-визуалния спектакъл \"Царевград Търнов - звук и светлина\".\n\r\nВъв връзка с програмата за отбелязване на Независимостта, затворени за движение ще бъдат няколко улици в града. От 8:30 ч. до 13:30 ч. ще бъде ограничен трафикът по улиците \"Св. Климент Охридски\", \"Никола Пиколо\", \"Иван Вазов\", \"Стефан Стамболов\", \"Независимост\", \"Васил Левски\", включително и площад \"Цар Асен I\".\n\r\nСлед 13:00 ч.трафикът в старата част ще бъде пуснат, но главната улица \"Васил Левски\" ще остане затворена до 19:00 ч. След 18:00 ч. площадът пред крепостта \"Царевец\" отново ще бъде ограничен за движение заради вечерната част от празничната програма. Движението ще бъде пуснато след 21:30 ч.\r\nС церемонии по издигане на националния флаг, благодарствени молебени и тържествени ритуали пред паметниците на героите, загинали по бойните полета, 22 септември се отбелязва също в Стара Загора, Хасково, Ямбол, Плевен, Казанлък, Асеновград, Белене, Свищов, Шумен, Сливен, Горна Оряховица, Благоевград, Враца, Чирпан, Елин Пелин, Сандански.\n\r\nВ Казанлък военният духов оркестър на 61-ва механизирана бригада ще изнесе тържествен концерт.\n\r\nВ Русе, в тържествените прояви, ще участват военнослужещи от формирования на Сухопътните войски и ВВС.\n\r\nВъв Варна, от 9:30 ч., започва ритуалът по тържествено издигане на националното знаме и молебен за България - на площад \"Независимост\", пред сградата на Окръжния съд. Участват представителен духов оркестър и почетен караул. От 18:30 ч. започва концерт на представителния духов оркестър на военноморските сили - на входа на Морската градина.\n\r\nВ Бургас, от 9:30 ч. започва ритуал по тържествено издигане на националното знаме - пред община Бургас, на площад \"Атанас Сиреков\", с участието на представителни части. Следва ритуал по полагане на венци и цветя на паметника на 24-ия черноморски полк пред Военния клуб в града.", "date": "2019.09.22", "title": "Честваме 111 години от обявяването на Независимостта"}
{"url": "https://www.dnes.bg/football/2019/09/22/inter-pobedi-milan-oglavi-klasiraneto-v-italiia.423719", "text": "Интер продължи победния си ход в Италия и надви с 2:0 при визитата на градския съперник Милан на \"Сан Сиро\". \n\r\nВ този мач отборът на Антонио Конте показа по-голямо желание за успех и в крайна сметка заслужено се поздрави с трите точки.\n\r\nПобедата дойде след гол на Брозович, който се разписа в 49-ата минута, като се наложи и системата VAR да се намесва, за да потвърди, че попадението е редовно и няма засада, и на Лукаку с глава в 78-ата минута. \n\r\nНа два пъти гредите спасяваха Милан, в края на мача страничния стълб уцели и защитникът на Милан Тео. \n\r\nТака след този мач \"нерадзурите\" са лидери в класирането след 12 точки, след 4 изиграни кръга, докато техният противник е на 9-ото място в таблицата с актив от едва 6 точки.\n                    \n                    \n                \n                \n                \n                \r\nТова е и трети пореден успех за Интер над Милан в шампионата.\n\r\n", "date": "2019.09.22", "title": "Интер победи Милан, оглави класирането в Италия"}
{"url": "https://www.dnes.bg/notifikacii/2019/09/22/myj-se-vriaza-s-kolata-si-v-djamiia-vyv-frenski-grad.423717", "text": "Мъж са вряза снощи с автомобила си във входа на Голямата джамия в град Колмар, Източна Франция. При инцидента само той е бил ранен, а полицията го задържа, съобщава БТА.\r\n\r\nПрокурорката на Колмар Катрин Сорита-Минар каза, че мъжът се е самонаранил с хладно оръжие и е закаран в болница, тъй като се нуждае от хирургическа интервенция.\r\n\r\nТой ще бъде прегледан от психиатър възможно най-скоро, посочи прокурорката и отбеляза, че според първото й впечатление той изглежда има психически проблеми.\r\n\r\nОчевидци твърдят, че човекът викал \"Аллах е велик\" на арабски, но тази информация не е потвърдена, каза Сорита-Минар и обясни, че той ще бъде задържан и разпитан веднага, щом е възможно.\r\n\r\nПрокурорката каза, че автомобилът е бил претърсен, а регионалният вестник \"Елзас\" съобщи, че сапьорите не са открили в него експлозив. ", "date": "2019.09.22", "title": "Мъж се вряза с колата си в джамия във френски град "}
{"url": "https://www.dnes.bg/balkani/2019/09/22/blizo-70-dushi-sa-postradali-pri-trusovete-v-albaniia.423718", "text": "\nДесетки хора са получили леки наранявания при земетресението в западната част на Албания, предаде Асошиейтед прес, като се позова на властите.\r\n\r\nТрусът с магнитуд 5,8 е било с епицентър на 13 километра северно от град Дуръс, заяви министерството на отбраната, като цитира Института по геонауки, енергетика, води и околна среда.\nТо е било усетено главно по западното крайбрежие на Албания и е било последвано от вторичен трус с магнитуд 5,3.\r\n\r\nОчевидци в Дуръс и столицата Тирана съобщиха за повредени домове и временно спиране на електричеството.\r\n\r\nЗдравният министър Огерта Манастирлиу каза, че по първоначални данни са пострадали най-малко 68 човека, но няма тежко ранени. Те са приети в болници в Дуръс и Тирана.\r\n\r\nЗаради земетресението министър-председателят Еди Рама отмени своето пътуване за годишната сесия на Общото събрание на ООН в Ню Йорк.\r\n(БТА)", "date": "2019.09.22", "title": "Близо 70 души са пострадали при трусовете в Албания"}
{"url": "https://www.dnes.bg/stranata/2019/09/22/vremeto-dnes-slynchevo-gradusite-stigat-do-26.423720", "text": "Днес ни очаква слънчев ден, ще се появи слаб южен вятър и с него ще започне затопляне. \n\r\nМаксималните температури ще бъдат между 21° и 26°, в София около 23°, сочи прогнозата на Националния институт по метеорология и хидрология. Атмосферното налягане е значително по-високо от средното за месеца. \n\r\nПо Черноморието също ще е слънчево, максималните температури ще са между 19° и 22°, температурата на морската вода е 22-23°. \n\r\nНад планините ще бъде слънчево и по-топло. Ще духа слаб югозападен, по най-високите части – запад-северозападен вятър. Максимална температура на 1200 метра – около 18°, на 2000 метра – около 11°. \n                    \n                    \n                \n                \n                \n                \r\nВ понеделник денят също ще започне със слънце, но от запад облачността ще се увеличи и към вечерта и през нощта срещу вторник на отделни места ще превали. Максималните температури ще се повишат още малко, в повечето места ще бъдат между 23 и 28 градуса.\n\r\nВъв вторник ще преобладава облачно време, с превалявания, на повече места и повече като количество - в следобедните часове в западната половина от страната. Минималните температури ще са по-високи, дневните слабо ще се понижат. По-късно вятърът ще се ориентира от север-северозапад, в Източна България - от североизток и с него ще проникне по-хладен въздух.", "date": "2019.09.22", "title": "Времето днес: Слънчево, градусите стигат до 26"}
{"url": "https://www.dnes.bg/balkani/2019/09/22/bylgarin-zagina-v-planinata-olimp-padnal-v-skalen-procep.423721", "text": "Българин е загинал в планината Олимп, инцидентът е станал вчера в местността Louki tou Stefaniou.\r\n\r\nАлпинистът е паднал в скален процеп в рисков терен, съобщава Гръцката спасителна служба, цитирана от БНР. При падането травмата е била фатална, спасителите са открили нашия сънародник вече починал.\r\n\r\nПовече от пет часа е продължила мащабната спасителна операция, в която са се включили и екипи на пожарната от района на Литохоро.\r\n\r\nНе се посочва възрастта и името на починалия планинар. Не се знае още дали е изкачвал сам или в група с други катерачи.\r\n\r\nМястото, където е намерен, е много рисковано и опасно, коментират познавачи на района.", "date": "2019.09.22", "title": "Българин загина в планината Олимп, паднал в скален процеп"}
{"url": "https://www.dnes.bg/world/2019/09/22/kolumbiia-iska-mejdunarodni-sankcii-sreshtu-venecuela.423722", "text": "Колумбийският президент Иван Дуке призова за съгласувани международни санкции срещу Венецуела, така че подкрепата на нейния президент Николас Мадуро за колумбийските бунтовници и наркотрафиканти да не дестабилизира повече Латинска Америка, предадоха Ройтерс и БТА.\n\r\nДуке, който обвинява Мадуро, че дава убежище на бойци от демобилизираната сега колумбийска партизанска групировка ФАРК и все още действащата Армия за национално освобождение, сравни венецуелския ръководител с бившия сръбски президент Слободан Милошевич, който беше изправен пред правосъдието за военни престъпления при конфликтите, дестабилизирали Балканите.\n\r\n\"Трябва да проучим колективни санкции и действия, така че на заплахата от закрилата на Венецуела за тероризма на нейна територия да се сложи край\", заяви Дуке пред Ройтерс, преди да замине за заседанието на Общото събрание на ООН в Ню Йорк.\n                    \n                    \n                \n                \n                \n                \r\n\"Международната общност трябва да осъзнае, че на диктатурата скоро трябва да се сложи край, тъй като хуманитарната трагедия в добавка към укрепването на диктаторски режим, съжителстващ с наркокартели и тероризъм, е заплаха за цялото западно полукълбо и за стабилността по света\", отбеляза той.\n\r\nМадуро обвинява Колумбия, че се готви да нападне Венецуела и многократно я предупреди да не извършва съгласувана с американското правителство инвазия.\n\r\nДуке каза, че латиноамериканските страни може да се позоват на Междуамериканския договор за взаимна помощ (ТIAR) срещу Мадуро. Съгласно договора нападение срещу една от подписалите го страни се смята за нападение срещу всички страни.", "date": "2019.09.22", "title": "Колумбия иска международни санкции срещу Венецуела"}
{"url": "https://www.dnes.bg/notifikacii/2019/09/22/pochina-hotelskiiat-magnat-baryn-hiltyn.423723", "text": "На 91 години почина хотелският магнат Барън Хилтън, предаде Асошиейтед прес, като се позова на близките му.\r\n\r\nМагнатът, основател на Американската футболна лига и първи собственик на отбора по американски футбол \"Лос Анджелис чарджърс\", е починал в четвъртък от естествена смърт в дома си в Лос Анджелис, съобщи семейството му.\n\nУилям Барън Хилтън, роден в Далас през 1927 г., разширява създадената от баща му Конрад верига от хотели и през 30-годишното си управление като главен изпълнителен директор я превръща в лидер в бранша.\r\n\r\nПрез 2007 г. американската корпорация \"Блекстоун груп\" купи 2800-те хотела от международната верига, в това число известният \"Уолдорф Астория\", за 26 милиарда долара.\r\n\r\nБарън Хилтън има осем деца, 15 внуци и четирима правнуци.", "date": "2019.09.22", "title": "Почина хотелският магнат Барън Хилтън"}
{"url": "https://www.dnes.bg/zvezdi/2019/09/22/razkriha-djuliana-gani-v-maskiraniiat-pevec.423724", "text": "Силиконката Джулиана Гани приключи участието си в поредното родно риалити. Тя бе част от шоуто \"Маскираният певец\" и пя с маската на Коконата.\r\n\r\nТя се изяви на сцената с песента Justify My Love на Madonna.\r\n\r\nСлед като свали маската си, тя сподели: \"Най-трудно за мен беше да опазя тайната, че съм в седмия месец\".\r\n\r\nТрима от детективите – Ники Кънчев, Мария Илиева и Гала, успяха да разкрият кой се крие под маската на Коконата, като ключов елеменет се оказа гласът й.", "date": "2019.09.22", "title": "Разкриха Джулиана Гани в \"Маскираният певец\""}
{"url": "https://www.dnes.bg/obshtestvo/2019/09/22/borisov-gordeem-se-s-dneshniia-praznik.423725", "text": "\"Честит празник! Обявяването на независимостта е едно смело и значимо събитие, с което българският народ се гордее!\".  тези думи започна своят поздрав премиерът Бойко Борисов по повод 111 години от обявяването на независимостта на България.\n\r\n\"Постижение, сложило край на дългия път към националното освобождение, за което много достойни българи са се борили. 111 години след този смел политически акт, ние продължаваме развитието на страната ни по европейски, следвайки идеалите за свобода и независимост. Нека да бъдем по-уверени в нашите възможности и по-единни в нашите действия, както са били нашите достойни предци\", написа Борисов във Facebook.", "date": "2019.09.22", "title": "Борисов: Гордеем се с днешния празник"}
{"url": "https://www.dnes.bg/mestni-izbori-19/2019/09/22/fandykova-za-postijeniiata-greshkite-remonta-na-grafa.423726", "text": "С премиера Бойко Борисов водим разговори, обсъждаме и взимаме решения. Говорим за ситуацията, за това, което сме постигнали и за възможностите за развитие на града. Моите условия като кандидат за кмет на София винаги са свързани с проектите за развитието на града. Никога средствата не идват даром. Трябва много да се работи, да се подготвят проекти и да се защитават и г-н Борисов отлично знае това, заяви столичният кмет Йорданка Фандъкова пред Нова тв.\n\r\nТя заяви, че застава пред хората с готови проекти за развитие на София, зад които стои много работа и ясни източници на финансиране. \n\r\n\"Опитът винаги е полезен, както положителният, така и пропуските стига да си взимаме поука и да знам как да коригираме работата си. За 10 години винаги се допускат грешки. Хората не очакват оправдания, а очакват да дадем решенията и да поправяме тези грешки и да вървим напред. Заставам пред хората с готови проекти, зад които стои много работа и ясни източници на финансиране\", каза тя.\n                    \n                    \n                \n                \n                \n                \r\n\"Реконструкцията на ул. „Граф Игнатиев“ беше абсолютно необходима. Хората помнят как изглеждаше улицата. Днес трамвая се движи по-тихо в нормите на шума. Плочките преди бяха разбити. Беше ми неудобно, като минавах по тази улица. Направихме няколко грешки. Изпълнителите поеха ангажимент да изпълнят проекта 2 пъти по-бързо от предвиденото в проекта. Обявихме го така, хората имаха очаквания, но стана ясно, че това не е възможно. Подменяха се водопроводи и това създаде проблеми. Днес улицата изглежда по друг начин. Създадоха се неудобства, но днес има резултат\", каза още кметът.\n\r\nПо думите ѝ освен грешките, има и сериозни резултати в промяната на града в последните 10 години. \n\r\nКметът допълни, че градският транспорт е бил сред приоритетите и всички усилия дали резултат.\n\r\n\"Аз дойдох с два автобуса на градския транспорт. Днес движението е по-спокойно. Историческият център е затворен. За пореден път София се включва в инициативата Ден без автомобили. Целта е да обърнем внимание на алтернативите за движение – за това, че можем да оставим автомобилите и да използваме градски транспорт. Автобусите са нови, удобни и достъпни. Миналата година сменихме автобусите на линия 84 с газови от най-висок екологичен клас. Подменихме 90% от автобусите в движение. Това е реалната стъпка към по-чистата околна среда\", посочи тя.\n\n\nПо думите ѝ днес София ще отдаде дължимото на хората, които са постигнали Независимостта. От 11.00 часа на пл. \"Александър Първи\" ще се проведат честванията по повод 111 години от обявяването на Независимостта.\r\n\"ГЕРБ е в кондиция и това показаха и резултатите последните избори за Европейски парламент. Основният опонент в тази кампания, която все още не е започнала, но има ясни индикации за това, е популизмът и лъжите манипулациите. В последните седмици г-жа Мая Манолова, може би заради недостатъчна компетентност, има твърдения, които не са верни. Говореше се за обявяването на процедури, които се обявяват само заради изборите. Процедури за важни дейности за града\", посочи тя. \n\r\nСпоред нея има твърдения, които целят манипулиране на хората и спиране на развитието на града.\n\r\n\"Има теми, с които никога не трябва да се прави пиар. Работя с организации на хора с различни проблеми и познавам много от тях много преди да дойна в Столична община. По темата за проблемите и трудностите за придвижване трябва да се работи. Започнахме строителство на асансьори в старите станции на метрото, в които такива нямаше, но и на подлези. Всички обекти, които изграждаме, са със скосени тротоари и възможности за достъпност. В много училища направихме асансьори. Всички нови сгради имат такива. Преди да дойда имаше 3 училища с достъпност\", посочи тя.", "date": "2019.09.22", "title": "Фандъкова за постиженията, грешките, ремонтa на \"Графа\""}
{"url": "https://www.dnes.bg/sofia/2019/09/22/stotici-motoristi-na-noshtno-shestvie-v-sofiia.423727", "text": "\n\r\nАтракция с дъх на бензин. Така може накратко да се опише превърналото се в традиция нощно шествие на мото от групата Sofia Riders.\r\n\r\nТази година над 3000 мотористи яхнаха своите машини и гастролираха по софийските улици.\r\n\r\nМотошествието се провежда със съдействието на СДВР и Столична община.", "date": "2019.09.22", "title": "Стотици мотористи на нощно шествие в София"}
{"url": "https://www.dnes.bg/football/2019/09/22/koia-e-jenata-davala-hamburgeri-na-bedniia-ronaldo.423528", "text": "В дългото почти час и половина интервю на Пиърс Морган за ITV, Кристиано Роналдо разкри много за себе си и живота си. Футболистът показа, че не е забравил от къде е тръгнал, като сподели стопляща сърцето история – как три касиерки в McDonald's му давали хамбургери, когато той се появял на вратата на заведението без пари. \r\nЕдната от тях се казвала Една. Имената на другите две момичета Роналдо не помни, но пред Морган заяви, че иска да ги открие за да ги изведе на вечеря в Лисабон или Торино. \r\n\"Ако това интервю помогне да ги намеря, ще съм много щастлив“, заяви Кристиано.\r\nДумите на Роналдо пред Морган имаха ефект и една от жените потърси португалското радио  Renascenca, за да разкаже, как малкият Кристиано се появявал на вратата на McDonald's с още няколко момчета и молели за бургери.\r\n                    \n                    \n                \n                \n                \n                \"Те идваха пред ресторанта и ако имаше хамбургери, които са останали, питахме мениджъра си дали може да им ги дадем. Едно от момчетата бе Кристиано Роналдо. Той беше най-стеснителен от всички“, спомня си Паула Лека.\r\nМомчетата идвали в McDonald's почти всяка вечер през седмицата.\r\n\"Все още се смея на тази история. Разказах я на сина си преди много време, но той си мисли, че го лъжа. Дори не може да си представи, че майка му е давала хамбургер на Кристиано Роналдо. Мъжът ми също знае, тъй като още тогава идваше да ме взима от работа и също е го е виждал пред вратата“, разказва Паула.\r\nСпоред нея фактът, че Роналдо се връща толкова назад към тази история показва неговата човечност. А и сега вече хората знаели, че не си измисля. За жалост, Паула е изгубила връзка със своята бивша шефка Една.\r\n\"Ако ме покани на вечеря ще отида със сигурност. Първото нещо, което ще му кажа, ще е „благодаря“. Ще имаме време да си спомняме за онези времена цяла вечер“, казва Паула пред Renascenca. По късно във Facebook тя пише: \"Не съм си и мислила, че кармата съществува. Но сега вярвам, че я има.“ ", "date": "2019.09.22", "title": "Коя е жената давала хамбургери на бедния Роналдо?"}
{"url": "https://www.dnes.bg/kino/2019/09/22/propastta-v-ierarhiiata-s-gospojica-iuliia.422765", "text": "За дълбоката пропаст, разделяща обществото разказва \"Госпожица Юлия\". Вдъхновена от пиесата на Аугуст Стриндберг, Лив Улман прави своя режисьорска версия в киното през 2014 г.\r\nИзборът й едва ли е случаен. Самата тя  влиза в образа на главната героиня преди години (1991), под режисурата на Ингмар Бергман.\r\nВ нейния филм героите са изпълнени от Джесика Частейн като Джули и Колин Фаръл като Жан. Джули е господарката, прелъстяваща прислужника на баща си.\r\nВремето е края на 19-и век. В ирландската област Ферманаг прехвърчат романтични нотки между двамата персонажи.\r\nЛюбовта им започва като невинна романтична игра. С настъпването на нощта наяве се прокрадват и сенките на героите, носещи ангажираността си към социалната прослойка, към която принадлежат.\r\n                    \n                    \n                \n                \n                \n                Следват множество изненадващи разкрития, които бързо променят представите на всички замесени в любовната сага. Пропастта води до безизходица по отношение на любовта, семейството и различните обществени класи.\r\nГледайте \"Госпожица Юлия\" на 22 септември от 22.30 часа по телевизия.", "date": "2019.09.22", "title": "Пропастта в йерархията с \"Госпожица Юлия\""}
{"url": "https://www.dnes.bg/notifikacii/2019/09/22/taifunyt-tapa-otmeni-300-poleta-v-iaponiia.423728", "text": "Най-малко 19 жители на префектура Окинава в Южна Япония пострадаха при преминаването на тайфуна Тапа съвсем близо до района, предаде ТАСС, като се позова на японската телевизия Ен Ейч Кей.\r\n\r\nЯпонските авиокомпании бяха принудени да отменят повече от 300 полета между Окинава и главния остров Хоншу. Промените в разписанието засегнаха и югозападния остров Кюшу, към който се придвижи тропическата буря.\r\n\r\nСилните ветрове, с които е съпроводен тайфунът, е повредил далекопроводи в Окинава. Без електричество са около 1800 домакинства. Според синоптиците, Тапа ще достигне Кюшу тази вечер. В някои префектури там може да падне до 300 мм дъжд.\r\n\r\nТапа е 17-ият тайфун, формирал се тази година в Тихия океан. Скоростта на вятъра в центъра му достига 35 м/сек., а поривите - 50 м/сек.\r\n(БТА)", "date": "2019.09.22", "title": "Тайфунът Тапа отмени 300 полета в Япония"}
{"url": "https://www.dnes.bg/obshtestvo/2019/09/22/radev-nezavisima-bylgariia-oznachava-razvitie.423729", "text": "И президентът Румен Радев използва социалните мрежи, за да честити годишнината от обявяването на независимост на България.\n\r\n\"И преди столетие, и днес независима България означава справедливост, развитие, европейска перспектива. На 22 септември 1908 г. с достойнство и дързост българската държава зае своето пълноправно място на международната политическа сцена.\nЗа едва 30 години след Освобождението израсна поколение държавници, което с воля и последователност формулира и проправи пътя на националния ни идеал. В онези тежки дни страната ни съумя да стане регионален лидер и да догонва с бързи темпове империи и кралства от целия континент\", написа Радев.\n                    \n                    \n                \n                \n                \n                \r\n\"Днес сме изправени пред своя собствен 30-годишен вододел. Три десетилетия след началото на прехода нашият път напред преминава през също толкова значими предизвикателства, очакващи своето решение. И преди столетие, и днес независима България означава справедливост, развитие, европейска перспектива. От нас зависи дали ще се задоволим с настоящето си положение или ще се борим, подобно на предците ни, за да моделираме собствената си историческа съдба. Нека с разум и самочувствие да работим за изграждането на модерна България. Честит празник!\", пише още президентът. ", "date": "2019.09.22", "title": "Радев: Независима България означава развитие"}
{"url": "https://www.dnes.bg/akoshtete-vqrvaite/2019/09/22/retro-vlak-s-paren-lokomotiv-potegli-za-cherepish.423730", "text": "\n\r\nБДЖ пусна ретро влак с парен локомотив, който потегли тази сутрин от София за Черепиш. Екзотичното пътуване е по повод Деня на независимостта, а композицията се задвижва с въглища.\r\n\r\nВсички туристи, които предпочетоха да се возят както е било преди години, ще посетят Черепишкия манастир \"Успение Богородично\" и да разгледат музейната част в комплекса.\r\n\r\nВ обратното направление композицията с ретро локомотива ще тръгне в 14:15 ч.\r\n ", "date": "2019.09.22", "title": "Ретро влак с парен локомотив потегли за Черепиш"}
{"url": "https://www.dnes.bg/stranata/2019/09/22/shesti-blok-na-aec-kozlodui-sprian-za-planov-remont.423731", "text": "От днес, 22 септември, започва плановият годишен ремонт на шести блок на АЕЦ \"Козлодуй\", съобщиха от централата.\r\n\r\nВ периода на спирането ще бъдат изпълнени необходимите ремонтни работи, профилактика на оборудването и на системите на блока, както и презареждане на реактора със свежо ядрено гориво за новата горивна кампания. По време на ремонта ще продължи осъществяването на дейности, свързани с дългосрочната експлоатация на блока.\r\n\r\nПредвижда се плановият годишен ремонт на шести блок да продължи до края на месец октомври.\r\n\r\nПети блок на АЕЦ \"Козлодуй\" работи с пълно натоварване на мощността.", "date": "2019.09.22", "title": "Шести блок на АЕЦ \"Козлодуй\" спрян за планов ремонт"}
{"url": "https://www.dnes.bg/zvezdi/2019/09/22/uchitelka-izhvyrli-sania-borisova-ot-fermata.423732", "text": "Актрисата Саня Борисова се сбогува с \"Фермата\" след оспорвана битка с учителката Маргарита Христова.\n\r\nСаня спечели в първите три битки от двубоя, като показа сериозна физическа сила, концентрация и знания. Но пък загуби в игрите, които носеха най-много точки и в крайна сметка краен победител стана Маргарита от отбора на сиромасите.\n\r\n\"Във \"Фермата\" един ден се равняваше на поне 10 отвън. Имам чувството, че съм била там месеци. Обичам отбора си – всеки от участниците остави скъп спомен за мен. Най-трудно в битката ми беше моментът с коването на стълбата, както и да изкопая сандъка\", сподели тя пред bTV.\n\r\n\"Влязох с една много позитивна нагласа и не съжалявам, че съм била там, въпреки че ми беше много трудно. Най-трудни ми бяха взаимоотношенията между хората. Имаше характери, с които трудно се разбирах. Със съвсем различна нагласа за живота бяхме\", разказа Саня Борисова.\n                    \n                    \n                \n                \n                \n                \r\nСмята, че хората са имали предразсъдъци към нея заради това, че е известна личност. Някои от тях обаче са променили мнението си, след като са я опознали.\r\n ", "date": "2019.09.22", "title": "Учителка изхвърли Саня Борисова от \"Фермата\""}
{"url": "https://www.dnes.bg/sport/2019/09/22/bylgariia-s-nai-slabo-klasirane-na-evropeisko-ot-1987-g.423733", "text": "България ще запише най-слабото си класиране на Европейско първенство за мъже от далечната 1987 година насам. След загубата от Словения с 1:3 снощи България ще завърши на 11-то или 12-то място. Това зависи от крайния изход на мача между Италия и Турция, който ще се изиграе днес.\r\n \r\nЗа последно \"трикольорите\" са били на подобна позиция през далечната 1987 година, когато завършваме 11-и от 12 участващи отбори.\r\n \r\nЦветан Соколов изрази разочарованието си след отпадането на националния отбор.\r\n\r\n\"Във всички състезатели има горчивина и разочарование от тази загуба. Всички се стремяхме към една цел, но не успяхме да я постигнем. Треньорът Пранди избра този състав и момчетата се опитаха да дадат каквото могат. Просто в този двубой не се получиха нещата, не можахме да влезем в мача\", коментира Цветан Соколов.\r\n\r\nОще спортни новини ", "date": "2019.09.22", "title": "България с най-слабо класиране на европейско от 1987 г."}
{"url": "https://www.dnes.bg/mish-mash/2019/09/22/viktoriia-bekym-prizna-za-tormoz-v-uchilishte.423615", "text": "И докато момчетата вече започнаха да се ориентират в живота, то дъщеря ѝ – Харпър все още има какво да учи за света. Точно затова Виктория се стреми да е колкото се може по-близо до нея в нейното развитие.\r\nВ интервюто си за Glamour, певицата споделя, че е била тормозена в училище. Това е и причината да се опита да научи дъщеря си на начина, по който момичетата трябва да се отнасят едно с друго.\r\n \r\n„Бях доста тормозена в училище. И физически, и психически. Затова искам да говоря с Харпър и да ѝ разкажа за моите преживявания и да я науча на правилното отношение“, казва тя пред списанието. Пош Спайс добавя, че децата са тези, които са я накарали да води по-здравословен начин на живот.\r\n \r\n„Те наистина забелязват всичко“, признава тя. Затова тя много добре подбира храната, която яде пред трите си момчета и момичето си. „Никога не бих седнала на масата с тях и пред мен да няма ястие. Трябва да видят, че майка им се храни здравословно, за да последват примера“, добавя Виктория.\r\n \r\nВ последно време дизайнерката постоянно е заета с професионалните си ангажименти. Наскоро тя пусна в продажба собствена марка козметични продукти, както и показа своето виждане за пролет-лято 2020 на Седмицата на модата в Лондон.\r\n \r\nОсвен че на първия ред бяха забелязани величия като Ана Уинтур, Виктория беше подкрепена и от съпруга си Дейвид, както и от четирите си деца.\r\n \r\n", "date": "2019.09.22", "title": "Виктория Бекъм призна за тормоз в училище"}
{"url": "https://www.dnes.bg/index/2019/09/22/albaniia-evropeiskata-severna-koreia.423734", "text": "Албания е единствената държава от бившия Източен блок, останала незасегната от бурните промени през 1989 година. Там като че ли времето е спряло. Неслучайно я наричат \"европейската Северна Корея\", пише \"\".\n\r\nНавремето Пирамидата в Тирана е била музей, посветен на живота на диктатора Енвер Ходжа. Едва сега той се преустройва в Младежки център.\n\r\nДо 1990 година Албания беше европейската Северна Корея - истинско бяло петно в световното съзнание. Албанците са убедени, че произхождат от древните илири. На централния площад в Тирана се издига паметникът на Скендербег, влязъл през 15-и век в 27 битки срещу османците, от които загубил две. Героят Скендербег се явява доказателство за теорията на своя национал-комунистически двойник Енвер Ходжа - че албанският народ е \"пробил своя път в историята със сабя в ръка\", четем в публикация във вестник \"Ди Цайт\". \r\n\n                \n                \n                \r\nАлбанската комунистическа партия е основана през 1941-а година. Нейният архитект и ръководител Енвер Ходжа е следвал в Париж и Брюксел право, Маркс и Ленин. На 11 януари 1946 г. той провъзгласява новата Социалистическа република Албания. Режимът му копира сталинисткия - с показни процеси и смъртни присъди. Първоначално поддържа връзки с Югославия, но през 1948-а ги прекратява - като Сталин. Съветският съюз поддържа сътрудничеството в рамките на Източния блок и образова албанските специалисти - от сферата на минното дело до класическата музика.\n\r\nСлед смъртта на Сталин приятелството се разпада, а Албания си намира нов кумир: културната революция на Мао Дзъдун го вдъхновява за \"голям скок напред\". На 22 ноември 1967-а радио Тирана съобщава, че Албания е първата атеистична страна в света. Всички 2035 църкви са или разрушени, или са превърнати в кина и спортни зали, духовниците са избити или интернирани, за всякаква религиозна дейност са налагани драконовски наказания.\n\r\nПрез 1978-а, две години след смъртта на Мао, идва и краят на албанско-китайския братски съюз - след Съветския съюз, и Китай вече не му се струва достатъчно комунистически. След това Енвер Ходжа затваря малкото си царство и го превръща в \"непревземаема крепост на социализма и комунизма\" - в страната са построени 173 000 защитни бункера, а тайните служби \"Сигурими\" неуморно преследват класовите врагове, включително в партийните редици. \n\r\nКогато през 1985-а Енвер Ходжа умира, оставя една съсипана, напълно изолирана страна. На поста го наследява неговият заместник Рамиз Алия, а едноличната диктатура на Енвер Ходжа е заменена от партийна олигархия. Алия малко поразхлабва режима, например в областта на модата. За разлика от другите източноевропейски държави обаче, в Албания през 1989-а не се случва нищо. Чак когато в Румъния е екзекутиран диктаторът Чаушеску, Алия се изплашва: той решава да позволи отново изповядването на религия, а смъртното наказание започва да се прилага само в редки случаи. Въпреки това започват демонстрации и, макар през декември 1990-а Политбюро да решава да въведе плурализма, контролът вече му се изплъзва - създадена е антикомунистическата Демократична партия, а през 1992-а Сали Бериша става първият демократично избран президент. През 2005 той е избран и за премиер и остава на поста до 2013 година, независимо, че е бил партиен секретар и личен лекар на Енвер Ходжа.\n\r\n\n\r\nКакто отбелязва \"Ди Цайт\", всъщност всички нови демократи са все бивши комунисти. И днес в Албания двете големи партии функционират на принципа на клановете и клиентелизма. А хората казват: \"Левите са по-десни от десните, и обратното\".\n\r\n\n\r\nВ демографски план Албания е истински феномен, четем в пътепис на младежкото списание \"Шписер\": Извън границите на страната живеят повече албанци, отколкото в самата Албания, се посочва там. А тенденцията е възходяща: редица млади хора се готвят на свой ред да заминат при роднини, които вече са се установили например в Италия или Германия. Основната движеща сила за това се корупцията и липсата на достатъчно свобода. Макар днес Албания да е демокрация, по корупционния индекс на Трансперънси интернешънъл страната е на последното място в Европа. Местни хора споделят, че квалификацията няма никакво значение за работата, която получаваш - важното е да познаваш правилните хора и в правилния момент да подкрепиш правилната партия, посочва изданието. \n\r\nПрез 2015-а, четвърт век след промените, социалистическото правителство начело с Еди Рама решава да даде достъп до досиетата на Държавна сигурност. Демократичната опозиция е против - нарича решението демагогия, а и голяма част от досиетата са унищожени още през 1991-а. До момента малката служба по досиетата е обработила едва 1500 заявки. Но пък бившата централа на \"Сигурими\" е превърната в музей, от който може да се добие представа как са работили службите. Там се намира и БункАрт 2 - противоядрено укритие, предназначено за вътрешното министерство. А източно от Тирана се намира и БункАрт 1 - подземното съоръжение със сто помещения е било предназначено лично за Енвер Ходжа в случай на ядрена война.\r\n \r\n   ", "date": "2019.09.22", "title": "Албания - европейската Северна Корея"}
{"url": "https://www.dnes.bg/mish-mash/2019/09/22/syr-rod-stiuard-pobedi-raka.423609", "text": "Сър Род Стюарт е имал рак на простатата, но вече се е излекувал. Това призна самият той и уточни, че се бори с коварната болест близо две години.\r\n \r\nПевецът искал да запази проблема си в тайна и затова странял от медийното пространство. Сега, когато ракът е зад гърба му, той разказва откровено през какво е преминал заедно със семейството си.\r\n \r\n„Никой не знаеше това, но си казах, че е време да го обявя. Преди две години ми поставиха диагноза рак на простатата“, каза той и уточни, че разбрал за проблема през февруари 2016 г.\r\n \r\nВокалът на „Faces“ подкрепи кампания, чиято основна цел е да набере средства за лечение на хора с рак на простата.\r\n \r\n„Сега съм здрав, просто защото беше открита рано. Направих много тестове“, заяви Род по време на кампанията, в която участва. \r\n \r\nБолестта е лечима, ако се открие навреме, каза Стюарт и изтъкна колко е важно мъжете да ходят на контролни прегледи при уролог. \r\n \r\nМузикантът, който е баща на осем деца, е в ремисия от юли месец. В момента той подготвя най-новия си албум, който трябва да излезе на пазара в края на ноември.\r\n \r\n", "date": "2019.09.22", "title": "Сър Род Стюард победи рака"}
