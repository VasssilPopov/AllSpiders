{"url": "https://www.dnes.bg/index/2019/12/08/vladimir-putin-vijda-chujdi-agenti-navsiakyde.432254", "text": "От понеделник руснаците, които публикуват връзки към чуждо медийно съдържание, могат да бъдат наречени \"чужди агенти\" и систематично и законно да бъдат тормозени от страховитата бюрокрация и правната система в страната, пише Леонид Бершидски в свой коментар за \n\r\nЗаконът беше бързо приет от парламента и подписан от президента Владимир Путин малко повече от месец, след като осъдената в САЩ Мария Бутина, известна като \"защитникът на оръжията“, се върна в Москва. Тя прекара 15 месеца в американски затвор за това, че действа като нерегистриран чужд агент.\n\n                \n                \n                \r\nРусия има закон за чуждите агенти от 2012 г. Той се прилага срещу неправителствени организации, които получават чуждестранно финансиране. На тези групи беше забранено да участват в „политически дейности“ (като мониторинг на изборите), те бяха подложени на задълбочени правителствени одити, а също така и принудени при всичките си външни комуникации унизително да разкриват своята „чуждестранност“. Десетки жалби по повод закона са подадени до Европейския съд за правата на човека в Страсбург, но той тепърва ще се произнася по тях.\n\r\nМалък брой медийни организации – тези, които са финансирани от Конгреса на САЩ като \"Гласът на Америка\" и \"Радио Свобода\" – също бяха определени като чуждестранни агенти.\n\r\nНовият закон дава възможност да се слага етикет за чуждестранни агенти на физически лица, по-специално на тези, които разпространяват съдържание от медии или други институции, определени като чуждестранни агенти, както и на лица, които получават всякакъв вид финансиране от чуждестранен източник.\n\r\nСлужител на група за правата на човека или просто получател на съобщение от свои роднини в чужбина, трябва само да публикува във Facebook линк към новина на Радио Свобода, за да бъде приложен законът. Тогава този човек ще се озове в специален списък от \"агенти“ и ще бъде задължен да се регистрира като компания, така че финансирането му да бъде прозрачно за държавата. Руски журналист, работещ за \"Гласът на Америка\", също попадна в списъка на чуждите агенти.\n\r\nРуското министерство на правосъдието трябва само да реши, че други чужди медийни организации са агенти за голям брой руснаци, които работят за тях, или просто да споделят техните новини, за да бъдат официално заподозрени – и определени като такива за данъчната бюрокрация, полицията и агенцията за цензура в Интернет, която има право да блокира сайтове.\n\r\nНеуспелите да се регистрират, да отворят фирма или неотбелязали дадени публикации като идващи от чужд агент, ще се наказват с глоба стойността, на която все още не е определена.", "date": "2019.12.08", "title": "Владимир Путин вижда чужди агенти навсякъде"}
{"url": "https://www.dnes.bg/sport/2019/12/08/cska-se-spyna-sreshtu-arda-zavyrshiha-0-0-v-plovdiv.432262", "text": "Арда Кърджали и ЦСКА не се победиха в един от най-интересните мачове от 19-ия кръг на efbet Лига, игран на стадион \"Локомотив\" в Пловдив.\r\n\r\nДвата отбора не успяха да си вкарат голове и както преди няколко дни, за Купата на България, когато \"червените\" се наложиха с 1:0, преобладаваше борбата по терена.\r\n\r\nНай-добрата възможност се откри пред Вив Соломон-Отабор, който в средата на първото полувреме отправи мощен удар, но гредата спаси \"сините\".\r\n\r\nС равенството ЦСКА не успя да съкрати изоставането от лидера Лудогорец, който вчера направи 1:1 с Черно море в Разград. \"Червените\" вече имат 36 точки, а \"орлите\" са с 47 т. Арда заема 7-ма позиция с 27.\r\n\r\nВ следващия кръг ЦСКА приема Дунав Русе на 14 декември, докато възпитаниците на Стамен Белчев гостуват на Черно море в същия ден.\r\nКак премина срещата четете в \r\n\r\n ", "date": "2019.12.08", "title": "ЦСКА се спъна срещу Арда, завършиха 0:0 в Пловдив"}
{"url": "https://www.dnes.bg/sofia/2019/12/08/26-dushi-sa-prieti-pirogov-sled-padane-na-zaledeni-uchastyci.432263", "text": "160 души са преминали през спешния травматологичен кабинет на УМБАЛСМ \"Н. И. Пирогов\" в рамките на последното денонощие, съобщиха от лечебното заведение.\r\nПовечето от тях са посетили дежурните специалисти, след като са се подхлъзнала и са паднали на заледени участъци.\r\n\r\n26 от пострадалите на леда остават в болницата за лечение. Те имат предимно фрактури в областта на бедрата, подбедриците и глезените.", "date": "2019.12.08", "title": "26 души са приети \"Пирогов\" след падане на заледени участъци"}
{"url": "https://www.dnes.bg/akoshtete-vqrvaite/2019/12/08/koi-sa-pette-nai-opravnite-zodii-v-zodiaka.432257", "text": "Високото IQ не винаги е гаранция, че човек притежава мотивация и здрав разум, които да го навигират през живота. Има хора, които някак инстинктивно се оправят с живота си по-умело от други. \n\r\nСпоред астролозите и зодиите имат роля тези оправни хора да използват своите силни страни.\n\r\nЕто и кои са те:\r\n\n\r\nХората от този знак са импулсивни и често реагират прибързано (преди да обмислят ситуацията), това обаче не означава, че те не са оправни или че не се справят отлично с живота. Всъщност, способността на хората от зодия Овен да се впускат в действие на момента, е една от най-силните им страни. Докато другите стоят настрана, опитвайки се да разберат откъде идва проблемът и кой трябва да поеме отговорност за него, човекът Овен вече се е погрижил за разрешаването на проблема и то без много да му мисли и без да губи излишно време.\n                    \n                    \n                \n                \n                \n                \r\n\n\r\nТелците усещат невидимите граници в различните аспекти на живота и умеят да се движат спрямо тях . Те си имат \"територия\" според, която се простират и не се хвърлят в непознати и рискови ситуации. Те  имат и умение да оценяват правилно стойността на нещата и за това често  се справят отлично с финансите си. Една от най-силните им страни е тяхната нужда от сигурност. Те хем знаят как да получат това, което искат и то на най-добрата цена, хем са готови  да направят всичко по силите си, за да защитят собствеността си или хората, които обичат.\r\n\n\r\n ", "date": "2019.12.08", "title": "Кои са петте най-оправните зодии в зодиака?"}
{"url": "https://www.dnes.bg/notifikacii/2019/12/08/gyrciia-turciia-e-iznudvala-libiia-za-morskite-zoni.432264", "text": "Либийско-турският меморандум, който очертава общите морски граници в Средиземноморието, е продукт на изнудване от страна на Турция на слабото либийско правителство и е напълно лишен от съдържание, заяви гръцкият външният министър Никос Дендиас, цитиран от електронното издание на гръцкия вестник Kathimerini.\n\r\n\"Турският ход се очакваше от юли и бяха предприети редица действия за предотвратяването му\", заяви Дендиас пред телевизионния канал Ant1.\r\n\"Въпреки това правителството на Триполи, изнудвано от Турция, очевидно поради напредъка, осъществен от силите на маршал Хафтар през последните дни, подписа текста\", добави той, цитиран от \"Фокус\".\n\r\nФелдмаршал Халифа Белкасим Хафтар е лидер на Либийската национална армия, която е лоялна към така нареченото правителство от Тобрук, което контролира източната част на Либия и участва в гражданска война срещу признатото от ООН правителство на Либия със седалище в Триполи, столицата на страната в западната част.\r\n                \n                \n                Армията на Хафтар също има подкрепата на Камарата на представителите на Либия, която осъди либийско-турския меморандум.\n\r\n„Страната ни ще подготви докладна записка, която ще бъде представена на Организацията на обединените нации и ще предприеме всички онези мерки в рамките на международното право и морското право, които ще демонстрират недействителността на меморандума“, каза Дендиас.\n\r\nГръцкият външен министър също каза, че Гърция и Египет вече са ангажирани в преговори в „строг график“ за очертаване на собствените им изключителни икономически зони (в Средиземно море).", "date": "2019.12.08", "title": "Гърция: Турция е изнудвала Либия за морските зони"}
{"url": "https://www.dnes.bg/obrazovanie/2019/12/08/istoriiata-na-studentskiia-praznik-8-dekemvri.432259", "text": "Днес е празникът на българските студенти. През 1897 г. министърът на просвещението проф. Иван Шишманов поставя въпроса първото Висше училище в България да има \"по-особен, свой празник\". На заседанието си от 2 ноември 1902 г.\r\nАкадемичният съвет на Висшето училище определя деня на просветителя Св. Климент Охридски - 25 ноември /8 декември - нов стил/, за свой празник.\r\nЗа първи път студентите го отбелязват през 1903 г. в салона на читалище \"Славянска беседа\" в София. През 1905 г. в Правилника на Висшето училище, което тогава вече се нарича Софийски университет \"Св.Климент Охридски\", за пръв път е записан текстът, че 25 ноември е патронен празник на университета.\r\n                    \n                    \n                \n                \n                \n                От 1916 г. в резултат на официалното въвеждане на Григорианския календар в България годишният празник на университета се измества с 13 дни напред и започва да се чества на 8 декември. Така с годините най-старото и престижно висше училище в България създава и утвърждава 8 декември като символна дата на университетската празничност.\r\nПразнуването на 8 декември е отменено след 1944 г. и е заменено с датата 17 ноември, когато е Международният ден на студентската солидарност. През 1962 г. празникът на висшето училище на 8 декември отново е възстановен.\r\nСлед 1968 г., когато Българската православна църква връща стария стил на Юлианския календар, денят на Св.Климент Охридски отново става 25 ноември.\r\nАкадемичният съвет на Софийския университет решава да отдели патронния празник на висшето училище от общия на студентите - 8 декември и определя за свой официален празник 25 ноември - денят на патрона на университета - \r\nСв. Климент - архиепископ Охридски. \r\nОсми декември остава светска дата и продължава да обединява българските студенти с изключително популярния им празник. (БТА)", "date": "2019.12.08", "title": "Историята на студентския празник 8 декември..."}
{"url": "https://www.dnes.bg/world/2019/12/08/okolo-800-000-dushi-protestiraha-po-ulicite-na-honkong.432265", "text": "Близо 800 000 души излязоха по улиците на Хонконг днес, за да се включат в шествие по случай половин година от началото на протестите срещу режима на Пекин, съобщиха организаторите, цитирани от Франс прес.\r\nШествието е възприемано като тест за трайността на исканията на антиправителственото движение, което утре ще навърши шест месеца, отбеляза Асошиейтед прес.\r\n\"Имахме 800 000 участници\", похвали се в неделя вечер (местно време) пред медиите Ерик Лай от Гражданския фронт за правата на човека (CHRF) на фона на все още пълните улици.\r\nТази цифра е най-високата от началото на протестите в Хонконг през юни, отбелязва АФП. Хонконгската полиция, чиито оценки са много по-ниски, все още не е публикувала данни. Стотици хиляди се събраха в ранния следобед, за да участват в този митинг. Привечер участниците включиха светлините на телефоните си, създавайки огромен килим от светлина, и пееха песни.\r\n                    \n                    \n                \n                \n                \n                По-рано, скандирайки \"Борба за свобода\" и \"Подкрепете Хонконг\", протестиращите образуваха огромна жива верига, виеща се из целия търговски район на залива Козуей. На моменти протестът утихваше, като хилядите демонстранти изпълваха тесните улички с викове \"Революцията на нашето време\", отекващи между високите кули.\r\nМнозина бяха с вдигнати пет пръста като израз на петте искания, включващи демократични избори за лидер и парламент на Хонконг.\r\nТАСС съобщи за десетки хиляди жители на Хонконг, събрали се днес следобед (местно време) в оживения търговско-развлекателен район в залива Козуей, за да присъстват на най-големия антиправителствен митинг през последните седмици. Властите разрешиха това събитие да се проведе по случай Деня на правата на човека, който се отбелязва на 10 декември в съответствие с резолюцията на Общото събрание на ООН.\r\nПравоохранителните органи предупредиха организаторите, че митингът трябва да премине мирно и спокойно, без провокации, и да завърши най-късно в 22:00 ч. местно време (16:00 ч. бълг. вр. - бел. ред.).\r\nПреди протеста полицията арестува 11 души на възраст между 20 и 63 години и конфискува оръжия, сред които военни ножове, пиратки, полуавтоматичен 9-милимитров пистолет \"Глок\" и над сто патрона. Това е първото изземване на боен пистолет за шестте месеца на протести. (БТА)\r\n ", "date": "2019.12.08", "title": "Около 800 000 души протестираха по улиците на Хонконг "}
{"url": "https://www.dnes.bg/zvezdi/2019/12/08/heili-biibyr-komentira-vrajdata-sys-selena-gomes.432158", "text": "Хейли Бийбър отново проговори за \"враждата\", която ѝ приписват със Селена Гомес и бе категорична, че това е медийна измислица. Моделката и певицата често са определяни като врагове заради връзките си с Джъстин Бийбър, който бе дългогодишно гадже на брюнетката и е настоящ съпруг на блондинката.\r\nПо думите на модела обаче, двете никога не са се карали и не са си разменяли някакви тежки думи и обиди, а всичко са медийни спекулации.\n\r\n\"Мисля, че социалните медии са поле за токсични истории и фалшиви драми, които се опитват да създадат между две жени. Това трябва да се промени, това трябва да спре\", сподели Хейли пред британския Vogue.\n\r\nПрез октомври мнозина заподозряха, че сингълът на Селена \"Lose You to Love Me\" се отнася за раздялата ѝ с Бийбър. Разнесе се мълва, че моделката била бясна след излизането на хита и дори го заклеймила публично.\r\n                    \n                    \n                \n                \n                \n                Вижте още по темата в ", "date": "2019.12.08", "title": "Хейли Бийбър коментира враждата със Селена Гомес"}
{"url": "https://www.dnes.bg/football/2019/12/08/levski-pobedi-s-2-0-vitosha-bistrica-na-gerena.432266", "text": "Левски победи с 2:0 Витоша Бистрица в мач от 19-ия кръг на efbet Лига, игран на стадион \"Георги Аспарухов\".\r\n\r\nГоловете за \"сините\" вкараха Паулиньо в 24-ата минута и Станислав Иванов в 60-ата. Успехът можеше да е доста по-изразителен, но Фелипе Нашименто и Дени Алар изпуснаха от чисти позиции.\r\n\r\nГостите също имаха своите шансове да отбележат, а в игра за Левски се завърна Станислав Костов, който е готов на 100% след тежката контузия, която го мъчеше с месеци.\r\n\r\nС победата 26-кратният шампион на България съкрати на 5 точки изоставането си от лидера Лудогорец, който вчера направи 1:1 с Черно море в Разград. Витоша остава на последната 14-та позиция с едва 5 т.\r\n\r\nВ следващия кръг Левски има тежко гостуване на Локомотив Пловдив, който се намира на 3-то място в класирането. Витоша пък приема Ботев Пловдив.\r\nПодробности за срещата четете в ", "date": "2019.12.08", "title": "Левски победи с 2:0 Витоша Бистрица на \"Герена\" "}
{"url": "https://www.dnes.bg/notifikacii/2019/12/08/shefyt-na-bnb-ikonomicheskiiat-ni-rastej-e-edin-ot-nai-visokite-v-es.432267", "text": "\"Резултатите в банковия сектор се подобряват за четвърта поредна година, кредитната активност е един от основните фактори за икономическия растеж в България, който е един от най-високите в ЕС. Показателите на банките се подобряват, включително рентабилността. Лошите кредити намаляват”. Това заяви пред Нова тв управителят на БНБ Димитър Радев.\n\r\n\"Основни индикатори като капиталова адекватност, ликвидност са над средните за ЕС. Очакването ми е, че българската икономика и българските банки ще останат стабилни през следващата година, независимо от неблагоприятната външна среда”, допълни Радев.\n\r\nТой определи като \"реалистична оценка” предвидения от правителството растеж от 3-3,5% за 2020 г.\r\n                \n                \n                \"Това е добра новина. Всички данни показват, че българската икономика расте с едни от най-високите темпове в ЕС”, добави управителят на БНБ.\n\r\nПо думите му основните предизвикателства остават проблемите в световната търговия, Brexit, военните конфликти.\n\r\n\"Тези развития в световната и регионалната икономика и в политическия живот, може да имат своето отражение, но има неща, които ни правят умерени оптимисти. ЕЦБ обяви, че ще започне дългоотлагания преглед на паричната политика. Това е изключително важно упражнение. Очаква се това да даде отговори на много въпроси. Освен това има ангажимент за конкретна дискусия по отношение на това, което трябва да се прави с поддържащия икономически растеж”, обясни управителят на БНБ.\n\r\n\"Още няма рецесия, но определено има забавяне на икономическия растеж”, коментира Димитър Радев.\n\r\nЗа следващата година той заяви, че няма да има резки движения в лихвените равнища.\r\nСпоред него влизането в еврозоната е стратегическа задача за страната ни. И в момента левът е фиксиран към еврото, но това не означава цените ще останат непроменени, предупреди той.\r\n ", "date": "2019.12.08", "title": "Шефът на БНБ: Икономическият ни растеж е един от най-високите в ЕС"}
{"url": "https://www.dnes.bg/obrazovanie/2019/12/08/studenti-na-50-svetlan-i-diana-prodyljavat-da-sledvat-mechtite-si.432269", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Студенти на 50! Te са от Филиала на Варненския медицински университет във Велико Търново. И двамата имат професии, пораснали деца и мечти, които преследват. Днес са в трети курс. И посрещат празника задно със своите по-млади колеги.\r\n\r\nДиана е фармацевт по професия и майка на две порастнали деца. Светлан пък дълги години управлява собствен бизнес в Чехия и е баща на студентка, която е втори курс. Общото между тях обаче е, че на прага на 50-те решават да последват мечтата си, разказва Bulgaria ON AIR. \r\n\r\nГодините, оказва се, са просто цифра, защото според колегите им, двамата винаги са в центъра и на обучението, и на купоните. \r\n\r\nДиана и Светлан са убедени, че на 50 всичко тепърва предстои и искат да покажат на младите, че в живота няма невъзможни неща.", "date": "2019.12.08", "title": "Студенти на 50! Светлан и Диана продължават да следват мечтите си"}
{"url": "https://www.dnes.bg/sofia/2019/12/08/shte-ima-vremenna-organizaciia-na-dvijenieto-okolo-satirichniia-teatyr-utre.432270", "text": "Въвежда се временна организация на движението в София във връзка с поклонението на Стоянка Мутафова. Това съобщиха от пресцентъра на Столична община.\r\n\r\nОт 10.00 до 17.00 часа на 9 декември се забранява влизането на пътни превозни средства по ул. \"Стефан Караджа“ в участъка между ул. \"Г. С. Раковски“ и ул. „6-ти септември“.\r\nПоклонението на великата актриса ще бъде утре (9 декември) от 11.00 ч. във фоайето на Сатиричния театър. Мутафова е един от създателите на тази сцена.\r\n\r\n ", "date": "2019.12.08", "title": "Ще има временна организация на движението около Сатиричния театър утре"}
{"url": "https://www.dnes.bg/notifikacii/2019/12/08/trymp-predupredi-kim-chen-un-moje-da-zagubi-vsichko.432268", "text": "Президентът на САЩ Доналд Тръмп заяви, че лидерът на Северна Корея Ким Чен-ун може да загуби всичко, ако се държи враждебно, предадоха Франс прес и ТАСС.\r\nТръмп каза това, след като КНДР обяви, че е извършила \"много важен тест\" в своя ракетен полигон за изстрелване на сателити Сохе, намиращ се в западната част на страната.\r\n\"Ким Чен-ун е твърде умен и може да загуби твърде много, или дори всичко, ако се държи враждебно. Той не иска да разваля привилегированите си отношения с президента на САЩ или да се меси в американските президентски избори през ноември\" 2020 г., написа Тръмп в Туитър.\r\n\"Северна Корея под ръководството на Ким Чен-ун има невероятен икономически потенциал, но тя трябва да проведе денуклеаризацията, както беше обещано\", добави Тръмп.\r\n                \n                \n                Въпреки че преговорите между двете страни са спрени, президентът на САЩ изрази задоволство от \"много добрите си отношения\" със севернокорейския лидер. \"Мисля, че и двамата искаме да запазим това така. Той знае, че за мен приближават избори\", подчерта Тръмп.\r\nАмериканският президент заяви, че ще бъде \"изненадан ако Северна Корея предприеме враждебни действия\". (БТА)\r\n ", "date": "2019.12.08", "title": "Тръмп предупреди: Ким Чен-ун може да загуби всичко"}
{"url": "https://www.dnes.bg/world/2019/12/08/kiev-iska-zelenski-da-ne-se-poddava-na-natisk-ot-rusiia-utre.432271", "text": "Около 5000 души на демонстрация в Киев призоваха украинския президент Володимир Зеленски да не се поддава на натиска на Москва на утрешната му среща на върха с руския президент Владимир Путин в Париж, предаде Франс прес.\r\nДемонстрантите се бяха събрали по призива на различни организации, включително партията \"Европейска солидарност\" на бившия президент Петро Порошенко. Проявата им премина под надслов \"Червени линии за Зеленски\".\r\n\"Трябва заедно да защитим Украйна. Русия, Франция и Германия трябва да чуят кои са \"червените линии\" отвъд които няма да отстъпим\", написа Порошенко в страницата си в Телеграм.\r\nСред участниците имаше и активисти на крайнодясната партия \"Свобода\".\r\n                    \n                    \n                \n                \n                \n                Много хора държаха табели с надписи като \"Не на капитулацията\", \"Руски газ - въже на шията\".\r\nНа митинга Петро Порошенко изброи \"червените линии\", които според него не трябва да престъпват участниците в срещата на върха в Париж.\r\nСред тях са недопустимостта Украйна да се откаже от своята европейска и евроатлантическа интеграция, невъзможността да се водят преки преговори с представители на сепаратистите в Източна Украйна, невъзможността да се произвеждат избори в Източна Украйна докато не бъдат изпълнени условия за сигурност на района и освобождаването на пленените хора \"в окупираните територии\", предаде ТАСС.\r\nУчастниците в митинга на Майдана в Киев напомниха на президента Зеленски съдбата на сваления от власт с протести бивш държавен глава Виктор Янукович и го заплашиха, че тя може да сполети и него, ако не им се хареса резултатът от преговорите в Париж.\r\nУтре в Париж ще се състои среща на върха на страните от \"нормандската четворка\" (Франция, Германия, Русия и Украйна) за възобновяване на мирните преговори за Източна Украйна, където продължаващата повече от пет години война между Киев и проруски сепаратисти е взела над 13 000 жертви.\r\nУкраинският външен министър Вадим Пристайко заяви, че на преговорите в Париж Зеленски ще се стреми да осигури мир, безопасност и развитие в Украйна.\r\nГоворителката на Зеленски Юлия Мендел заяви, че на утрешната среща на върха в Париж Зеленски ще постави твърди искания, предаде Асошиейтед прес.\r\nСред тези искания ще са освобождаването на пленени украинци, истинско прекратяване на огъня и изтеглянето на \"чуждестранните войски и бандитските групи от територията на Донбас\" (Източна Украйна), написа тя във Фейсбук.\r\nМестни избори в Донбас може да се произведат след възстановяването на граничния контрол и след като в района повече няма \"чужди войски и незаконни въоръжени групи\", добави Мендел. /БТА/\r\n ", "date": "2019.12.08", "title": "Киев иска: Зеленски да не се поддава на натиск от Русия утре"}
{"url": "https://www.dnes.bg/zvezdi/2019/12/08/edi-myrfi-za-fakta-che-ima-10-deca-horata-me-misliat-za-lud.432156", "text": "Еди Мърфи е горд баща на 10 деца и твърди, че не би променил това за нищо на света. Изглежда обаче хората реагират по съвсем друг начин на неговия семеен живот.\r\n\r\n\"Хората ме гледат сякаш съм луд. Постоянно ме питат: Колко ти струва това?\", коментира актьорът в предаването на Елън ДеДженеръс.\r\n\r\n\"Жените пък го приемат като нещо много секси. Казват си, че Еди Мърфи явно прави нещата правилно“, добави звездата.\r\n\r\n\"Аз съм окей с всичко това, щастлив съм\", категоричен е Мърфи.\r\n\r\nЕди има 10 наследника от 5 различни жени. Последното му отроче е от настоящата му годеница Пейдж Бътчър, която му роди син Макс през ноември 2018. Двамата имат и 3-годишна дъщеря Изи.\r\nВижте още за Еди Мърфи в", "date": "2019.12.08", "title": "Еди Мърфи за факта, че има 10 деца: Хората ме мислят за луд"}
{"url": "https://www.dnes.bg/stranata/2019/12/08/signal-beton-shte-se-izliva-na-metri-ot-moreto-krai-sinemorec.432272", "text": "Нов сигнал за строеж по Южното Черноморие. Бетон ще се излива на метри от морето край Синеморец.\n\r\nСтроителни дейности започват в местността \"Поляните\", която се простира между плажовете \"Бутамята\" и \"Велека\", сигнализираха преминаващи край пътя.\n\r\nСпоред кмета на Синеморец Костадин Диков, инвеститорът има изрядни документи:\n\r\n\"Къщата е на два етажа. Затова имат разрешение. Те си имат съгласувка от  РИОСВ, частен парцел е, регулиран поземлен имот се води. Изкопали са само нулевия цикъл и са спрели засега\", съобщи кметът пред БНР.\n\r\nСпирането е заради предписание от общината, че строежът няма ограда, уточни Диков. Дейностите са в разрез със закона за устройство на Черноморското крайбрежие, твърди природозащитникът Тома Белев: \"Няма действащ общ устройствен план за община Царево, което е задължително изискване, за да се развиват имотите в зона А и зона Б\".\n                    \n                    \n                \n                \n                \n                \r\nБелев добави, че еколозите ще обжалват по административен път пред Министерството на околната среда и водите действията на Екоинспекцията в Бургас, дала зелена светлина за строежа на къмпинг \"Градина\".", "date": "2019.12.08", "title": "Сигнал: Бетон ще се излива на метри от морето край Синеморец"}
{"url": "https://www.dnes.bg/bulgaria/2019/12/08/rishkiiat-prohod-zatvoren-zaradi-obyrnat-tir.432249", "text": "ТИР затвори движението през Ришкия проход. Тежкотоварният автомобил се е преобърнал до село Веселиново на завой по пътя към Бургас. \r\n\r\nОбходният маршрут е през Ивански - Кълново – Айтос, съобщават от агенция \"Пътна инфраструктура\". \r\n\r\nТрафикът се регулира от \"Пътна полиция\".", "date": "2019.12.08", "title": "Ришкият проход затворен заради обърнат ТИР"}
{"url": "https://www.dnes.bg/index/2019/12/08/golemiiat-test-za-makron-s-putin-ili-sreshtu-putin.432250", "text": "Как би могло да изглежда сближаването с Русия на Владимир Путин, което желае Еманюел Макрон? Френският президент се надява да направи утре първи пробив по темата Украйна, който може да успокои европейците, разтревожени от едностранните му действия по отношение на Русия.\n\r\nДържавният глава ще събере за пръв път господаря на Кремъл и неговия украински колега Володимир Зеленски в Елисейския дворец. \r\nЗаедно с германската канцлерка Ангела Меркел, те ще се опитат да намерят изход от конфликта, който от 2014 г. отне живота на над 13 000 души в проруската източна част на Украйна.\n\r\n\"Това е важен тест за Макрон и за европейците. Той вече се изолира много. Ако не получи нищо и по украинския въпрос, ще изпадне в още по-голяма изолация\", смята Мишел Дюкло, бивш посланик и експерт по геополитика от института \"Монтен\", френски мозъчен тръст.\n                \n                \n                \r\nФренският президент, който е най-видният лидер в Европа, откакто стана ясно, че Меркел ще сложи край на политическата си кариера, шокира колегите си с думите си за НАТО (\"мозъчна смърт\"), непреклонната си позиция по въпроса с разширяването на ЕС и едностранните си инициативи по отношение на Русия.\n\r\nУтрешната среща на върха ще бъде първата по рода си от 2016 година. Преговорите между четиримата ръководители в \"нормандски\" формат - от името на френския регион, където се състоя първата им среща на високо равнище през 2014 г. - целят да приведат в действие споразуменията от Минск. Тези спогодби позволиха значително намаляване на насилието, но политическата им част така и не бе приложена.\n\r\nМакрон знае, че европейските му колеги имат очаквания от него и казва, че \"интересите в сферата на сигурността\" на континента са негов абсолютен приоритет. Той постави постигането на напредък по темата Украйна като предварително условие за подновяването на диалога с Русия.\n\r\n\"Достатъчно находчив\"\n\r\nПолето за маневриране между исканията на Русия, която се стреми да запази влияние върху съседката си, и тези на Украйна, решена да си върне суверенитета върху Донбас, е доста тясно.\n\r\nСпоред Мишел Дюкло \"Кремъл е достатъчно находчив и разбира, че тази среща на върха трябва да бъде успех\". \"Трябва Макрон, Меркел и Зеленски да могат да кажат, че са получили нещо\", каза той пред АФП.\n\r\nУкраинският президент, от своя страна, заяви, че \"нова размяна на затворници\" - след тази на 7 септември - и \"истинско спиране на огъня\" биха били добър сигнал.\n\r\nСамият той е под натиск, тъй като се бои да не се създаде впечатление, че прави много отстъпки за степента на бъдещата автономия на региона Донбас в Украйна.\n\r\nОсвен украинското предизвикателство, източноевропейците - Полша, балтийските държави и Румъния - които смятат Русия за първостепенна заплаха - и някои западни държави, включително Германия, ще наблюдават отблизо за сигнали за добронамереност от страна на президента Путин.\n\r\nМакрон, според когото сигурността на Европа зависи от това да има солиден диалог с Москва, но без \"наивност\", иска да вярва, че руският му колега ще избере Европа пред Китай.\n\r\nВсяване на разкол сред европейците\n\r\nРусия не може вечно да бъде \"деструктивна сила, както бе в случаите със Сирия и Турция\", каза френски дипломатически източник пред АФП.\n\r\n\"Не е трайна и надеждна стратегия единственият ти лост за влияние да бъде способността ти да навредиш\", добави той и посочи \"дълбокото безпокойство на Русия да не бъде оставена сама да се конкурира с Китай\".\n\r\nНо Путин е известен с това, че пренебрегва ЕС и предпочита да води диалог с отделните държави. \"Той вижда в подадената от Макрон ръка възможност да всее разкол сред европейците\", анализира Дюкло.\n\r\nСпоред руския анализатор Константин Калачов \"ще бъде наивно да се смята, че Макрон може да окаже някакво влияние на Путин\" в опит да притегли Русия към ЕС.\n\r\n\"Има само един човек, който може да влияе на президента Путин: това е самият президент Путин, които следва собствената си политическа линия и собствените си интереси\", казва той пред АФП.\n\r\nКолкото до украинския конфликт, \"Путин няма интерес той да се задълбочава, но иска всяко уреждане да бъде постигнато според неговите условия\". \n\r\n/БТА/ \r\n ", "date": "2019.12.08", "title": "Големият тест за Макрон - с Путин или срещу Путин?"}
{"url": "https://www.dnes.bg/mish-mash/2019/12/08/oniks-kamykyt-koito-balansira-emociite.432160", "text": "През последните няколко години гривните с естествени камъни са предпочитани на пазара. Много хора ги купуват за себе си и за подарък на свой близък, но невинаги се интересуват какви свойства притежават отделните елементи, от които са изработени.\r\nЧест трик на търговците е да рекламират бижутата си чрез способностите на камъните в тях – едни са за просперитет, други за привличане на любов, трети носят щастие...\r\n \r\nДнес ще ви разкажа за един камък, ръководен от планетата Марс – оникс. Неговият елемент е огън и се препоръчва на родените през юли и декември.\r\n \r\nОще от дълбока древност ониксът се е използвал за защита от негативна енергия и магии. Той осъществява баланса на емоциите и помага на човек за по-добрия му самоконтрол.\r\n \r\n", "date": "2019.12.08", "title": "Оникс - камъкът, който балансира емоциитe"}
{"url": "https://www.dnes.bg/stranata/2019/12/08/sled-skandal-kompanii-se-biha-pred-zavedenie-v-haskovo.432251", "text": "Скандал между две компании прерастна в меле пред нощно заведение в Хасково, съобщава Нова тв. Сигналът за инцидента е подаден в 5,10 часа сутринта днес, съобщиха от МВР.\r\n\r\nПострадал е мъж, който е бил настанен в ортопедия с извадено рамо без опасност за живота.\r\n\r\nЧетирима души пък са в полицията за изясняване на случая.", "date": "2019.12.08", "title": "След скандал компании се биха пред заведение в Хасково"}
{"url": "https://www.dnes.bg/world/2019/12/08/dyshteriata-na-kenedi-krysti-samoletonosach-na-imeto-mu.432252", "text": "Каролайн Кенеди, дъщеря на покойния президент Джон Кенеди, кръсти нов самолетоносач на името на баща си, предаде Асошиейтед прес.\r\n\r\nСъгласно традицията, Каролайн Кенеди разби бутилка в корпуса на самолетоносача \"Джон Кенеди\" в корабостроителницата в Нюпорт нюз във Вирджиния. С това тя стана кръстница на кораба, който е вторият построен самолетоносач от новия клас \"Форд\".\r\n\r\nНовите самолетоносачи са предназначени да носят повече самолети и имат по-малък екипаж.\r\n\r\nСред гостите на церемонията беше и бившият държавен секретар на САЩ Джон Кери, отбелязва БТА.", "date": "2019.12.08", "title": "Дъщерята на Кенеди кръсти самолетоносач на името му"}
{"url": "https://www.dnes.bg/sport/2019/12/08/rado-iankov-s-nai-dobro-klasirane-prez-sezona.432253", "text": "Радослав Янков записа най-доброто си представяне от началото на сезона за Световната купа в паралелните дисциплини в сноуборда. \r\nВ Баной, Русия, българинът завърши на четвърта позиция в паралелния гигантски слалом.\r\n\r\nНосителят на Световната купа за 2016 година отстрани последователно местния любимец Дмитри Логинов и австриеца Александер Пайер, преди да отстъпи пред италианеца Мирко Феличети в полуфиналите.\r\n\r\nВ спора за третото място Янков направи грешка и не завърши, оставяйки бронза в ръцете на австриеца Бенямин Карл.\r\n\r\nПървото място зае италианецът Роман Фишналер, който спечели безпроблемно във финала срещу сънародника си Феличети.\r\n\r\nВ генералното класиране Радослав Янков е осми с 640 точки.\r\nОще спортни новини ", "date": "2019.12.08", "title": "Радо Янков с най-добро класиране през сезона"}
{"url": "https://www.dnes.bg/notifikacii/2019/12/08/iran-izgotvi-biudjet-na-syprotiva-za-39-mlrd-dolara.432255", "text": "Иранският президент Хасан Рохани представи днес в парламента проектобюджет за 39 милиарда долара, който той нарече \"бюджет на съпротива\" срещу задушаващите санкции, наложени от САЩ, заклет враг на Иран, предадоха Франс прес и Ройтерс.\r\nВластите не посочват цифри за цената на петрола и обемите на износа, използвани при изчисленията, но според Международния валутен фонд на Иран ще е нужно тройно поскъпване на петрола, за да балансира бюджета си, след като износът на суровината силно намаля.\r\nСАЩ въведоха отново санкции срещу Техеран с цел да тласнат надолу продажбите на ирански суров петрол - основен източник на приходи за ислямската република. Това стана след като миналата година Вашингтон се оттегли от ядреното споразумение между световните сили и Иран, припомня Ройтерс.\r\n                \n                \n                \"Следващата година, както и през настоящата, нашият бюджет ще бъде бюджет на съпротива и упорство срещу санкциите\", цитира АФП словото на Рохани, излъчено по държавното радио.\r\n\"Този бюджет казва на света, че въпреки санкциите ние можем да управляваме страната\", добави президентът, цитиран от Ройтерс.\r\nИранският държавен глава изтъкна, че страната му ще зависи по-малко от приходите от износа на петрол и ще може да разчита на кредит от 5 милиарда долара от Русия, който в момента се финализира, предаде Асошиейтед прес.\r\nТой посочи 4,845 трилиона риала като стойност на номинално балансирания проектобюджет, което се равнява на 38,8 милиарда щатски долара по курса на свободния пазар, уточнява Ройтерс. Бюджетът е за иранската финансова година, започваща на 20 март.\r\nВ местна валута новият бюджет е с 10 процента по-голям от предходния, но в долари е по-нисък заради годишната инфлация от около 35 процента.\r\nЗаложен е спад от 40 процента на приходите от петрол, газ и кондензати - дупка, която страната планира да запълни с държавни облигации и продажба на държавни имоти.\r\nПо предварителни данни на местните новинарски агенции като основа вероятно са използвани продажби на петрол между 500 000 и 1 милиона барела дневно. След американските санкции, според анализатори, иранският износ на петрол е спаднал до около 400 000 барела на ден или дори по-ниско спрямо над 2,5 милиона барела на ден преди това. (БТА)\r\n ", "date": "2019.12.08", "title": "Иран изготви \"бюджет на съпротива\" за 39 млрд. долара"}
{"url": "https://www.dnes.bg/mish-mash/2019/12/08/ucheni-pri-syn-nad-9-ch-syshto-ima-risk-ot-syrdechni-problemi.432256", "text": "Учени от университета на Колорадо в Боулдър установиха, че дори при голяма физическа активност и отказване от цигарите рискът от сърдечен пристъп е висок, ако сънят е кратък или прекалено дълъг, съобщава сайтът MedicalXpress.\r\nБили анализирани медицински данни за 461 хиляди души, които никога не са имали сърдечен пристъп, и качеството на съня им. Здравословното им състояние било следено 7 години.\r\nОказало се, че за участниците, които спали по-малко от 6 часа в денонощието, вероятността от сърдечен пристъп по време на изследването е с 20 процента по-голяма, отколкото за спалите 6-9 часа в денонощието. При спалите над 9 часа в денонощието сърдечните проблеми пък били с 34 процента по-чести. Оптималният сън намалява този риск у генетично предразположените хора с 18 процента.\r\n                    \n                    \n                \n                \n                \n                Колкото по-голямо е отклонението от нормалното ниво на съня, толкова по-висок е рискът от сърдечен пристъп. За хората, които спали 5 часа в денонощието, рискът от сърдечен пристъп бил с 52 процента по-голям, отколкото за спалите 7-8 часа в денонщието. За спалите 10 часа вероятността била два пъти по-голяма.\r\nНедоспиването може да окаже въздействие върху епителната тъкан по вътрешните стени на артериите, да допринесе за възпаления в костния мозък и да доведе до неправилен избор на хранителен режим. (БТА)\r\n ", "date": "2019.12.08", "title": "Учени: При сън над 9 ч. също има риск от сърдечни проблеми "}
{"url": "https://www.dnes.bg/crime/2019/12/08/myj-e-zaginal-pri-pojar-v-kubratskoto-selo-sevar.432260", "text": "Мъж е загинал при пожар в дома си в кубратското село Севар, съобщиха от Областната дирекция на МВР.\r\nСигналът за пламналия огън е подаден малко след 20 часа снощи на тел.112.\r\nСлед потушаването на пламъците при първоначалния оглед е намерено тялото на самотно живеещия 64-годишен мъж. \r\nТрупът е откаран за аутопсия в болницата в Търговище. Уведомен е дежурният прокурор. По случая е образувано досъдебно производство.\r\n ", "date": "2019.12.08", "title": "Мъж е загинал при пожар в кубратското село Севар"}
{"url": "https://www.dnes.bg/technology/2019/12/08/tovarniiat-korab-drakon-dostavia-na-mks-robot-razpoznavasht-emocii.432258", "text": "Товарният кораб \"Дракон\" беше прехванат от Международната космическа станция /МКС/, на борда на която ще достави \"силни\" мишки, червеи и умен общителен робот, предава Асошиейтед прес.\r\nРъководителят на станцията, италианският астронавт Лука Пармитано, използва роботизираната ръка на МКС, за да прехване кораба \"Дракон\", стартирал от космодрума \"Кейп Канаверал\" преди три дни. По време на операцията двата космически апарата орбитираха на 420 километра височина над Тихия океан.\r\n\"Всеки път, когато посрещаме нов апарат на бода, ние приемаме и част от душата на проекта и на хората, участвали в реализацията му. Така че добре дошли на борда!\", заяви Пармитано.\r\n                    \n                    \n                \n                \n                \n                Товарната капсула транспортира около 3 тона провизии. Сред тях са 40 мишки за експеримент, свързан с техните мускули и кости. Осем от тях са генетично променени с двойно по-голяма мускулна маса и затова са наричани \"силни\".\r\nСред живите организми в товара фигурират и 120 хиляди червеи нематоди, част от селскостопански експеримент. На борда ще бъде доставена и голяма кръгла роботизирана глава с изкуствен интелект, способна да разпознава емоциите на астронавтите. Името на робота е Саймън. Той е същият като германския прототип, който летя за първи път миналата година. Новата версия е усъвършенствана, така че да може да проявява съпричастност към хората от екипажа. (БТА)", "date": "2019.12.08", "title": "Товарният кораб \"Дракон\" доставя на МКС робот, разпознаващ емоции"}
{"url": "https://www.dnes.bg/index/2019/12/08/gafovete-mikrofonite-chuvat-vsichko-dori-i-politicite-da-ne-iskat.431973", "text": "Едно от златните правила на политиката е „Винаги предполагай, че микрофонът е включен“. Но за толкова много години и толкова много конфузни моменти, някои държавни глави още не са се научили, че любопитната публика надава ухо отвсякъде.\r\nПо цялото земно кълбо политици от Америка до Австралия и дори България, са се червили пред \"горещия микрофон“, изричайки нещо, което публиката не е трябвало да чува.\r\nА преди два дни Джъстин Трюдо, Еманюел Макрон и Борис Джонсън бяха хванати да се смеят за сметка на Доналд Тръмп. Американският президент, разбира се, не прие това неуважение добре и си тръгна от срещата на ООН малко по-рано от предвиденото. Той нарече Трюдо „двуличен“, а канадският президент призна, че е говорил зад гърба на Тръмп, но \"не се страхува за отношенията между Канада и САЩ“.\r\n                \n                \n                Джъстин Трюдо може и да не се страхува за отношенията между двете държави, но подобни \"дочути“ коментари понякога са имали жестоки политически последици.\r\nТака Роналд Рейгън допълнително нажежава вече обтегнатите отношения между Щатите и Русия по време на Студената война. По време на саундчек за седмичното си обръщение към народа той решава да се пошегува.\r\n\"Скъпи американци, радвам се да обявя, че подписах закон, с който ще отстраним Русия завинаги. Започваме да бомбандираме след пет минути“, казва Рейгън пред микрофона. И въпреки че съобщението не е предадено по радиото, записът по-късно е публикуван. СССР, разбира се, не е въодушевен от чутото. Руските войски в Близкия Изток са поставени в готовност в продължение на няколко седмици, а страната осъжда изказването на американския президент.\r\nФренският президент Жак Ширак далеч не заявява, че ще бомбандира някого. През 2005 година той просто признава, че не харесва някои храни. Говорейки със своите колеги от Германия и Русия, мислейки, че няма микрофони наблизо, той казва за Великобритания: \"Не можеш да вярваш на хора, които готвят толкова лошо.\r\nСлед Финландия, тази страна има най-лошата храна. Единственото, което британците някога са дали на европейската агрокултура, е болестта луда крава“, казва Ширак. Думите му не са отречени от екипа му и идват в момент, в който отношенията между Франция и Великобритания са наистина хладни.\r\nПрез 2006 година по време на срещата на Г-8 микрофон дочува личният разговор между президента на САЩ Джордж Буш и британския министър Тони Блеър.\r\n\"Йо, Блеър, как я караш“, поздравява американският президент своя британски колега. Той му благодари за пуловера, който му е подарил и коментира Хизбула в Ливан. Говорейки за подкрепата на Сирия към Хизбула, той казва: \"Накарай Сирия да принуди Хизбула да спре това. Накарай Кофи да се обади на Башар и нещо да се случи“, казва Буш.\r\nФразата \"Йо, Блейър“ накара опонентите както на американеца, така и на британеца, да им се подиграват. Тя също така потвърди и близките им, понякога спорни отношения.\r\nПрез 2010 година премиерът на Великобритания Гордън Браун е на посещение в Рочдейл. По време на разговор с местни жители една жена решава да го подпита за нивата на имиграцията. След края на срещата Браун влиза в колата си, но микрофонът на Sky News все още е включен.\r\n\"Този разговор беше катастрофа – не трябваше да ме изправят пред тази жена“, казва Браун. Когато го питат, какво е казала, той отговаря: \"Всичко. Тя е една фанатична жена, която твърди, че е била лейбъристка. Просто е абсурдно.“\r\nОсъзнал, че думите му са станали обществено достояние, Браун отива в дома на жената, за да й се извини. По-късно повтаря своето извинение в ефира на BBC2.\r\nПо време на срещата на Г-20 през 2011 година президентът на САЩ Барак Обама и колегата му от Франция Никола Саркози водят личен разговор преди да започне пресконференцията им. Журналистите вече заемат местата си, но са предупредени да не слагат слушалките за превод преди двамата президенти да са приключили с това, което имат да си кажат. Но няколко души пренебрегват предупреждението и чуват доста пикантни думи в слушалките си.\r\n\"Не мога да го понасям вече. Той е лъжец“, казва Саркози за израелския премиер Бенямин Нетаняху. Обама му отговаря: „На теб може и да ти е омръзнал, но аз... аз трябва да се оправям с него всеки ден.“ \r\nНяколко дни никой не казва и дума за разговор, но рано или късно всичко излиза на бял свят. Думите идват отново в момент на обтегнати отношения между държавите.\r\nРазбира се, и в България имаме подобни ситуации. \r\nПрез 2007 година камерата на bTV заснема разговор между тогавашния финансов министър  Пламен Орешарски и министърът на образованието Даниел Вълчев. Двамата водят преговори със стачкуващите учители, но не подозират, че някой записва разговора им.\r\nОрешарски казва: \"Дай да разваляме седянката“ и после добавя: „Първо да мислим за числа, съкращения и после...“ Учителите не останаха много впечатлени от начина, по който министрите говорят за тях.\r\nМного години по-рано, през 1989 година близо 20 хил. души протестират пред Народното събрание, тъй като правителството решава да не отмени закона, според който ръководна роля има БКП. Заедно с част от министрите излиза и тогавашният президент Петър Младенов. Той се опитва да обясни нещо, но никой не ги чува. Той не може да приеме, че е освиркван от протестиращите, обръща се към най-приближените си и казва: \"Най-добре да дойдат танковете“. Фразата обаче е уловена от кинорежисьора Евгени Михайлов. Това коства поста на Петър Младенов.", "date": "2019.12.08", "title": "Гафовете: Микрофоните чуват всичко, дори и политиците да не искат "}
{"url": "https://www.dnes.bg/notifikacii/2019/12/08/amerikanskata-armiia-nasochva-vnimanieto-si-kym-rusiia-i-kitai.432261", "text": "Американският министър на отбраната Марк Еспър заяви снощи, че планира да пренасочи вниманието на американската армия към конкуренцията с Русия и Китай, въпреки заплахите за сигурността в Близкия изток, предаде Асошиейтед прес.\r\nЕспър очерта стратегическите си цели и приоритети в реч на Националния форум за отбраната \"Роналд Рейгън\", на който всяка година се срещат военни, представители на правителството и на отбранителната индустрия.\r\nМинистър Еспър, който встъпи в длъжност през юли, ще се придържа към отбранителните приоритети, зададени от неговия предшественик Джим Матис, който също присъстваше на речта.\r\nМатис подаде оставка преди година в знак на протест срещу решението президента на САЩ Доналд Тръмп за изтегляне от Сирия.\r\n                \n                \n                Оттогава Близкият изток стана още по-нестабилен. Поради опасения за действията на Иран, от май насам в района на Персийския залив бяха изпратени още най-малко 14 000 американски военни, отбелязва АП.\r\nСирия може да бъде смятана за още по-сложен проблем за Вашингтон, а Ирак е изправен пред граждански протести. Извършеното в петък нападение в американска военноморска база в Пенсакола може да усложни американско-саудитските военни връзки, макар че Еспър заяви в петък, че отношенията между двете страни остават стабилни. (БТА)", "date": "2019.12.08", "title": "Американската армия насочва вниманието си към Русия и Китай"}
{"url": "https://www.dnes.bg/world/2019/12/08/velikobritaniia-vyvejda-tri-vida-rabotni-vizi-sled-izborite.432273", "text": "Великобритания ще въведе три вида работни визи след изборите. Това обеща настоящият премиер Борис Джонсън при победа на вота. \r\n\r\nПървата категория визи са \"изключителен талант\". Те ще бъдат издавани на учени, артисти и хора, които ще допринесат за ръста на икономиката на Великобритания.\r\nВъв втората категория попадат квалифицираните работници, които трябва да разполагат с предложение за работа на територията на Обединеното кралство. \r\n\r\nА третият вид е предназначен за хора, които идват в страната за краткосрочна работа, която не изисква квалификация, съобщава \r\nТакива например са сезонните работници в селското стопанство. Те обаче няма да имат възможност да получат право на постоянно пребиваване.\r\n\r\nДжонсън обясни, че системата ще бъде организирана по австралийски образец и ще позволи да се върне контролът върху британските граници след Brexit.", "date": "2019.12.08", "title": "Великобритания въвежда три вида работни визи след изборите"}
{"url": "https://www.dnes.bg/mish-mash/2019/12/08/djordjiia-tan-jenata-koiato-otvleche-5000-deca-i-gi-prodade-na-bogatite.432097", "text": "Преди повече от 70 години Джорджия Тан кара луксозната си, лъскава кола из кварталите на Мемфис. Тя избира най-красивите деца на улицата. Примамва ги да се качат в красивото возило. Тези деца никога повече не виждат родителите си отново.\r\nДжорджия Тан отвлича близо 5000 деца и променя живота им напълно. Краде бебета от болници, сирачета от улиците и дори деца, които имат свои семейства. След това ги продава на богати двойки за немалки суми.\r\nПреди 69 години нейният Дом за деца затваря врати. Никой не може да си спомни дали е било краят на ноември или началото на декември. Малко след това той получава наименованието „къщата на ужасите“. Всички знаят, че домът е затворил врати... за добро.\r\n                    \n                    \n                \n                \n                \n                Историята за дома на Тан приковава вниманието на авторката Лиса Уингейт. Тя гледала документален филм по Discovery и започнала да се чуди дали всичко казано е истина, или е преувеличено от телевизията. Резултатът от проучването, което направила, била книгата „Преди да сме ваши“, която разказва историята на сирачетата през погледа на 12-годишно дете. След нейното излизане на пазара през 2017 година Уингейт започва да получава имейли, които гласят: \"Това е майка ми“ или \"Мисля, че за съм едно от отвлечените бебета“.\r\nПодтикната от интереса към книгата си, през 2018 година тя организира срещи за отвлечените деца. А за да разкаже историята им, Insider разговаря с някои от тях. Повечето все още се опитват да разберат кои са всъщност.\r\nРодена през 1891 година, Джорджия Тан иска да стане като бащи си – адвокат. Ала той й забранява. Затова тя се захваща с работа в сферата на социалните услуги, една от малкото кариери, подходящи за жена с нейното потекло.\r\nПърво работила в Мисисипи, но била уволнена, защото отстранявала деца от приемни домове без ясна причина. После заминала за Тексас, където през 1922 година осиновила дъщеря си Джун. Години по-късно осиновява и Ан Атууд Холинсуърт. За нея се твърди, че била любовница на Тан.\r\nПрез 1922 година се мести в Мемфис, а баща й използва влиянието си, за да й намери работа в Дома за деца. До 1929 година тя вече се е провъзгласила за директор. Сили Брандън е едно от малкото деца, което още помни Тан.\r\n„Тя беше закръглена жена, която носеше очила и малка чантичка. Спомням си, че беше строга и сурова“, разказва Брендън. Тя и брат й били продадени от Джорджия, която се възползвала добре от липсата на регулация и адекватни закони за осиновяването по онова време. Със своите руси коси и сини очи, те били перфектните деца за Тан. За тях тя прибрала 2700 долара или 40 хил. долара в наши дни. Но обстоятелствата също помагат за плана на Джорджия.\r\nДо 1910 г. осиновяванията не са много популярни. Но след това мисленето на обществото се променя. През 1920 година Националното общество за намиране на дом започва да разпространява реклама, която гласи, че осиновяването „намалява разводите, убийствата и ще напълни църквите“. Тогава популярна е и теорията на евгениката – хора, с лоши гени, били стерилизирани. Вярвало се, че онези с по-добри гени пък били подложени на по-голямо безплодие. За да се запази качествената раса, не било важно просто да се осиновява, а да се осиновяват само най-хубавите деца.\r\nСъс своя бизнес нюх Тан се насочила към богатите и успели семейства – актьори, писатели, музиканти. Сред клиентите й били Дик Пауъл и Джун Алисън, Луна Търнър, Пърл Бък и Смайли Бърнет. През 1947 година Джоан Крофорд осиновява близнаците Синди и Кати от Тан.\r\nПродажбата на деца не била просто малък страничен бизнес. През 20-те години, в които Тан управлявала дома за деца, тя натрупала състояние от 1 милион долара или 11 милиона долара в днешно време. И не го направила сама. Тя подкупвала социални работници, полицаи, доктори и адвокати. Някои отвличали деца от детските градини, други от църкви, трети от детски площадки. Повечето малчугани били от бедни семейства, които нямали средствата да се борят за правата си.\r\nСамата Тан често отвличала деца, като предлагала на бедни семейства скъпа медицинска помощ на безценица. Условието било децата да влизат в луксозната болница сами. Ако родителите посмеели да дойдат, трябвало да платят пълната, непосилна за тях сума. На родилки пък казвала, че децата им са умрели по време на раждането и са били погребани, без това да коства на семействата средства. А адвокатите, които работят за нея, легално отнемали децата на обеднели или самотни майки.\r\nСинът на Джин Тапия, състезател от НАСКАР, е отвлечен от Тан малко след раждането му. Отнема му 47 години, за да го види отново.\r\nНорма Сю и нейните пет братчета и сестричета са отвлечени през януари 1943 година, докато си играели край реката.\r\n„Те били от бедно семейство. Не били виждали лъскава кола. Майка ми е била на около 8 години, когато това се е случило – знаела е името си и кое е семейството й“, разказва дъщеря й Пеги. Децата били сами у дома, майка им била в болница. Те прекарали три месеца в дома за деца, а по думите на Пеги били принуждавани от Тан да се грижат за бебетата и да им сменят памперсите.\r\nСъдбата на три от децата е неясна. Сю и сестра й били осиновени от семейство във Филаделфия.\r\n„Някаква жена казала на майка ми: „Аз съм новата ви майка“, а тя отговорила: „Не, не си.“ Отказала е да е част от онова семейство още тогава“, разказва Пеги. Но когато двете сестри вече били във Филаделфия, Тан набелязала нови жертви. Тя често си измисляла фалшиви истории за произхода на децата – че са от богати семейства, а майките им „много привлекателни“. Бащите били „интелигентни“, най-вече от „медицински училища“. \r\nПред новите родители на Норма Сю, Тан казала, че момичетата са на 6, за да са „по-желани“. Тя често променяла възрастта и имената на децата, за да бъдат по-трудни за проследяване. На евреите казвала, че децата са „от добри еврейски семейства“.\r\nАко родителите - било то биологични, или осиновители, задавали прекалено много въпроси, Тан заплашвала, че ще ги предаде на полицията или ще отнеме децата им. За повече пари месеци след осиновяването тя се свързвала с новите семейства на децата и казвала, че биологичните родители са ги потърсили, но след „малка такса, тя щяла да наеме адвокат и да оправи нещата“.\r\nКогато по-късно властите започват да разследват дома за деца, откриват, че Тан е получавала по 1000 долара „на глава“, не плащала данъците си към щата Тенеси. А за да избегне органите на реда да я заподозрат или да попадне под „любопитните погледи на хората, които ще задават прекалено много въпроси“, „доставяла“ децата късно вечер. Нейните „медицински сестри“ често пътували до Ню Йорк и Калифорния, но „доставки“ били правени из всички щати, както и Великобритания.\r\nДокладът срещу дома на Тан е дълъг близо 240 страници. Оказва се, че много от децата, които престъпничката е прибирала в домовете още докато са на няколко дни, не са получавали нужната грижа. Десетки малчугани загиват. Само за 4 месеца през 1945 година между 40 и 50 бебета умират в дома. Това кара и хората да се усъмнят в Тан.\r\nБебетата са държани в непоносими условия. По-големите деца са принуждавани да се грижат за тях и да ги карат да мълчат, докато бъдат осиновени. Самите те пък живеели в тъмни, малки килери. Били пребивани, държани гладни със седмици. Тан плащала на наркомани и педофили да се грижат за тях. Едно от децата, осиновено едва на пет, си спомня как самата Тан го принуждавала да седи в скута й. Сексуалното посегателство от нейна страна също не било рядкост.\r\nДецата, които били „прекалено слаби“, били оставяни под слънцето, за да умрат. Тези, които били „прекалено грозни“ или „стари“, също били отстранявани. Телата им погребвали в задния двор на дома.\r\nНо през 1949 година дошъл краят на измамата. Бил избран нов губернатор -- Гордън Браунинг, който разобличил Тан. Но тя така и не плаща за деянията си. Три дни по-късно умира, след като изпада в мистериозна кома. Никой от съучастниците й никога не е бил съден за трафика на деца. \r\n ", "date": "2019.12.08", "title": "Джорджия Тан – жената, която отвлече 5000 деца и ги продаде на богатите "}
{"url": "https://www.dnes.bg/sofia/2019/12/08/pytishtata-v-sofiia-obraboteni-sreshtu-zalediavane.432232", "text": "Поради ниските температури тази нощ в София са направени обработки със смеси срещу заледяване на опасни и стръмни участъци, съобщи пресцентърът на Столична община. Обработени са трасета на градския транспорт, основни улици и частично вътрешно-квартални в районите Панчарево, Витоша, Триадица, както и Южната дъга на Околовръстен път, общински пътища.\r\n\r\nВ парк Витоша са опесъчени пътищата \"Драгалевци - Алеко\" и \"Бояна - Златните мостове\".\r\n\r\nВ момента градският транспорт се движи навсякъде по обичайните си маршрути.\r\n\r\nШофьорите да карат със съобразена скорост, а автомобилите да са оборудвани за движение при зимни условия, напомнят от Столична община.", "date": "2019.12.08", "title": "Пътищата в София обработени срещу заледяване"}
{"url": "https://www.dnes.bg/stranata/2019/12/08/270-000-dushi-bez-pravo-na-glas-1493-sela-bez-kmetove.432233", "text": "270 000 българи останаха без право на глас на последните избори. Причината - в населените места под 350 човека законът не допуска пряк избор.\n\r\nМесец след двата тура на местните избори 1493 села останаха без кметове и ще бъдат назначени кметски наместници, съобщава bTV.\n\r\nКметът на Плевен обаче разреши хората да посочат кой да ги управлява в малките населени места.\n\r\nВ седем плевенски села общинският кмет предпочел да проведе импровизирани избори – с урни и бюлетини, и навсякъде се съобразил с предпочитанията на хората.\n\r\n„Абсолютно празен лист, всеки писа името с химикал върху листчето, сгъва го и го пуска в прозрачната урна. Всичко останало според мен е по-незаконно”, казва Таня Кърдийска, жител на село Горталово.\n                    \n                    \n                \n                \n                \n                \r\nЖителите на село Пирин си искат досегашния кметски наместник\n\r\nВ това село кандидатите били двама. След преброяване на гласовете пред всички за наместник е определен досегашният кмет Пламен Петков. \n\r\nВ съседното село Тодорово битката била по-оспорвана – измежду трима кандидати хората си избрали Янчо Итов, също досегашен кмет.\n\r\nА в криводолското село Главаци се стигна до протести. Там предпочитанията на хората не съвпаднаха с решението на общинския кмет, който предпочете да изпълни буквата на закона.", "date": "2019.12.08", "title": "270 000 души без право на глас, 1493 села - без кметове"}
{"url": "https://www.dnes.bg/notifikacii/2019/12/08/djoshua-vze-revansh-ot-ruis-i-si-vyrna-svetovnite-titli.432223", "text": "\n\r\nАнтъни Джошуа отново е световен шампион!\r\nБританецът спечели реванша срещу Анди Руис след съдийско решение и така си върна титлите във версии WBA (Super), IBF, WBO и IBO, които му бяха отнети от същия противник преди половин година.\r\nСрещата се проведе в Саудитска Арабия, на специално построено съоражение специално за боксовата гала.\n\r\nПрез цялата среща британецът заложи изцяло на тактиката и този път не допусна да подцени пълничкия мексиканец.\n\r\nРуис определено имаше трудности, тъй като неговият противник се движеше много и не се стигна до размени на удари, както бе в предишната среща между двамата.\n\r\nТова бе 23-и успех в кариерата за британския боксьор, като той е спечели 21 от тези срещи с нокаут, а в две от тях със съдийско решение. Освен това той има и една загуба, която бе именно от мексиканеца през лятото.\n                \n                \n                \r\nПоражението пък е второ в кариерата на Руис от общо 35 мача, като той има сметката си 33 победи.\r\n", "date": "2019.12.08", "title": "Джошуа взе реванш от Руис и си върна световните титли"}
{"url": "https://www.dnes.bg/obshtestvo/2019/12/08/bitkata-s-koiato-tervel-pecheli-prozvishteto-spasiteliat-na-evropa.432224", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОбсадата на Константинопол, която завършва с разгром за силите на Халифата, е едно от най-значимите сражения от сревновековната история на България. Тя е във фокуса и на втория епизод на новата анимационно-документална поредица \"Средновековна слава\" на \"Българска история\" и ЗАД \"Армеец\". \n\r\nПодвигът е голям и печели на Тервел прозвището \"Спасителят на Европа\".\n\r\nИсторията можеше да бъде много по-различна, ако през през 674 г. войските на Арабския халифат, не бяха достигнали за пръв път до столицата на Византия – Константинопол. След четиригодишна борба, Константин IV Погонат успява да се справи с надвисналата заплаха. Четиридесет години по-късно, арабският владетел – халифът Сюлейман ибн Абд ал Малѝк решава да победи там, където дедите му се провалят и да завладее най-великия град в тогавашния свят. Носело се поверие, че \"новият Рим\" ще бъде превзет от халиф с името на древен пророк, в случая на Соломóн.\n                    \n                    \n                \n                \n                \n                \r\nАрабите избират момента за действие правилно – Византия се намира в постоянна династическа криза близо две десетилетия. Василевсите се сменят един след друг в кървава игра на дворцови преврати. В тази надпревара за трона дейно участие взема и българския владетел Тервел, който ловко манипулира имперските велможи, подкрепяйки различни фракции и извличайки максимална полза за своята държава.\n\r\nПрез 716 г., в Сирия се събира огромна армия начело с братът на халифа – Маслама ибн Абд ал Малик, за която Михаил Сирийски пише: \"Маслама събра 200 000 войници и 5 000 кораба, които напълни с войници и провизии. Събра 12 000 работници, 6 000 камили и 6 000 магарета, които да носят храната на камилите и пътните провизии на работниците. На камилите натовари оръжията и обсадната техника. Накара  хората си да приготвят храна за много години напред и постави начело им като генерал Омар, син на Хубейра. Сюлейман се закле така: „Няма да спра да се сражавам срещу Константинопол докато не разоря Арабия или не завладея града.“  Макар арабската армия да не надвишава 120 000 души като реална численост, тя остава най-голямата стъпвала на Балканите от векове.\n\r\nАрабите зимуват в Мала Азия през 716 г., и се договарят със стратега на Аморион – Лъв Сириец, който привидно им обещава помощта си. През пролетта на 717 г. Лъв успява да надхитри арабите, използвайки техен отряд за да влезе в Константинопол и да се обяви за император, след което веднага се заема да укрепява града. Разгневеният Маслама веднага повежда силите си към византийската столица, за да накаже Лъв за предателството му. Основната част на арабската армия навлиза в Тракия през месец юли. Един авангарден корпус, начело с  Ухайда, е изпратен на север, вероятно по течението на Тунджа, за да подсигури тила на армията. Арабите нахлуват в българските земи, провокирайки Тервел да изпрати своята редовна армия в размер около 12 000 души и да ги пресрещне.\n\r\nБългарите разбиват арабският контингент, след което навлизат в Тракия в началото на август. Те успяват да изненадат Маслама и личният му отряд от 4 000 елитни бойци и ги разгромяват. \n\r\nМаслама се спасява на косъм и бяга при основните си сили, които блокират Константинопол по суша. Междувременно, Тервел и Лъв III започват преговори и между България и Византия е оформен съюз за справяне с арабската заплаха.\r\nКакъв е техният план – гледайте във видеото.\n\r\n\r\n", "date": "2019.12.08", "title": "Битката, с която Тервел печели прозвището \"Спасителят на Европа\""}
{"url": "https://www.dnes.bg/world/2019/12/08/tri-raketi-izstreliani-ot-gaza-kym-izrael.432225", "text": "Три ракети бяха изстреляни към Израел от ивицата Газа, две от тях бяха прехванати от системата за противовъздушна отбрана, предаде БТА, цитирайки изявление на израелската армия.\r\n\r\nНяма данни са пострадали. Нито една палестинска групировка не е поела отговорност за нападението.\r\n\r\nИнтензивността на сблъсъците между Израел и палестинските екстремисти в Газа варираше през последните години. \r\n\r\nВ момента в Кайро египетски представители преговарят за примирие с лидери на екстремистката групировка Хамас, която управлява палестинския анклав и на по-малката, но по-радикална група Ислямски джихад, отбелязва АП. ", "date": "2019.12.08", "title": "Три ракети изстреляни от Газа към Израел"}
{"url": "https://www.dnes.bg/snimka-na-denia/2019/12/08/vremeto-dnes-poveche-slynchevi-chasove-gradusite-do-12.432226", "text": "Днес ни очаква малко по-хубаво време с по-високи температури и повече слънчеви часове.\r\n\r\nМинималните температури ще са между минус 1 и 4 градуса, за София около 2 градуса, а максималните - между 7 и 12 градуса. Рано сутринта отново ще има мъгли и условия за заледявания, затова ако сте на пътя - шофирайте внимателно.\r\n\r\nВ планините облачността ще е променлива. Ще духа умерен, по високите части силен северозападен вятър. Максималната температура на височина 1200 метра ще е около 5 градуса, на 2000 метра - около нулата. \r\n\r\nНовата седмица започва с ветровито време. Ще се заоблачи във вторник, а привечер преваляванията от дъжд над Западна България и Предбалкана ще преминат в сняг.", "date": "2019.12.08", "title": "Времето днес: Повече слънчеви часове, градусите - до 12"}
{"url": "https://www.dnes.bg/world/2019/12/08/ubiecyt-ot-pensakola-bil-posledovatel-na-osama.432227", "text": "Саудитският студент, който застреля трима души във военноморска база във Флорида, е събрал по-рано през седмицата трима души на вечеря, на която са гледали видеа с масови убийства с огнестрелни оръжия. Това каза официален източник, цитиран от Асошиейтед прес.\n\r\nЕдин от тримата студенти, които били на вечерята, е снимал с камера пред сградата по време на нападението в петък. Другите двама саудитски студенти наблюдавали ставащото от паркирана в близост кола.\n\r\nИзточникът, пожелал анонимност, каза, че са задържани 10 саудитски студенти, а няколко са в неизвестност.\n\r\nАмерикански официални лица съобщиха по-рано, че разследват възможен терористичен мотив и че нападателят се казва Мохамед Саид Алшамрани.\nТой бе убит от заместник на местния шериф. Освен тримата убити има и осем ранени при атаката, включително заместник-шерифът и още един полицай. \n                    \n                    \n                \n                \n                \n                \r\nМохамед Саид Алшамрани е критикувал САЩ и е цитирал Осама бин Ладен в социалните мрежи часове преди атаката. Това съобщи организация, която следи онлайн екстремизма, предаде БТА.\n\r\nФедералните разследващи не разкриха какъв е мотивът зад атаката, извършена рано сутринта в петък, когато саудитецът е стрелял с пистолет в класна стая в базата в Пенсакола.\n\r\nЧасове преди атаката той е написал в \"Туитър\", че мрази американския народ, защото е извършил \"престъпления не само срещу мюсюлмани, но и срещу човечеството\", съобщи организацията SITE. Той е разкритикувал САЩ заради подкрепата за Израел и е цитирал покойния лидер на Ал Каида.\n\r\nСледователите не откриват признаци Алшамрани да е бил свързан с терористични групировки и смятат, че се е радикализирал сам, съобщи \"Ню Йорк таймс\", позовавайки се на неназован американски представител.", "date": "2019.12.08", "title": "Убиецът от Пенсакола бил последовател на Осама"}
{"url": "https://www.dnes.bg/football/2019/12/08/lacio-udari-iuve-gol-na-ronaldo-se-okaza-nedostatychen.432228", "text": "Лацио нанесе първото поражение на италианския шампион Ювентус през този сезон, след като победи с 3:1. Загубата на Юве дойде чак в 20-ия мач за \"бианконерите\" тази година. \r\n\r\nКристиано Роналдо изведе торинци напред, но столичани стигнаха до обрат с два гола на Луис Фелипе в добавеното време на първото полувреме и Милинкович-Савич в 74-та минута.\r\n\r\nПоследните 20 минути Лацио игра с човек повече след червен картон на Куадрадо. \r\n\r\nПропусната дузпа от Имобиле, както и негова добавка оставиха напрежението до края, когато Фелипе Кайседо сложи точка на спора в последните минути на продължението. \r\n\r\nТака Лацио спечели и се доближи само на три точки от Ювентус, докато Интер, който вчера стъпи накриво срещу Рома и завърши 0:0 все пак остава на върха и след този кръг.\r\n\r\nОще спортни новини ", "date": "2019.12.08", "title": "Лацио удари Юве, гол на Роналдо се оказа недостатъчен"}
{"url": "https://www.dnes.bg/science/2019/12/08/i-tova-dojiviahme-dve-maiki-dve-utrobi-edno-bebe.432005", "text": "Преди два месеца британската двойка Жасмин и Дона Франсис-Смит посрещат на бял свят сина си Отис. Но за разлика от повечето еднополови двойки, бебето е прекарало определено време в утробите и на двете си майки, съобщава The Thelegraph.\r\nТози нов вид процедура се нарича AneVivo и е патентована от шведската технологична компания Anecova, а Жасмин и Дона забременяват в Женската клиника в Лондон.\r\nПроцедурата за \"комбинирано майничство\" протича така – за разлика от инвитро, яйцеклетката на майката донор се изважда и се поставя в малка капсула, заедно с оплождащия я сперматозоид. След това се връща обратно в утробата на майката донор, където прекарва 18-часов период на инкубация.\r\n                    \n                    \n                \n                \n                \n                Когато яйцеклетката вече е оплодена, тя се изважда от майката донор и се поставя в утробата на втората майка, която износва бебето.\r\n\"Постоянно чуваме истории за еднополови двойки, в които само единият родител върши цялата работа – забременява, износва бебето, ражда. Но с този метод и двете имаме голямо участие в раждането на Отис“, казва Жасмин пред The Thelegraph. По думите й, комбинираното майчинство ги \"сближава емоционално\".\r\n\"Ние сме късметлии, че при нас се получи от първия път\", обяснява Дона. По думите й, много двойки не успяват да забременеят след първата процедура.\r\nСамата лондонска болница се похвали с раждането на първото в света бебе, износено от две майки. \r\n ", "date": "2019.12.08", "title": "И това доживяхме: Две майки, две утроби – едно бебе"}
{"url": "https://www.dnes.bg/stranata/2019/12/08/kola-i-avtobus-se-udariha-chelno-blizo-do-slivnica.432229", "text": "Автобус и идваща от Сърбия лека кола са се ударили челно на магистралата край Сливница снощи, съобщава bTV. И двете превозни средства са със сръбска регистрация.\r\n\r\nСлед челния удар в автобуса се ударил и ТИР. Верижната катастрофа затрудни движението по пътя Сливница-Драгоман. \r\n\r\nПо информация на пътници от автобуса, шофьорът на леката кола, предизвикала катастрофата, бил пиян.\r\n\r\nНяма сериозно пострадали при инцидента.", "date": "2019.12.08", "title": "Кола и автобус се удариха челно близо до Сливница"}
{"url": "https://www.dnes.bg/index/2019/12/08/4-elementa-koito-rykovodiat-zodiite.432129", "text": "Астрологията дава възможност на хората да открият с кои зодиакални знаци имат най-голяма съвместимост. Всеки знак е подвластен на един от четирите основни елемента – огън, земя, въздух и вода. Те определят не само характера, а и това с какъв човек ще свържем живота си.\r\nИма безброй начини за изследване на съвместимостта между партньорите според астрологичната карта. Според техните елементи, се групират в няколко групи:\r\n \r\n Близнаци, Везни, Водолей;\r\n– Телец, Дева, Козирог;\r\n – Рак, Скорпион, Риби;\r\n– Овен, Лъв, Стрелец.\r\n \r\n\r\n\r\n\r\n \r\nХората от трите зодии, които попадат в тази група, са общителни и любознателни. Те винаги впечатляват с интелекта си, запознавайки се с нови хора.\r\n \r\nТези, които са с един и същи елемент – въздух, си пасват най-добре. Само те могат да оценят комуникативните способности на другия, както и да говорят по различни теми без притеснение.\r\n \r\nВъздушните знаци се справят чудесно с решаването на проблеми. Свободолюбиви са и вярват в конспирациите. Освен това са безпристрастни и не се влияят особено от емоциите на другите.\r\n\r\n", "date": "2019.12.08", "title": "4 елемента, които ръководят зодиите "}
{"url": "https://www.dnes.bg/world/2019/12/08/severna-koreia-s-mnogo-vajno-izpitanie.432230", "text": "Северна Корея е извършила \"много важно изпитание\" на полигона за изстрелване на сателити Сохе, предадоха световните агенции.\n\r\nРезултатът от това изпитание е от голямо значение, тъй като ще промени \"стратегическата позиция\" на Северна Корея. \r\nТова заяви говорител на научната академия за национална отбрана в комюнике, разпространено от държавната агенция КЦТА.\n\r\n\"Резултатът ще изиграе значителна роля в поредната промяна на стратегическата позиция на Корейската народнодемократична република в близко бъдеще\", се казва в комюникето.\n\r\nТой е докладван на Централния комитет на Корейската трудова партия, се допълва в текста.\n\r\nНе се съобщават подробности за какво изпитание става дума. Медии обаче съобщиха, че според сателитни снимки Северна Корея може да се готви да поднови изпробването на двигатели за изстрелване на сателити.\n                    \n                    \n                \n                \n                \n                \r\nИзпитанието бе направено в момент, когато Пхенян увеличава натиска върху Вашингтон да направи отстъпки в изпадналите в застой ядрени преговори. Постоянният представител на Пхенян в ООН Ким Сон каза вчера, че денуклеаризацията вече не е част от дневния ред на преговорите между САЩ и Северна Корея.\n\r\nООН не разрешава на Северна Корея да изстрелва сателити, тъй като това се смята за изпробване на технология за ракети с голям обсег.\n\r\nСлед многократни опити Северна Корея успешно изпрати сателит в орбита за пръв път през 2012 г., след което го направи отново през 2016 г. \r\n(БТА)\r\n ", "date": "2019.12.08", "title": "Северна Корея с \"много важно изпитание\""}
{"url": "https://www.dnes.bg/zvezdi/2019/12/08/sofka-polia-rojden-den-v-dubai-s-gringo.432231", "text": "Софи Маринова и Гринго явно са загърбили скандалите, които ги доведоха до прага на развод. Двойката замина за Дубай, където с приятели да полеят рождения ден на фолкпевицата.\n\n\nТя не пропусна да сподели и кадри от топлата дестинация, на които се вижда, че Гринго със задоволство се е пременил като шейх, с местна носия е и самата Софи.\r\n\r\nДвамата изглеждат щастливи, което контрастира с месеците след сватбата, когато си разменяха обиди, разделиха се и се заговори за окончателна раздяла.", "date": "2019.12.08", "title": "Софка поля рожден ден в Дубай с Гринго"}
{"url": "https://www.dnes.bg/zvezdi/2019/12/08/vsichki-maski-padnaha-pobedi-garvanyt.432234", "text": "Всички маски в шоуто \"Маскираният певец\" паднаха, а след вота на зрителите финалът бе спечелен от Гарвана. \n\r\nМихаела Маринова успя да скрие самоличността си цели тринайсет епизода - не само от верните фенове на предаването, но и от изтъкнатите детективи, които внимателно следяха всяка улика и изпълнение на участниците. \n\r\nНа второ място, на метри от финала, остана Жана Бергендорф, която се криеше под маската на Розата. На почетната стълбица се нареди и Маги Джанаварова, която си отвоюва престижното трето място зад образа на Пчелата.\n\r\n\"Благодаря на всички за тази емоция и поканата да участвам. Искам да използвам случая да се извиня на всички мои близки, които се налагаше толкова време да лъжа. Но имах добро оправдание – в момента записвам моя първи албум и всеки път им казвах, че отивам да записвам някоя нова песен за него.\n                    \n                    \n                \n                \n                \n                \r\n\"За мен само фактът, че съм тук на тази сцена значи, че съм победител. Много благодаря на продуцентите за поканата – за мен беше едно прекрасно и истинско преживяване. Много беше готино да си под тази маска, свикваш с нея. Признавам, че беше изключително трудно да крия своето участие, най-вече от сина ми\", сподели пък подгласничката Жана Бергендорф.", "date": "2019.12.08", "title": "Всички маски паднаха, победи Гарванът"}
{"url": "https://www.dnes.bg/notifikacii/2019/12/08/psihichnobolen-namushka-s-noj-ohranitel-i-minuvach.432235", "text": "Възрастен мъж нападна с нож и рани двама в Горна Оряховица. Той опитал да нахлуе в оръжеен магазин с щанга и \"кози крак\", но на място пристигнали охранители.\r\n\r\nМъжът, който не е попадал в полицейските регистри досега, проявил агресия. Извадил нож, намушкал единият охранител в премишницата. Минаващ гражданин също се намеси, но и той бил нарязан по ръката, съобщава Нова тв. \r\n\r\nПолицията също пристигнала и обезвредила нападателя. Той обяснил, че атакувал магазина, защото искал да се въоръжи.\r\n\r\nСъстоянието на пострадалите е стабилно. Те са с шевове и са освободени за домашно лечение.\r\n\r\nМъжът е на 64 години, самотноживеещ. Оказва се, че той е психичноболен. Още днес трябва да бъде приведен в заведение за лечение. ", "date": "2019.12.08", "title": "Психичноболен намушка с нож охранител и минувач"}
{"url": "https://www.dnes.bg/business/2019/12/08/glavbolgarstroi-po-stypkite-na-zapada-otvaria-ofis-v-briuksel.432236", "text": "На специална церемония, в присъствието на еврокомисаря Мария Габриел, на евродепутати, дипломати, висши чиновници и браншовици, една от най-старите и устойчиви компании в България - \"Главоболгарстрой\", отбеляза две събития - петдесетата си годишнина и откриването на представителен офис в Брюксел.\r\n\"С тази стъпка искаме да допринесем за включването на компанията в дискусии, касаещи развитието на бранша и проследяването на прогреса по актуалните проблеми в сферата. Припознаваме приоритетите на Европа и искаме компанията ни да се движи на същата скорост и в същата посока“, каза по време на церемонията Калин Пешов, член на Надзорния съвет на \"Главболгарстрой Холдинг\".\r\n                    \n                    \n                \n                \n                \n                Освен за комуникация с по-широк кръг от заинтересовани страни, холдингът ще разчита на новото си представителство и за достъп до идеи от европейската общност, модерни подходи и технологии в строителната индустрия. Събитието се случва в момент, в който предстои да се разбере какво планират новите европейски институции и как ще се сработят с бизнес средата, което е ключов момент във функционирането на европейската икономика.\r\n\r\nПредставителният офис на \"Главболгарстрой\" се намира в европейския квартал на Брюксел, на ръка разстояние от европейските институции. Откриването му съвпада със започването на новия петгодишен политически цикъл на европейските институции, с нов парламент, нова европейска комисия и нов председател на Съвета на ЕС.\r\n\"Вашият сектор играе важна роля генерирайки растеж и давайки  отговор на икономическите, социални, енергийни и климатични предизвикателства\", каза Мария Габриел, комисар за Иновации, научни изследвания, култура, образование и младеж , насърчавайки бизнеса да използват всички инстументи, които Комисията дава на разположение.\r\nИзданието \"Politco\" също отбеляза отварянето на новия офис. Пред изданието Калин  Пашов сподели: \"За нас е важно е да сме част от дискусиите, провеждани  между хората, създаващи политика и заинтересованите страни в строителния  сектор във време, когато новата Европейска комисия и \"Зелената сделка\"  на Европейския съюз ще допринесат за трансформирането на нашия бизнес  модел\".\r\nКалин Пешов отбеляза, че \"Главболгарстрой\" е създадена в годината, в която са се случили и други ключови събития   легендарната група \"Бийтълс\" правят последния си концерт, Нийл Армстронг стъпва на Луната, а \"Конкорд\" прави първия си полет. От своя страна Мария Габриел припомни, че преди 50 години Европейският съюз се е състоял само от шест страни членки.\r\nКьетил Тонинг, председател на Европейската федерация на строителната индустрия, поздрави \"Главболгарстрой\" като основател на Българската строителна камара, член на Европейската федерация на строителната индустрия. \"Компания, която има петдесетгодишна история, очевидно е била способна да посрещне много предизвикателства, и следователно се е научила да ги предвижда и постоянно да се адаптира\", каза той. Също така смята, че подобни компании, които са гръбнакът на икономиката, трябва да имат достъп до последните технологии, за да могат адекватно да се конкурират със софтуерни гигатни като Google и Amazon.\r\nТова далеч не е първият офис на „Главболгарстрой“ извън пределите на страната. В своя 50-годишен опит компанията изпълнява проекти в различни държави от региона на Източна, Югоизточна и Западна Европа, Близкия Изток и Африка.", "date": "2019.12.08", "title": "\"Главболгарстрой\" по стъпките на Запада - отваря офис в Брюксел"}
{"url": "https://www.dnes.bg/zvezdi/2019/12/08/krasi-djunov-izhvyrli-mitko-ot-fermata-predi-finala.432237", "text": "Седмица преди финала Митко Калайджиев се сбогува с възможността да вземе голямата награда във \"Фермата\". В последния елиминационен дуел той загуби от Красимир Джунов.\r\n\r\n\"Направих съм повече, отколкото очаквах, това е моят финал. Навън ме чакат любими хора  – моите родители и други хора\", коментира той пред bTV.\r\n\r\nЗа себе си той е разбрал, че може да е търпелив. Тепърва ще разбере дали е изправил \"кривините си\".\r\n\r\nВъв \"Фермата\" между Митко и Красимира прехвърчаха нежни искри, но как ще се развият отношенията им тепърва ще стане ясно.\r\n\r\n\"Тя се раздели със съпруга си не, защото иска да е с мен, а заради себе си. Тепърва ще се видим навън и ще стане ясно има ли бъдеще за нас\", каза Калайджиев.\r\n\r\nТой смята, че Красимира е един от участниците във \"Фермата”, с които ще контактува и извън формата, независимо по какъв начин.", "date": "2019.12.08", "title": "Краси Джунов изхвърли Митко от \"Фермата\" преди финала"}
{"url": "https://www.dnes.bg/obshtestvo/2019/12/08/borisov-kym-studentite-zabavliavaite-se.432238", "text": "Премиерът Бойко Борисов честити празника на българските студенти като използва своя профил във Facebook.\r\n\r\n\"Годините, прекарани в университета, са едни от най-хубавите в живота! Честит празник, скъпи студенти! Днес се забавлявайте добре, а от утре учете, за да имате мечтаното бъдеще!\", пожела той.\r\n\r\n ", "date": "2019.12.08", "title": "Борисов към студентите: Забавлявайте се!"}
{"url": "https://www.dnes.bg/health/2019/12/08/6-hrani-koito-regulirat-maznata-koja.432143", "text": "Има различни типове кожа – мазна, комбинирана, нормална, суха. Ако сте от дамите с по-мазна, знаете какво предизвикателство е тя и как постоянно се налага да попивате излишния себум, внимавайки да не развалите грима си. Този тип кожа изисква специални грижи, които започват от нашия начин на хранене. Тестените закуски, сладкишите, бургерите, колбасите, влошават състоянието на кожата. Но има храни като броколи, пълнозърнестите, кокосовата вода, суровите зеленчуци и плодове, които я правят по-красива и по-малко мазна. Кои други ще ви помогнат да разкриете красотата си?\r\n\r\nЯдките са чудесна храна за здравето и красотата на кожата. Те са богати на омега-3 мастни киселини, които спомагат за намаляване секрецията на себум. Включете в менюто си кашу, орехи, бадеми, сурови или печени, но без добавени сол и овкусители.\r\n                    \n                    \n                \n                \n                \n                \r\nПортокали, лимони, грейпфрут, всички те съдържат големи количества витамин С, който е антиоксидант, както и детоксикиращи компоненти. Редовната им консумация не само спомага за синтеза на колаген, благодарение на витамин С, но може да намали излишния себум. \r\n", "date": "2019.12.08", "title": "6 храни, които регулират мазната кожа"}
{"url": "https://www.dnes.bg/stranata/2019/12/08/64-godishen-zagina-pri-pojar-v-selo-sevar.432239", "text": "64-годишен мъж е загинал при пожар в дома си в кубратското село Севар, съобщиха от МВР - Разград. \r\n\r\nСигналът за тръгналите пламъци е подаден снощи към 20:20 часа на тел.112. След потушаването на пламъците при първоначалния оглед е намерено тялото на самотно живеещия мъж.\r\n\r\nТялото е откарано за аутопсия в МБАЛ - Търговище, образувано е досъдебно производство.", "date": "2019.12.08", "title": "64-годишен загина при пожар в село Севар"}
{"url": "https://www.dnes.bg/politika/2019/12/08/djambazki-severna-kym-makedoniia-e-nedomislica.432240", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМакедония да бъде част от ЕС. Това е борбата ни, така  ще завършим националното си обединение. Това е задача, която стои недовършена пред нас от 1944-1945 година, заяви Ангел Джамбазки в предаването \"Опорни хора\" по .\n\n\n\"И защо я наричаме \"Северна\"? Това име беше недомислица\", смята евродепутатът.\r\n \r\nСпоред него Макрон се опитва да влезе в политическия ръст на един далечен свой предшественик - Наполеон.\n\r\n\"Според френската доктрина тази част от Европа свършва при Виена, на Дунава. За тях Балканите и тази част на Европа са територия, която могат да договарят, да търгуват с Русия, с Турция. Европа е и Северна Африка. Затова Макрон говори за това, че пред българите и украинците предпочита северноафриканци. Само че е пропуснал, че България е част от ЕС и се движи свободно. Френската доктрина е антибългарска, тя винаги е била такава. Съюзник на Франция на Балканите винаги е била Сърбия. Неслучайно Макрон насърчава президента Вучич да прави някакво балканско обединение, това обаче не е част от българския интерес\", каза още Джамбазки.", "date": "2019.12.08", "title": "Джамбазки: \"Северна\" към Македония е недомислица"}
{"url": "https://www.dnes.bg/stranata/2019/12/08/avtobus-i-kola-se-udariha-na-krystovishte-v-shumen.432241", "text": "Автобус и лекак кола катастрофираха край Шумен, а двама младежи са пострадали, съобщшава МВР, цитирано от Фокус. Инцидентът е станал около 00.30 часа тази нощ на кръстовището между бул. \"Симеон Велики\" и ул. \"Станционна\". \r\n\r\nВодач на автобус \"Сетра\" със софийска регистрация се движил в посока от Тракийски квартал в посока към автогарата в Шумен. При маневра ляв завой в посока към \"Станционна\" бил ударен от движещия се по път с предимство \"Мерцедес\" с френски регистрационни номера.\r\n\r\nСлед удара в МБАЛ - Шумен е откаран водачът на мерцедеса - 20-годишен жител на село Дибич, и пътникът - 19-годишен от Шумен. След преглед станало ясно, че 19-годишният шуменец е с фрактура на лявата предмишница и счупена челюст. Настанен е за лечение в болничното заведение без опасност за живота.\r\n\r\nПътниците в автобуса и водачът са невредими. Водачът на автобуса е 57-годишен мъж от Варна. Той е тестван за алкохол, като пробата му е отрицателна. ", "date": "2019.12.08", "title": "Автобус и кола се удариха на кръстовище в Шумен"}
{"url": "https://www.dnes.bg/sofia/2019/12/08/fandykova-prizova-pri-vyzmojnost-ne-se-otopliavaite-na-dyrva.432242", "text": "Кметът на София Йорданка Фандъкова призова столичани, които се отопляват на дърва и въглища и имат възможност, да използват друг начин на отопление. \n\r\n\"През зимата около 40% от замърсяването на въздуха идва от битовото отопление на дърва и въглища. В дни с мъгла, то се задържа в приземния слой и поради котловинния характер на релефа на София трудно се разсейва. Поради тази причина Столична община защити проекти за безплатната подмяна на печките на дърва и въглища на 20 хил. домакинства в София. Призоваваме всички граждани, които използват този начин на отопление, да подават заявление за участие. В момента Столична община монтира и коминни филтри на домакинства, които използват твърдо гориво за отопление в районите \"Красна поляна\" и \"Слатина\", съобщи Фандъкова.\n                    \n                    \n                \n                \n                \n                \r\nДо три пъти над нормата фини прахови частици са регистрирани през последното денонощие в София, съобщават от пресцентъра на Столична община.\n\r\nВ съобщението се уточнява, че през изминалото денонощие са били регистрирани среднодневни превишения до 3 пъти над нормата от 50 мкг/куб. м на 4 от 5-те градски станции.\n\r\nПрогнозата е концентрацията на фини прахови частици в рамките на днешния ден да намалява.\n\r\nВъв връзка с регистрираните превишения и днес екипи на Столичния инспекторат продължават извънредни проверки за нерегламентирано горене на отпадъци. Последните дни са извършени над 60 проверки.\n\r\nОт Столична община призовават гражданите да подават сигнали на телефон 02 987 55 55.", "date": "2019.12.08", "title": "Фандъкова призова: При възможност - не се отоплявайте на дърва"}
{"url": "https://www.dnes.bg/balkani/2019/12/08/nov-trus-v-albaniia-magnitudyt-4-4-po-rihter.432243", "text": "Нов трус удари близо Албания, този път с магнитуд 4,4 по скалата на Рихтер, показва справка в Европейския средиземноморски сеизмологичен център.\r\n\r\nТрусът е бил усетен в 00:14 часа местно време (1:14 българско време). \r\n\r\nЕпицентърът му е бил на 38 км северозападно от столицата Тирана, а дълбочината му е била 10 км под земната кора. \r\n\r\nЗа сега няма данни за сериозни материални щети и пострадали. ", "date": "2019.12.08", "title": "Нов трус в Албания, магнитудът - 4,4 по Рихтер"}
{"url": "https://www.dnes.bg/akoshtete-vqrvaite/2019/12/08/az-sym-lesna-a-ti-myjete-obichat-direktniia-podhod.432244", "text": "Какво трябва да каже една жена, когато иска да заговори мъж? Учени от университета \"Сейнт Мери\" и университета Бъкнъл установиха, че е най-добре да се действа директно.\n\r\nМакар и подобни фрази да се смятат за евтини, използвани правилно, са доста ефикасни за уговаряне на среща.\r\nУчените препоръчват вместо да се криволичи с въпроси като \"Какво ще ми препоръчате да пия?\", направо да бъде попитано за телефонния номер.\n\r\nВ изследването са учествали 18 хетеросексуални жени, които са предложили реплики за заговаряне, разделени на безобидни, закачливи или директни. След това 205 хетеросексуални мъже са оценили снимките на жените за привлекателност.\n\r\nНакрая репликите били свързани безразборно с 12 снимки.\n                    \n                    \n                \n                \n                \n                \r\nРезултатите показват, че мъжете предпочитат прякото нападение пред увъртането. Сред директните реплики са: \"Искаш ли да пийнем нещо заедно?\", \"Ще ми дадеш ли телефонния си номер?\", \"Искаш ли да поговорим, или да продължим да флиртуваме от разстояние?\", \"Аз съм лесна, а ти?\".\n\r\nНай-неефикасни, според учените, са фрази като \"Ще ми препоръчаш ли добро питие?\" или \"Къде ти направиха тази татуировка?\".\n\r\nНезависимо как заговаря една жена обаче, ако мъжът я смята за привлекателна, я оценява високо. \r\n(БТА)", "date": "2019.12.08", "title": "Аз съм лесна, а ти? Мъжете обичат директния подход"}
{"url": "https://www.dnes.bg/stranata/2019/12/08/vzrivena-gazova-butilka-rani-jena-na-49-godini.432245", "text": "Жена е пострадала при взрив на газова бутилка в сливенското село Чинтулово вчера, съобщиха от МВР. Сигналът за инцидента е подаден на 7 декември в 11.42 часа в Оперативния център на пожарната в Сливен.\r\n\r\nСъобщено е за взрив на газова бутилка с последвал пожар в къща в село Чинтулово на ул. „8-ми Март” 3.\r\n\r\nПри произшествието е пострадала жена на 49 г., която е с изгаряния по главата и ръцете - около 9%. Тя е транспортирана и прегледана в Спешна помощ в града.\r\n\r\nПожарът е потушен, но е изгоряло домашно имущество.", "date": "2019.12.08", "title": "Взривена газова бутилка рани жена на 49 години"}
{"url": "https://www.dnes.bg/index/2019/12/08/djoshua-pribra-50-mln-paunda-za-boia-nad-ruis-nared-e-kobrata.432246", "text": "Антъни Джошуа си върна шампионските пояси във версии IBF, WBA и WBO  в реванша срещу Анди Руис. Триумфът му бе подплатен и с рекорд - той взе лъвския пай от паричния фонд на мача - 50 милиона паунда.\n\r\nТова е най-големият финансов бонус, получаван от 30-годишния британец. По този начин само с един мач Антъни Джошуа удвои богатството си, което до момента се изчисляваше на 42 милиона паунда.\n\r\nАнди Руис пък ще вземе 10 милиона паунда за мача си срещу Джошуа. Голямата разлика в парите се дължи на факта, че повечето финансови детайли са били уточнени още в договора за първия мач, където е имало специална клауза за провеждането на реванш.\n\r\nОсвен това Антъни Джошуа и Анди Руис ще получат допълнителни пари от приходите, свързани с абонаментите за телевизионното излъчване на мача. Очакванията са всеки от двамата да вземе по малко повече от 1 милион паунда.\n                \n                \n                \r\nМеждувременно мениджърът на Кубрат Пулев – Ивайло Гоцев, заяви, че следващият боксьор, който трябва да се бие с Антъни Джошуа е именно българинът.\r\n\n\r\nГоцев акцентира, че вече има гарантиран мач между Тайсън Фюри и Дионтей Уайлдър, поради което системата е такава, че битката за пояса от IBF трябва да е именно с Пулев.\n\r\n\"Не вярвам да видим реванш на реванша. Пак имаме лицето на бокса – Антъни Джошуа, който се боксира брилянтно. Направи бой, който трябва да спечели на всяка цена. Имаме шампион, така че на 22-и февруари има мач между Фюри и Уайлдър, така че ние идваме наред\", сподели Гоцев пред Diema sport 2.\n\r\nВсичко за двобоя между Джошуа и Руис ", "date": "2019.12.08", "title": "Джошуа прибра 50 млн. паунда за боя над Руис, наред е Кобрата"}
{"url": "https://www.dnes.bg/world/2019/12/08/shte-stigne-li-dokrai-pensionnata-reforma-vyv-franciia.432247", "text": "Френският премиер Едуар Филип изрази твърда решителност да завърши планираната пенсионна реформа, но лидерът на Общата конфедерация на труда Филип Мартинез заяви, че ще се бори докато планът не бъде оттеглен. Двамата дадоха интервюта, публикувани днес и цитирани от Ройтерс и ТАСС.\n\r\nФренската транспортна система е парализирана четвърти ден от стачката срещу реформата.\n\r\n\"Твърдо решен съм да доведа докрай тази пенсионна реформа и ще го направя с уважение и отговаряйки на опасенията на хората\", каза премиерът пред седмичника \"Журнал дю диманш\".\n\n\n\"Ако днес не приемем цялостна, сериозна и прогресивна реформа, то утре някои друг ще го направи, но наистина брутално\", коментира Едуар Филип.\n                    \n                    \n                \n                \n                \n                \r\nВ петък той обяви, че на 11 декември (сряда) ще представи подробни параметри на пенсионната реформа.\n\r\nФилип Мартинез каза пред същото издание, че неговият синдикат ще продължи протеста, докато правителството не се откаже от плана. \"Ще продължим, докато планът не бъде оттеглен\", предупреди профсъюзният лидер.\n\r\n\"Нека Филип се вслуша в гнева на хората. Нека каже, че само идиотите никога не променят мнението си. Нека се върне в изходна позиция\", заявява Мартинез. По думите му \"няма нищо добро\" в правителствения план за реформа.\n\r\nПрезидентът Еманюел Макрон иска да въведе пенсионна система с равни права за всички и да премахне подсистемите, при които някои работници в железопътния транспорт и други сектори могат да се пенсионират в началото на 50-те си години, с едно десетилетие преди останалите, припомня Ройтерс.\n\r\nТази вечер Макрон ще се срещне в Елисейския дворец с министрите, ангажирани с проекта за пенсионна реформа.", "date": "2019.12.08", "title": "Ще стигне ли докрай пенсионната реформа във Франция?"}
{"url": "https://www.dnes.bg/snimka-na-denia/2019/12/08/kakvo-vreme-ni-ochakva-v-nachaloto-na-sedmicata.432248", "text": "През нощта ще преобладава ясно време. До сутринта на много места по поречията ще се образува мъгла. Минималните температури ще са между минус 2 и 3 градуса. \n\r\nУтре ще е предимно слънчево, но на места в низините и котловините през по-голямата част от деня ще е мъгливо. Почти тихо, в Източна България със слаб южен вятър. \n\r\nМаксималните температури ще са между 7 и 12 градуса, по-ниски в районите с трайна мъгла.\n\r\nНад Черноморието ще е предимно слънчево. Сутринта на места видимостта ще е намалена. Ще духа слаб южен вятър. Максимални температури ще са в интервала 10-12 градуса. Температурата на морската вода е 11-12 градуса. Вълнението на морето ще е 1-2 бала.\n\r\nНад планините ще е предимно слънчево. Ще духа слаб до умерен запад-югозападен вятър. Ще се затопли и максималната температура на 1200 метра ще е около 9 градуса, на 2000 метра - около 3 градуса.\n                \n                \n                \r\nВъв вторник на места покрай Дунав и в Горнотракийската низина ще бъде мъгливо или с ниска облачност. От югозапад облачността ще се увеличава и до вечерта в Югозападна България ще завали дъжд, в планините над 1200 метра - сняг. През нощта срещу сряда от северозапад ще проникне малка порция студен въздух и във високите котловинни полета на Западна България дъждът ще премине в сняг. \n\r\nПрез деня в сряда вятърът ще се ориентира от изток-североизток, ще бъде слаб, в източните райони до умерен. В Югозападна България валежите ще продължат.\n\r\nСлаби превалявания, предимно от дъжд, ще има и на отделни места в останалата част от страната. Минималните температури ще бъдат между минус 1 и 4 градуса, максимални - между 3 и 8 градуса, в югоизточните райони до 11-12 градуса.", "date": "2019.12.08", "title": "Какво време ни очаква в началото на седмицата?"}
