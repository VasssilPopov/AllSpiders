{"url": "https://www.dnes.bg/akoshtete-vqrvaite/2018/12/22/neobvyrzani-po-praznicite-15-prichini-da-se-radvate.396900", "text": "Коледните и новогодишни празници са любимо време в годината. Всичко е по-красиво, имаме по-дълга празнична ваканция, настроени сме романтично, но... сме необвързани. Чувстваме се малко като Бриджит Джоунс, остава само да си купим дневник и да започнем да записваме случващото ни се, надявайки се да споменем и нещо в любовен план.\r\nВместо да се съжаляваме, трябва да преброим всички плюсове на това да сме необвързани по време на празниците, а те не са малко. Ние събрахме 15 добри причини да не съжаляваме, че тази година няма да сме в компанията на партньор.\r\n1. Не е нужно да разделяте времето между семейството на партньора си и вашето семейство. Можете да направите каквото искате през това време на годината.\r\n                    \n                    \n                2. Не е нужно да се притеснявате дали ще оставите добро впечатление в роднините на партньора ви, защото ще си спестите подобна среща, както с роднините, така и с приятели, които не се знае дали бихте харесали.\r\n3. Можете да планирате самостоятелно пътуване или екскурзия с приятели.\r\n4. Ще спестите пари от подаръци за него, за роднините му, с които може да поглезите себе си.\r\n5. Може да спите, да се излежавате, каквото си поискате, докато сте в уюта на собствения си дом или хотелска стая по време на пътуване.\r\n6. Със сигурност ще може да изберете къде да прекарате забавно празниците, а и няма да липсват оферти за партита, които може би не бихте посетили, ако бяхте обвързани.\r\n ", "date": "2018.12.22", "title": "Необвързани по празниците? 15 причини да се радвате "}
{"url": "https://www.dnes.bg/stranata/2018/12/22/iskat-ostavki-v-api-zaradi-pette-jertvi-na-pytniia-ad-dnes.397391", "text": "Гъста мъгла и видимост от 10 метра е имало на пътя в с. Звъничево, където стана катастрофата с петима загинали. Това съобщиха от пресцентъра на Агенция \"Пътна инфраструктура\" (АПИ). \nСкоростта на движение в населеното място при нормални метеорологични условия е до 50 км/ч.\r\nТака от Пътната агенция отговарят на призива на Института за пътна безопасност ръководството на агенцията да си подаде оставката заради тежкия инцидент.\r\nВ отворено писмо до регионалния министър Петя Аврамова се посочва, че 4 месеца след трагедията  край Своге Агенция \"Пътна инфраструктура\" продължава да управлява \"безотговорно и некомпетентно\".\r\n                    \n                    \n                \"Отново се прави опит отговорността да се  прехвърли на шофьорите, поддържащите фирми и кой ли още не, посочват  от Института и призовават министър Аврамова да освободи целия  Управителен съвет на АПИ.\r\nОт своя страна от Агенция \"Пътна инфраструктура\" призовавт представителите на неправителствени организации, \"обявяващи се за пътни експерти, да се въздържат от хвърлянето на обвинения без конкретни доказателства в публичното пространство и да не злоупотребяват с емоциите на хората в навечерието на Коледа\".\r\nАПИ апелира шофьорите да карат с повишено внимание и със скорост, съобразена с метеорологичната обстановка.\r\n \r\n \r\n", "date": "2018.12.22", "title": "Искат оставки в АПИ заради петте жертви на пътния ад днес"}
{"url": "https://www.dnes.bg/index/2018/12/22/godinata-v-snimki-mart-2018.396790", "text": "\n\r\nПо традиция в края на годината Dnes.bg събира за вас най-интересните и любопитни снимки от отминаващите 12 месеца.\r\nДо 31-ви декември всеки ден ще ви представяме избраните кадри за отделните месеци.\r\nСлед като вече видяхме най-интересните снимки за зимните , време е да минем на пролетно настроение с кадрите за март. Насладете им се!", "date": "2018.12.22", "title": "Годината в снимки: Март 2018"}
{"url": "https://www.dnes.bg/notifikacii/2018/12/22/erdogan-po-pytia-kym-gospodstvo-kakvo-mu-donese-2018-a.397392", "text": "Отиващата си година може да се каже, че ще остане в историята на турската държава като повратна за нейното развитие в същия смисъл, в който беше и 2016 г., когато се състоя неуспешният опит за преврат срещу президента Реджеп Ердоган.\n\r\nПрез първата половина на годината президентът успешно си извоюва поредна победа, превръщайки се в първия турски президент с изпълнителна власт. Вятърът на предстоящите трусове в страната духаше от известно време в лицето му и той успя да се възползва от него, преди да е станало твърде късно, а неговите опоненти изпуснаха може би своята последна възможност за пробив в позициите на президента.\n\r\nНачалото на годината започна добре за страната, определяна като един от най-привлекателните развиващи се пазари за 2018 г. въпреки продължаващите слаби признаци за прегряване. \r\nПрез март икономиката за 2017 г. отчете най-силния си ръст от четири години насам, което според анализатори се дължеше основно на подем в индустрията, строителството и сферата на услугите. Тази експанзия обаче дойде със своята цена. През изминалата година дългът на Турция достигна 47,4 млрд. турски лири (12,9 млрд. долара), което представлява увеличение от космическите 58% в сравнение с 2016 г., а дефицитът се увеличи до 2% от брутния вътрешен продукт (БВП).\n                \n                \r\nПазарът очакваше силна година и за продажбата на турски акции, като прогнозите бяха готвените първични публични предлагания да успеят да съберат финансиране в размер между 3 и 4 млрд. долара.\n\r\nВъпреки това и тук леко се прокрадна мрачната нотка на дълга и по-конкретно на корпоративния сектор, който дължи 326 млрд. долара в чуждестранна валута – ахилесовата пета на турската икономика.\n\r\nОчаквано моментът на затишие преди буря се стори на Реджеп Ердоган подходящ за това, което повечето анализатори очакваха да стане през първата половина на годината, а именно - обявяването на предсрочни президентски и парламентарни избори. След като конституцията бе изменена на референдум през 2017 г. беше въпрос на време президентът да поиска да се възползва от новите си правомощия без да чака до 2019 г., когато официално изтича мандатът му. \n\r\nНо освен победа за Ердоган, изминалият вот показа една промяна в Турция, която е в ход през последните няколко години, а именно, че управляващите от Партията на справедливостта и развитието вече не са така убедени в безусловния си успех. Управляващите бяха принудени да изменят изборното законодателство, за да си гарантират сигурна победа, позволявайки създаването на изборни алианси. Това на свой ред даде възможност за обвързването между Партията на справедливостта и развитието (ПСР) и съюзниците ѝ от Партията на националистическото действие (ПНД).\r\n", "date": "2018.12.22", "title": "Eрдоган по пътя към господство: Какво му донесе 2018-а?"}
{"url": "https://www.dnes.bg/za-da-se-razbirame/2018/12/22/kak-da-se-spravite-s-preiajdaneto-po-praznicite.396822", "text": "Коледните празници са изпитание не само за психиката ви, но и за стомаха. Всяка година си обещавате, че този път ще се въздържате и няма да преяждате, но уви, честите гостувания и вкусните ястия не ви дават тази възможност. Проблемът е, че после се налага да минавате на зверски диети, за да закопчаете свободно дънките си. \r\nОпитайте и тази година с обещанията за разумно хранене, като този път ще имате план за действие:\r\n \r\n Не чакайте до Коледа, а започнете от утре деня с чаша топла вода и малко лимон в нея. Тя пречиства черния дроб, червата, помага за изхвърляне на излишните течности, прави средата алкална и в добавка дава на тялото витамин С и електролити.\r\n\r\nДори да ви чакат семейни събирания и партита, те няма да стартират сутринта, така че можете да си осигурите поне едно здравословно хранене за деня. Може да опитате със смути, пълнозърнест тост или омлет. Те ще ви заситят и ще дадат важни хранителни съставки на тялото.\r\n\r\nОпитайте със натурални заместители като стевия, кокос, мед или рожков. Естествените подсладители са полезни за тялото и съдържат по-малко калории от рафинираната захар. Те не влияят негативно на нивата на кръвната захар и се обработват по-лесно от организма.\r\n \r\nДайте почивка на стомаха си дори и за ден. Минете на сокчета, чайове или плодове (без банани).\r\n \r\n", "date": "2018.12.22", "title": "Как да се справите с преяждането по празниците?"}
{"url": "https://www.dnes.bg/usa/2018/12/22/sled-siriia-shte-iztegli-li-trymp-voiskite-na-sasht-i-ot-afganistan.397148", "text": "Обратно на съветите на мнозина от собственото си правителство президентът Доналд Тръмп изтегля американските войски от Сирия. Възможно ли е скоро да последва изтегляне и от Афганистан?\n\r\nТръмп заяви, че инстинктът му диктува да напусне Афганистан като загубена кауза, но по-наскоро намекна, че желае да остане там, за да потърси мир с талибаните. Неочакваното затваряне на сирийската страница повдигна въпроса дали бойни партньори като Ирак и Афганистан трябва да се чувстват уверени, че той няма да изостави и тях, пише Асошиейтед прес.\n\r\n\"При положение, че е склонен да напусне Сирия, опасявам се, че ще последва и Афганистан\", заяви в интервю Дженифър Кафарела, директор в Института за изследване на войната.\n                    \n                    \n                \r\nСъединените щати воюват в Афганистан от 17 години и все още разполагат там с 15 000 войници, които помагат на правителствените сили в борбата срещу талибаните. Близо петте хиляди американски войници в Ирак обучават и съветват иракските сили за сигурност в рамките на продължаващия им конфликт с \"Ислямска държава\", в който САЩ се намесиха през 2014 г., след като \"Ислямска държава\" навлезе в Ирак от Сирия.\n\n\n\r\nОще преди други служители да потвърдят решението за изтегляне, Тръмп написа в Тwitter: \"Победихме \"Ислямска държава\" в Сирия, което за мен беше единствената причина да присъстваме там по време на президентството на Тръмп\". Аспектът, на който Тръмп не обърна внимание, е дали екстремистите или някой друг няма да запълни вакуума в сигурността, създаден от изтеглянето на САЩ, като се прегрупират и се превърнат в нова заплаха.\n\r\nПравителството заяви, че възнамерява да продължи борбата срещу екстремистите от \"Ислямска държава\" в световен мащаб и че може да се завърне в Сирия, ако е необходимо. Въпреки това критиците зададоха редица въпроси за последиците от решението на Тръмп, включително и дали то създава възможност за турските сили да атакуват сирийските кюрди, които са съюзници на САЩ.\n\r\nКори Шаки, заместник генерален директор на Международния институт за стратегически изследвания, написа вчера в уебсайта Atlantic.com, че решението за Сирия най-вероятно ще разтревожи всички съюзници, които разчитат на американските гаранции в сферата на сигурността.\n\r\n\"Правителствата на Ирак и Афганистан сигурно са доста притеснени. След като Сирия може да бъде отписана толкова лесно, а битката своеволно обявена за спечелена, то какъв е аргументът за продължаване на подкрепата за Ирак, където \"Ислямска държава\" е още по-разгромена? Щом Тръмп е толкова слабо заинтересуван от укрепването на сигурността и подпомагането на управлението в Сирия, то как афганистанците могат да са сигурни, че той няма да вземе същото решение и за тях, като се има предвид, че сраженията в Афганистан са по-скъпи, а напредъкът не е толкова видим?\".\n\r\nТези и други въпроси във връзка с решението на Тръмп и неговите по-широки последици си зададоха и мнозина конгресмени. Сенаторът демократ от Роуд Айлънд Джак Рийд разкритикува решението, което според него е предателство спрямо сирийските кюрди.\n\r\n\"Сега президентът изглежда склонен да предаде доверието им и да ги изостави на опасността от един потенциално кървав конфликт с Турция. Това решение също така значително увеличава рисковете в сферата на сигурността за ключовите ни партньори в региона Израел, Ирак и Йордания\", изтъкна Рийд.\n\r\nТръмп настояваше за изтегляне от Сирия още като кандидат за президент през 2016 г. и на няколко пъти повтори тази си позиция, след като встъпи в длъжност. Въпреки това решението изглежда изненада мнозина в правителството.\r\nСлужители на Пентагона не са съобщили никакви детайли за времето и темпото на изтеглянето, нито могат да намерят връзка между решението на Тръмп и многобройните изказвания на министъра на отбраната Джим Матис, че е важно САЩ да останат в Сирия, за да гарантират стабилността.\n\r\nСенаторът републиканец от Южна Каролина Линдзи Греъм, който обикновено подкрепя Тръмп, заяви, че е \"потресен\" от решението и го нарече \"потенциална катастрофа\". Според Греъм \"от това най-много ще спечелят \"Ислямска държава\" и Иран\".\n\r\nСенаторът републиканец от Флорида Марко Рубио каза, че изтеглянето ще бъде \"голяма грешка с по-широки последици\" отвъд борбата срещу \"Ислямска държава\". Рубио нарече решението \"още един пример, че Съединените щати не са надежден партньор\".\n\r\nБеше само миналата седмица, когато специалният пратеник на САЩ за коалицията срещу \"Ислямска държава\" Брет Макгърк заяви, че американските войски ще останат в Сирия и след като екстремистите от \"Ислямска държава\" бъдат изтласкани от укрепленията си.\n\r\n\"Трябва да отбележа, че американци ще останат на място след физическия разгром на халифата, докато не създадем гаранции, че загубата му е дълготрайна. Никой не обявява мисията за изпълнена. Физическата победа срещу халифата е част от една доста по-дългосрочна кампания\", каза Макгърк пред журналисти на 11 декември.\n\r\nА преди две седмици председателят на Съвета на началник щабовете генерал Джоузеф Дънфорд отбеляза, че на САЩ им е нужно още доста време да обучат местните сирийски сили с цел да бъде предотвратено завръщането на \"Ислямска държава\" и да бъде стабилизирана страната. Дънфорд посочи, че са необходими между 35 000 и 40 000 местни бойци в Североизточна Сирия, за да бъде съхранена сигурността в дългосрочен план, но само около 20 процента от тях са преминали обучение. \r\n/БТА/", "date": "2018.12.22", "title": "След Сирия ще изтегли ли Тръмп войските на САЩ и от Афганистан?"}
{"url": "https://www.dnes.bg/politika/2018/12/22/stanishev-niamashe-kuraj-za-politika-v-interes-na-jenite.397389", "text": "Конституционният съд показа, че нищо човешко не му е чуждо, съдът обслужи политически  интереси. Това заяви председателят на ПЕС Сергей Станишев по повод решението на съда за  Истанбулската конвенция.\n\r\nТъжно и срамно е, че политиците нямаха кураж да водят политика в интерес  на жените, каза Станишев, но допълни, че този въпрос на този етап за  България е приключил.\n\r\nИстинската причина за решението на КС е, че ако бяха подкрепили друга теза, правителството падаше, допълни той пред \"Дарик радио\".\r\nТрябва да признаем наши грешки и провали, особено онези, които направихме в началото на това столетие, подчерта Станишев.\n\r\nСъздадоха се нови неравенства, не се контролира глобализацията и много от рецептите, които Западът даваше на Източна Европа, намалиха техния икономически потенциал, каза още той.\r\n                    \n                    \n                По думите му има огромен дефицит на справедливост в ЕС. Например той посочи, че данъците, които плащат мултинационалните дигитални компании, трябва да се променят и това е ресурс за подкрепа на по-справедливото разпределение на ресурсите.\n\r\n ", "date": "2018.12.22", "title": "Станишев: Нямаше кураж за политика в интерес на жените!"}
{"url": "https://www.dnes.bg/stranata/2018/12/22/poveche-slynce-shte-ni-radva-utre-no-prez-noshtta-shte-prevali.397390", "text": "Времето утре в повечето райони в страната ще бъде слънчево, максималните температури ще са между 6° и 11°. \r\nС преминаването на атмосферен фронт през нощта облачността ще е значителна и на места, главно в Северна и Източна България, ще има превалявания от дъжд и ще има условия за образуване на поледица. \r\nОще преди обяд от запад облачността ще се разкъсва и намалява в повечето райони до предимно слънчево, според прогнозата за времето на Националния институт по метеорология и  хидрология (НИМХ) при БАН.\r\nВятърът ще се ориентира от запад-северозапад и ще е умерен. Минималните температури ще са от минус 2° до 3°, по морското крайбрежие до 5°. Максималните температури ще са между 6° и 11°, по високите полета на Западна България ще са по-ниски между 2° и 5°. \r\n                    \n                    \n                По Черноморието облачността ще е променлива, преди обяд значителна и на места ще превали дъжд. Ще духа умерен вятър от запад-северозапад. Максималните температури ще са 8°-11°. Температурата на морската вода е 7°-8°. Вълнението на морето ще е 1-2 бала. \r\nВ планините облачността ще е по-често значителна и на много места ще има слаби валежи от сняг. Ще духа силен, по високите и открити части бурен северозападен вятър. Максималната температура на височина 1200 метра ще е около 3°, на 2000 метра – около минус 3°. Атмосферното налягане е и ще остане по-високо от средното за месеца. \r\nВ понеделник вятърът още малко ще се усили. Облачността ще е значителна и на места ще превали слаб дъжд, в планините – слаб сняг. През нощта срещу Коледа ще нахлуе студен въздух. Дъждът ще премине в сняг, но от север бързо ще спира. На Коледа ще е ветровито, ще продължи да застудява. \r\nНа места, повече в Южна и Източна България, все още слабо ще превалява, предимно сняг. В сряда ще остане ветровито, със значителна облачност, на отделни места е възможно да превали слаб сняг.", "date": "2018.12.22", "title": "Повече слънце ще ни радва утре, но през нощта ще превали "}
{"url": "https://www.dnes.bg/notifikacii/2018/12/22/agresiia-sysed-ubi-diado-sled-bitov-skandal.397393", "text": "Полицията е задържала заподозрян за убийство в село Враняк, община Бяла Слатина.\r\nОколо 15.00 ч. днес е бил получен сигнал от кмета на селото за открит мъртъв в дома му 82-годишен мъж.\r\nПри първоначалния оглед е била установена рана на главата на починалия. След бързи издирвателни действия е задържан 39-годишен мъж - съсед на убития, съобщиха от МВР.\r\nПри първоначалните процесуални действия е било изяснено, че до убийството се е стигнало след употреба на алкохол и възникнал спор на битова основа.\r\nПо случая е образувано досъдебно производство.", "date": "2018.12.22", "title": "Агресия: Съсед уби дядо след битов скандал "}
{"url": "https://www.dnes.bg/mish-mash/2018/12/22/orhideia-i-taralejova-gyba-novite-vidove-za-2018-g.397388", "text": "Насекомоядно растение, таралежова гъба и странно създание, живеещо във водопад, са сред най-впечатляващите нови видове, открити през 2018 г., съобщи в. \"Дейли мейл\".\r\nСпециалисти от кралската ботаническа градина Кю гардънс откриха повече от 100 вида растения миналата година на най-невероятни места - от склоновете на Андите до черен пазар в Азия. На големина те варират от няколко сантиметра до 25 м.\r\nСред \"най-зрелищните\" е орхидея, открита на черния пазар в Лаос. Специалистите я описват като \"изключителен, но сериозно застрашен вид с голям цветарски потенциал\".\r\nДруга орхидея Blbophyllum adolinae от планините в Нова Гвинея е много нежна и беше наречена на съпругата на губернатора на Западна Папуа Джулиана Адолина Мандакан.\r\n                    \n                    \n                Ботаниците откриха също непознат див сродник на бахаровото дърво, а в Боливия се натъкнаха на два вида ипомея, позната и с името телефонче.\r\nНай-голямото растение, открито от британски ботаници през 2018 г., е 25-метрово дърво в Гвинея.\r\nДруг вид - Kindia gangan от семейството на кафето, открит върху пясъчник в Гвинея, има съставки с противоракови свойства. Бяха открити и нови гъби, много от които стават за ядене. (БТА)", "date": "2018.12.22", "title": "Орхидея и таралежова гъба - новите видове за 2018 г."}
{"url": "https://www.dnes.bg/notifikacii/2018/12/22/forbs-ni-naredi-sred-50-te-nai-dobri-za-biznes-strani.397381", "text": "България заема 46-а позиция сред общо 161 страни, изредени в класацията на сп. \"Форбс\" за най-добър бизнес-климат по данни от 2018 година.\r\nРейтингът отчита 15 основни показателя - защита на правото на собственост, равнище на корупцията в съответната страна, данъчна политика, иновации, свобода - лична, търговска и финансова, качество на живота, развитие на инфраструктурата, размер и развитие на вътрешния пазар, политически рискове и др.\r\nКато страни, предлагащи най-благоприятни условия за бизнес, са посочени Великобритания, Швеция, Нова Зеландия, Холандия, Хонконг, Канада, Дания, Сингапур, Австралия и Швейцария.\r\nВ долната част на класацията виждаме Централноафриканската република, Конго, Гвинея-Бисау, Екваториална Гвинея и Чад, се посочва на сайта на американското списание.\r\n                \n                За оценка са използвани публикувани доклади на неправителствената организация \"Фрийдъм хаус\", фондацията \"Херитидж\", ООН, \"Трансперънси интернешънъл\", Световната банка и др.\r\n\"Въпреки благоприятния инвестиционен режим, включително ниските плоски данъци върху печалбата, остават значителни предизвикателства. Корупцията в държавната администрация, слабата съдебна система, ниската производителност, липсата на прозрачност в обществените поръчки и съществуващата организирана престъпност все още обременяват инвестиционния климат и икономическите перспективи\" на България, отбелязва \"Форбс\". (БТА)", "date": "2018.12.22", "title": "\"Форбс\" ни нареди: Сред 50-те най-добри за бизнес страни!"}
{"url": "https://www.dnes.bg/notifikacii/2018/12/22/car-futbol-na-balkanite-iskame-sysedsko-domakinstvo.397387", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Организационен комитет ще работи по кандидатурата на Балканите за европейското първенство по футбол през 2028 г. и световното през 2030 г. Това стана ясно след четиристранната среща между Сърбия, Румъния, Гърция и България в Белград.\n\r\nВ тази връзка министърът на младежта и спорта Красен Кралев и президентът на Българската федерация по футбол Борислав Михайлов проведоха работна среща с министрите на спорта и представителите на футболните федерации на Сърбия, Румъния и Гърция.\r\nВсички препотвърдиха категоричната готовност на четирите страни за съвместна кандидатура за домакинство на Световното първенство по футбол през 2030 година. Присъстващите на срещата подчертаха, че проекта за обща кандидатура дава силен политически знак от страна на Балканите към останалия свят. “Готови сме да защитаваме като екип политическите и икономическите интереси на Балканите”, заяви Красен Кралев, цитиран от правителствената пресслужба.\r\n                \n                Представителите на футболните асоциации бяха категорични, че изграждането на спортна инфраструктура е важна за всяка от страните. Борислав Михайлов, който е член на Изпълнителния комитет на УЕФА от осем години, изрази увереност, че кандидатурата на България, Сърбия, Румъния и Гърция е достатъчно силна и имаме шанс за успех.\n\r\nЧетирите страни се договориха да кандидатстват заедно за Европейското първенство по футбол през 2028 година и през 2032 г. Създава се Комисия за подготовка на общата кандидатурата на четирите страни за Мондиал 2030, в която ще участват по четири души от всяка държава – по две политически лица и по двама представители на футболните съюзи.\r\nПо време на срещата днес бе решено още, че Гърция официално се присъединява към съвместното домакинство на България, Сърбия и Румъния на Европейското първенство по волейбол за жени през 2021 година.\r\nОчаква се следващата работна среща на спортните министри и представителите на футболните федерации за подготовка на съвместната кандидатура за домакинство на Мондиал 2030 да се проведе през месец февруари 2019 година в София.\r\nЗасега в нашите държави има само един стадион - в Румъния, който отговаря на критериите, каза Кралев пред журналисти в София, като добави, че е рано да се говори колко би струвала подобна идея. До 2020 г. подготовката трябва да е започнала - става въпрос за инфраструктура, включваща летища и хотели, но можем да се справим, посочи министърът, цитиран от БТА.", "date": "2018.12.22", "title": "Цар Футбол на Балканите? Искаме съседско домакинство!"}
{"url": "https://www.dnes.bg/za-da-se-razbirame/2018/12/22/2019-godina-napira-kakvo-da-ochakvat-bliznacite.396824", "text": "\r\nСвободните жени от тази зодия ще открият щастието на интимния фронт през следващата година. Омъжените пък ще имат възможността да укрепят още повече своята връзка. Благоприятни периоди за нови запознанства са есента и началото на зимата. През лятото няма да липсват флиртове, но шансовете за сериозна връзка клонят към нулата.\r\nФинансовата прогноза е нестабилна и до голяма степен зависи от действията ви. Стагнацията в бизнеса показва необходимостта от промяна на дейността ви. Но не бързайте, само планирайте. Най-удачният период за старт на нещо ново ще бъде в разгара на лятото. Той може да наруши плановете ви за почивка, но повярвайте – всички положени усилия ще бъдат възнаградени. Най-важното е да не се отказвате и да стигнете до края на поставената цел. Още през август ще може да решите всичките си финансови проблеми. Краят на годината е подходящ за изготвяне на нови бизнес планове.\r\n \r\nЗдравословният ви хороскоп предупреждава за вероятността от обостряне на хронични заболявания.\r\n \r\n", "date": "2018.12.22", "title": "2019 година напира: Какво да очакват Близнаците?"}
{"url": "https://www.dnes.bg/obshtestvo/2018/12/22/lobizym-li-karakachanov-mnogo-izpolzvat-f-16.397385", "text": "Военният министър Красимир Каракачанов заяви, че нашите съседи, а и много страни в Европа използват F-16 и не може да се говори за лобизъм. \n\n\n\"Какво одобрявам аз, няма значение, важното е какво ще одобри НС\", каза Каракачанов за предаването \"Годината\" по \"Дарик\".\r\nПо думите му българската авиация заслужава добри самолети. Каракачанов напомни, че все още няма окончателно решение за F-16.\r\n\"Последната дума е на Министерския съвет и ратификация от страна на Народното събрание. Но първо парламентът трябва да гласува мандат на правителството за водене на преговори\", уточни вицепремиерът.\r\n                    \n                    \n                По-рано президентът Румен Радев определи предложението на Министрите на отбраната и на икономиката да се преговоря със САЩ за изтребител F-16 като триумф на лобизма и финал на автокрацията за тази година.\r\nОт шведска страна дойде официална позиция, в която Йоаким Валин, директор \"Експорт и международни отношения\", Агенция за отбранително имущество на Швеция (FMV), заявява, че са научили с голямо разочарование за намерението на българското Министерство на отбраната едностранно да прекрати преговорния процес с Швеция за закупуване на изтребители.\n\r\nШвеция предложи на България 10 нови изтребителя Gripen, напълно съвместими с НАТО и напълно в съответствие с техническите и оперативните изисквания, както и със зададените от страната бюджет и срокове за доставка. С Gripen България може да има най-добрата в света ПВО защита с ракетата Meteor и българските ВВС ще могат да гарантират сигурността на българското въздушно пространство след само 24 месеца, се посочва в нея.\r\n\"Локхийд Мартин\" приветства внасянето за разглеждане от Министерския съвет от министъра на отбраната Красимир Каракачанов и министъра на икономиката Емил Караниколов на доклад за избор на нов боен самолет за българската армия, който предлага България да започне преговори за закупуване на изтребители F-16 Блок 70 от САЩ. \n\r\n\"Това е голяма новина за националната отбрана, индустрията и икономиката на България. Българските военновъздушни сили ще разполагат с един от най-усъвършенстваните бойни изтребители на въоръжение в НАТО\", се казва в изявление на компанията.\n\r\n ", "date": "2018.12.22", "title": "Лобизъм ли? Каракачанов: Много използват F-16!"}
{"url": "https://www.dnes.bg/mish-mash/2018/12/22/tova-e-lotariia-el-gordo-razpredeli-2-4-mlrd-evro.397384", "text": "Испанската традиционна коледна лотария Ел Гордо тази година разпредели печалби на стойност 2,4 милиарда евро, съобщиха Асошиейтед прес и ДПА.\r\nНай-голямата премия на билет е 400 000 евро. Спечели я номер 03347. Има обаче още много по-малки награди. \r\nТегленето на лотарията в мадридската опера Театро Реал продължава часове. За разлика от лотариите с джакпот, традиционната коледна лотария Ел Гордо ощастливява хиляди собственици на лотарийни билети.\r\nЕл Гордо е най-старата лотария в света. Тя се организира от над 200 години. Други лотарии имат по-големи индивидуални премии, но Ел Гордо раздава най-голяма сума. Билетите струват по 20 евро. Хората обикновено се събират и купуват по няколко на групи.\r\nТегленето на печалбите приковава испанците пред телевизионните екрани. Печелившите числа се обявяват от специално подготвени за целта ученици. (БТА)", "date": "2018.12.22", "title": "Това е лотария! Ел Гордо разпредели 2.4 млрд. евро"}
{"url": "https://www.dnes.bg/notifikacii/2018/12/22/leningradskata-aec-spria-reaktor-zavinagi.397386", "text": "През нощта срещу събота Ленинградската АЕЦ - на 80 км западно от Санкт Петербург, спря завинаги своя първи енергоблок РБМК-1000 след 45-годишна експлоатация, предаде ТАСС, като цитира съобщение на атомната централа.\r\nПървият енергоблок \"бе изключен от енергийната система на Русия без забележки\", посочва АЕЦ. Вместо стария реактор от \"чернобилски\" тип ще се използва енергоблок ВВЕР-1200 от последното засега поколение \"три плюс\", успешно преминал всички изпитания.\r\nСпоред федералните норми и правила обаче спреният реактор ще остане официално в експлоатация, докато бъде извадено горивото - процес, който се очаква да приключи към 2023 година.\r\nСлед това старият енергоблок ще бъде демонтиран. Проучва се възможността освободените площи в АЕЦ да се използват за нови производства, а облъченият графит - за научни разработки.\r\n                \n                Дори след спирането на първия енергоблок Ленинградската АЕЦ ще остане най-голямата ядрена централа в Русия с монтирана мощност 4200 мегавата. Тя осигурява над 50 на сто от енергийното потребление на Санкт Петербург и областта, допълва агенцията. (БТА)", "date": "2018.12.22", "title": "Ленинградската АЕЦ спря реактор завинаги"}
{"url": "https://www.dnes.bg/index/2018/12/22/receptata-dnes-zelevi-sarmi-s-bob.397241", "text": "\r\n9 големи листа кисело зеле\r\n1 буркан сварен боб\r\n1 чушка\r\n1 глава лук\r\n2 скилидки чесън\r\nчерен, червен пипер, магданоз на вкус\r\nзехтин или олио\r\n\r\nОтцедете и изплакнете боба. Зеленчуците се почистват и нарязват на дребно. В тенджера загрейте добре мазнината и задушете в нея зеленчуците, като добавите и подправките. Не забравяйте да добавите и боба. След това напълнете с плънката зелевите листа, завийте на сърмички и ги подредете в тава. Залейте ги с 1 кафена чаша вода, поръсете с червен пипер и завийте с алуминиево фолио. Печете в предварително загрята фурна на 180 градуса. След час, може да махнете фолиото и да запечете за още 10 минути.\r\n", "date": "2018.12.22", "title": "Рецептата Dnes: Зелеви сарми с боб "}
{"url": "https://www.dnes.bg/politika/2018/12/22/ombudsmaia-propastta-mejdu-politicite-i-horata-e-goliama.397374", "text": "Протестът на българските майки на деца с увреждания и постигнатите законодателни промени са голямата гордост на Мая Манолова. Според нея, действията на майките са показали, че институциите вършат работа само под натиск.\n\r\n\"Аз стоях зад този протест от първия момент от 1 юни, заедно написахме закона за личната помощ. Един закон, който беше остро и размазващо критикуван от всички синдикати, работодатели, национално представителни организации на хората с увреждания, от всички партии, депутати, от всички институции и накрая приет единодушно с ръкопляскания. Това е огромна победа за протестиращите майки! Гордея се с тях и смелостта им. Те показаха на обществото как трябва да се воюва за кауза\", посочи омбудсманът пред Дарик.\n                    \n                    \n                \r\n\"Хората са прави в своето недоверие, че ако не излязат на улицата, работа няма да се свърши. Това обаче е и опасно, защото липсата на доверие, пропастта между гражданите, политиците и институциите наистина е огромна и това разбиране, че те могат да свършат работа само под натиск не е добре за демокрацията. Това е голям урок от 2018 г. за властимащите и за институциите. Трябва да чуват гласа на хората и да се опитват да вникват и разбират техните искания\", каза Манолова.\n\r\nТя заяви още, че 2018 година е и на насилието над жени - над 20 загубиха живота си от домашното насилие. Манолова попита, кога властите ще приемат адекватно законодателство, което да наказва насилниците над жени.\r\n \r\nЩо се отнася до Истанбулската конвенция тя подчерта, че има решение на Конституционния съд по въпроса.\r\n \r\nНейната дума за изтичащата година е пробуждане.", "date": "2018.12.22", "title": "ОмбудсМая: Пропастта между политиците и хората е голяма!"}
{"url": "https://www.dnes.bg/football/2018/12/22/spas-rusev-uspokoiava-sinite-levski-shte-igrae-v-evropa.397375", "text": "Собственикът на Левски Спас Русев заяви, че \"сините\" ще играят в Европа. УЕФА вчера извади клуба от международните турнири заради дългове, но клубът има време до края на февруари да се разплати, за да спаси лиценза. \n\r\n\"Левски не е спрян от участие от европейските клубни турнири. Просто в писмото на УЕФА се казва, че до края на февруари 2019 г. трябва да погасим определени задължения, за да бъдем допуснати до участие. Това е стандартна процедура на УЕФА. Всичко това е предвидено и планирано, така че не виждам никакви притеснения и опасения за Левски. В България има регистрирани около 700 футболни клуба в БФС. Само един от тях е печеливш или поне е на 0. И това е Лудогорец. Всички останали по една или друга причина са на загуба. Финансови проблеми, особено в клуб с високи амбици като Левски не са нещо необичайно. По-важният въпрос е, че целият модел изглежда сбъркан, защото не може от 700 клуба само един да е в състояние да е финансово балансиран, а всички останали да са на загуба. Но това е тема на по-задълбочен анализ\", каза Русев пред Блиц.\n                    \n                    \n                \r\nТой определи шефското място в Левски като едно от най-горещото възможно. \n\r\n\"Аз не приемам моята позиция като председател на Надзорния съвет на Левски като привилегия, а като отговорност и шанс, който ми е даден в живота. Но аз нося отговорност в рамките на позицията, която заемам. В тази връзка ще направя едно важно уточнение - аз не съм мажоритарен собственик на Левски, а най-големият акционер в клуба с малко по-малко от 50%. Ако тръст \"Синя България\" имат управленска структура, бизнес план и модел, който би направил клубът печеливш и финансово успешен, моля да я представят. Аз зная, че Павел Колев също изготвя програма, която ще бъде представена в следващите дни. Но ако тръст \"Синя България\" има такава програма, аз съм готов в началото на следващата 2019 г. да свикам Общо събрание, за да я разгледаме. Готов съм да си подам оставката като председател на Надзорния съвет и ще призова и останалите членове на Надзорния съвет и на Управителния съвет да подадат оставка, за да може новият изпълнителен директор Павел Колев съвместно с тръст Синя България и всички онези, които имат право на номинации да номинират новите членове на Управителния съвет. Аз с моя глас ще ги подкрепя\", каза още Русев.\n\r\nТой потвърди, че старши-треньорът Славиша Стоянович остава в Левски и има още две години договор с клуба. Спас Русев заяви още, че засега няма индикации Павел Колев да не поеме предложението за пост във футболния клуб следващия месец.\n\r\n", "date": "2018.12.22", "title": "Спас Русев успокоява \"сините\": Левски ще играе в Европа"}
{"url": "https://www.dnes.bg/politika/2018/12/22/radev-kategorichen-izboryt-na-f-16-beshe-triumf-na-lobizma.397376", "text": "Румен Радев определи предложението на Министрите на отбраната и на икономиката да се преговоря със САЩ за изтребител F-16 като триумф на лобизма и финал на автокрацията за тази година. \n\r\n\"Това беше триумф на лобизма. Не искам да защитавам един или друг тип самолет – за мен и трите типа са прекрасни, летял съм на тях и срещу тях. Но за разлика от други хора, аз защитавам процесът да бъде прозрачен, открит и обективен. Има два вида избор – първият е, когато правителството казва, че ще заложи на стратегическото партньорство и избира самолет от страната X, без да го интересуват подробности. Но за това се изисква политическа смелост и най-вече отговорност, която не е присъща за нашите управници\", заяви президентът пред Дарик.\n\n\n\n\r\n                    \n                    \n                \"Те решиха да се правят на демократи в този процес и катастрофираха. Те решиха да тръгнат по другата процедура, както се прави навсякъде в развитите демокрации. Какво стана обаче? Преди да е приключила работата на тази комисия, един наш политик и то от Вашингтон – Цветан Цветанов, вече предопредели избора. Министър-председателят също каза точната си дума. Неслучайно в навечерието на празника на ВВС аз призовах министър-председателя, министрите и депутатите да запазят радиомълчание, докато приключи процедурата, защото така се прави в цял свят\", допълни по темата Радев.\n\r\nСпоред президента 2018-а е годината на демократичния упадък. \n\r\n\"Виждаме, че за пореден път кабинетът харчи огромни суми от държавната хазна без правила и често по личното усмотрение на министър-председателя. Парламентът вече не контролира кабинета. А напротив, кабинетът прегазва решения на парламента. Виждам също, че изборното законодателство не бе реформирано, машинното гласуване се отлага отново, съдбата на т.нар. втори протокол от СИК, който е обект на изборна манипулация, остава неясна\", заяви Радев и посочи, че оттам са намалели и гаранциите да се проведат честни и демократични избори догодина.", "date": "2018.12.22", "title": "Радев категоричен: Изборът на F-16 беше триумф на лобизма"}
{"url": "https://www.dnes.bg/balkani/2018/12/22/borisov-ot-belgrad-chetirite-dyrjavi-da-ne-ni-podceniavat.397377", "text": "Винаги започвам с това, че няма по-добро място от ЕС и нашите срещи са в унисон с основната Европейска политика за развитие, просперитет и повишаване на Брутния вътрешен продукт /БВП/. Това каза в Белград пред журналисти премиерът Бойко Борисов, цитиран от БТА. Той участва в Четиристранната среща на високо равнище в Белград между България, Гърция, Румъния и Сърбия.\n\r\nГоспод е отредил на нашите четири държави да населяват най-красивото място на света, каза още Борисов.\n\r\nЧетирите държави като население и като БВП не сме за подценяване и имаме огромен потенциал да го развием именно с инфраструктурните проекти, заяви Борисов, като изреди част от тези проекти на четирите държави.\n                    \n                    \n                \r\nБлагодарен съм на Алексис Ципрас за миграционния процес, защото ако нещо може да потопи Балканите, това е мигрантският процес. За съжаление напредъкът по темата по време на Австрийското председателство не е толкова голям, колкото ми се искаше, и се надявам Румъния да направи повече, посочи Борисов.\n\r\nНашият потенциал не е насочен към никой друг - готови сме да приемаме в нашите инфраструктурни проекти всеки, който поиска да се присъедини. ЕС и светът имат нужда от положителни примери за мир и разбирателство и с дипломация и толерантен тон да се решават проблемите, каза Борисов.\n\r\nВчера пуснахме поръчка за газови тръби и за газовия хъб \"Балкан\", работим за връзка за втечнен газ от Гърция, а в Черно море продължават проучванията за природен газ. Надявам се и в газовите връзки да бъдем в един отбор, каза Борисов.\n\r\nИзключително съм благодарен на премиера Бойко Борисов, на неговия екип и на цяла България за работата им за статута на Западните Балкани. Това каза в Белград президентът на Сърбия Александър Вучич след Четиристранната среща на високо равнище.\n\r\nБлагодаря и на премиера Алексис Ципрас за подкрепата, която неговата държава дава на Сърбия, каза Вучич. Трябва да продължи интеграцията на Сърбия и другите държави от региона в ЕС - това ще доведе и до подобряване на инфраструктурната свързаност на Балканите, каза Вучич.\n\r\nТой добави, че следващата среща на високо равнище на четирите държави ще бъде в Румъния.\n\r\nМного държим на близките отношение между четирите държави - разговаряхме и за завършването на участъци от транспортните коридори на Балканите, посочи Вучич.\n\r\nТова е шестата ни среща на високо ниво, отбеляза премиерът на Румъния Виорика Дънчила.\n\r\nДнес обсъдихме важни теми в областта на търговските отношения, развитието на инфраструктурата, енергетиката, туризма и спорта. Искаме да подобрим връзките в региона, добави Дънчила.\n\r\nПо време на румънското председателство на Съвета на ЕС Букурещ ще продължи да съдейства и за европейския път на Западните Балкани. Говорихме за общата политика за отбрана на ЕС, както и за кохезионната и за общата селскостопанска политика, за политиката за имиграция и убежище на ЕС, каза Виорика Дънчила.\n\r\nБалканите може да са мост за стабилност не само за региона, каза примерът на Гърция Алексис Ципрас.\n\r\nНие се съсредоточаваме върху икономическия просперитет който минава през разширяване на Европейския съюз, каза Ципрас. Надяваме се Румъния да поеме щафетата по тази тема, добави той.", "date": "2018.12.22", "title": "Борисов от Белград: Четирите държави да не ни подценяват!"}
{"url": "https://www.dnes.bg/za-da-se-razbirame/2018/12/22/5-nachina-za-zdravoslovno-hranene-po-praznicite.396905", "text": "Преяждането и прекаляването с тежки, калорични и мазни храни по време на коледните и новогодишните празници е нещото, което ни се случва всяка година отново и отново. Ако тази година сте се зарекли да не допускате тази грешка пак, а и ако сте започнали да следвате здравословен режим на хранене, не се поддавайте на изкушението.\r\nМожете да седнете на празничната трапеза без да нарушавате правилата си за хранене и без да злоупотребявате с количеството и вида храна. Ето как:\r\n\r\nНезависимо дали ви очакват на гости за празниците или вие ще посрещате близки и приятели, винаги похапвайте нещо полезно и питателно преди същинската вечеря. Така ще се предпазите от преяждане.\r\n                    \n                    \n                \r\nНикога не ходете на парти или на вечеря прекалено гладни. Пийте повече вода, която да заеме част от стомашния ви обем. Така също ще се предпазите от поглъщане на твърде големи количества храна. Освен това добре хидратираният организъм храносмила по-добре погълнатите ястия, което помага за запазване на фигурата.\r\n", "date": "2018.12.22", "title": "5 начина за здравословно хранене по празниците "}
{"url": "https://www.dnes.bg/temida/2018/12/22/ivancheva-i-petrova-napusnaha-aresta-no-dokoga.397379", "text": "Кметицата на столичния кв. \"Младост\" Десислава Иванчева и нейната заместничка Биляна Петрова бяха изкарани от ареста на ул. \"Майор Векилски\" с кола на столичното 7-о РУ.\n\r\nДвете са подсъдими за искане на подкуп от 500 000 евро.\n\n\r\nПреди дни съдът разпореди те да бъдат пуснати под домашен арест, като бъдат контролирани с електронни гривни, но устройствата не се употребяват още. Оказа се, че това наблюдение не е задължително.\n\r\nМалко по-рано днес в дома му бе откаран и соченият за посредник бивш кмет на район \"Младост\" Петко Дюлгеров.\n\r\nКолко време обаче ще бъдат с тази мярка ще се реши допълнително. Прокуратурата не е оттеглила искането си те да останат зад решетките. Очаква се окончателно решение от Апелативния специализиран съд за това дали те ще се върнат обратно зад решетките след празниците.\n                    \n                    \n                \r\nНа място пред ареста са граждани, които подкрепят подсъдимите, както и майката на Десислава Иванчева.\r\n ", "date": "2018.12.22", "title": "Иванчева и Петрова напуснаха ареста, но докога?"}
{"url": "https://www.dnes.bg/notifikacii/2018/12/22/zaginaliiat-pri-strelbata-vyv-viena-chernogorski-mafiot.397378", "text": "Член на мафиотски клан от Черна гора е загинал при стрелбата във Виена, съобщава австрийският вестник \"Курир.\n\r\nПри стрелбата вчера по обяд край ресторант \"Фигълмюлер\" бяха ранени двама души, единият от които - мафиотът Владимир Роганович, почина по-късно от раните си, посочва изданието.\n\n\n\r\nПри разследването на инцидента е станало ясно, че в стрелбата са замесени двата най-големи мафиотски клана от черногорския град Котор, пише \"Курир\".\n\r\nПо данни на изданието през 2009 г. Роганович, който е член на клана Ковачиан, е бил осъден за убийството на лидера на другия клан. При стрелбата вчера бе ранен 22-годишният Стефан В. от черногорския град Никшич.\n                \n                \r\nЗасега не е ясен мотивът за нападението. Предполага се, че става въпрос за разчистване на сметки между двата клана.\n\r\nКланът Ковачиан се бори срещу другия клан през последните години. През 2016 г. при тази война бяха ликвидирани осем души и четирима бяха тежко ранени, пише \"Курир\". \n\r\n(БТА)", "date": "2018.12.22", "title": "Загиналият при стрелбата във Виена - черногорски мафиот"}
{"url": "https://www.dnes.bg/zvezdi/2018/12/22/podaryci-ot-visshata-moda-kakvo-da-izberete-za-koleda.396821", "text": "Наближава краят на годината, а с него идват и най-дългоочакваните празници – Коледа и Нова година. \r\nПо това време списъците с желания стават все по-дълги, а ние имаме няколко идеи, след като разгледахме новата колекция на Comme des Garçons – \"Friends and CDG Happy Holidays\".\r\n \r\nЛинията представя най-доброто в колаборация с модната къща и други световни брандове, сред които Gucci, Burberry, Jean Paul Gaultier, Maison Margiela и други.\r\n \r\nРазбира се, както става ясно, всяка модна къща създава перфектния подарък, преплитайки го с най-емблематичните визии и разпознаваем почерк.\r\n \r\nТака, съвсем логично, от Burberry представят шал в своя принт тартан, Maison Margiela създават перфектната тениска, а Gucci изненадват със своята стилна чанта.\r\n \r\n", "date": "2018.12.22", "title": "Подаръци от висшата мода. Какво да изберете за Коледа? "}
{"url": "https://www.dnes.bg/rusia/2018/12/22/16-tata-republika-opityt-na-todor-jivkov-za-nacionalno-predatelstvo.397343", "text": "Преди 55 години Живков настойчиво предлага НРБ да стане част от СССР. Но Москва отхвърля: \"На онези хитреци в София им се ще да седнат на нашата трапеза\", гласи коментарът на Хрушчов. Въпреки това Живков не се отказва.\n\r\nПо време на посещение в Москва през август 1962 година Тодор Живков излага пред Никита Хрушчов идеята си за присъединяване на България към СССР като 16-та съветска република. Идеята му е този акт да послужи като пример за бъдещата интеграция и на други съветски сателити към Съветския съюз - и като отпор срещу възникналите вече индивидуалистични отклонения на Китай, Албания и Румъния. Първоначално Хрушчов одобрява самоинициативата на Живков и повдига само един въпрос: дали сливането ще стане под формата на федерация или конфедерация.\n                    \n                    \n                \r\nТази реакция окуражава българския лидер и неговите приближени. Специално свиканият разширен пленум на ЦК на БКП на 4 декември 1963 година решава НРБ да поеме курс към пълен отказ от формалния си национален суверенитет и поставя като крайна цел сливането със Съветския съюз. Дори няма нужда от референдум, настояват участници в дискусията. \n\r\n\"Пленумът оценява като забележителна проява на патриотизъм и интернационализъм инициативата на другаря Тодор Живков да се издигне на качествено нова степен братската дружба и всестранното сътрудничество между нашата страна и Съветския съюз и да се създадат предпоставки за пълно обединяване на двете наши братски страни\", пише в крайното решение, прието единодушно и с бурни овации от всичките близо 200 членове и кандидат-членове на ЦК на БКП.\n\r\n\n\r\nВпоследствие обаче Хрушчов променя мнението си. \"На онези хитреци в София им се ще да седнат на нашата трапеза\", жлъчно отбелязва приемникът на Сталин. Той е наясно, че след „сливането“ Москва ще трябва да поеме и изплащането на българските следвоенни репарации към Гърция и Югославия. Така в крайна сметка София и Москва решават на първо време да засекретят подготвяното обединение, пише \". През октомври 1964 обаче Никита Хрушчов е свален, а това осуетява по-нататъшното разглеждане на въпроса.\n\r\nИсторикът от Нов български университет Лъчезар Стоянов и дългогодишният анализатор на комунизма в американския институт Ранд Корпорейшън Алекс Алексиев смятат, че тези планове са били акт на върховно национално предателство, без аналог в световната история.\r\nСпоред двамата експерти, 1963 година е само началото на поредица от опити българската независимост и суверенитет да се връчат на Москва. Опити, чрез които Живков и цялото ръководство на БКП искат да бетонират властта на управляващата партия и династия. Това изключително тежко престъпление (дори според текстовете на Наказателния кодекс на НРБ) не само остава ненаказано, но дори не беше разследвано от прокуратурата след 1989 година, припомнят двамата наблюдатели.\n\r\nВ дъното на всичко е плачевното икономическо състояние на НРБ след първия фалит на диктатурата в края на 1950-те години, категоричен е Стоянов. Златният резерв на страната е предаден на Москва за погасяване на съветските кредити, отпуснати на София за изграждането на допотопна тежка индустрия по сталински образец. \n\r\nСлед разбиването на частното селско стопанство в страната цари недостиг на храни и основни продукти. Официалните статистики сочат, че в началото на 1960-те години дори гражданите на СССР, които постоянно живеят в краен недоимък, са консумирали средно два пъти повече месо от българите. Самият Живков признава, че изходът от това положение е пълна двустранна интеграция, която да приключи с безвъзвратно сливане със СССР.\n\r\nНо една от причините за плачевното състояние на българската икономика е именно пълната ѝ зависимост от Съветския съюз. Москва купува българските храни, тютюн и рудни концентрати два и половина пъти по-евтино (в относително изражение) в сравнение с цените, които налага при вноса на съветски нефт, става ясно от разискванията на пленума през 1963 година. \n\r\nОсвен това България вече не е в състояние да връща съветските кредити, с чиято помощ се опитва да избегне банкрута. На този фон Живков и БКП смятат, че единственият изход е присъединяването към СССР. Те очевидно мислят също така, че превръщането на НРБ в съветска република ще им гарантира властта в онези несигурни времена, когато Хрушчов започва да сменя лидери в съветския лагер, които са били верни на предшественика му Сталин.\n\r\n\"Властовото положение на самия Живков не е съвсем укрепнало поради вътрешнопартийни борби между отделните кланове в БКП\", казва историкът Лъчезар Стоянов. Той не приема тезите на някои български историци, че националното предателство на БКП било просто един от \"маньоврите\" на Живков, който целял размяна на българския суверенитет срещу получаването на безвъзмездни съветски кредити - и особено на нефт, който НРБ щяла да продава \"под тезгяха\" на международния пазар срещу твърда валута.\n\r\n\n\r\n\"Става дума за добре премислена и планирана във времето стратегия на Живков и върхушката в БКП за ликвидиране на формалната независимост на страната срещу получаването на политически и икономически гаранции за запазване на властта и привилегиите на управляващата в София комунистическа диктатура. Отлична илюстрация на това твърдение е и вторият опит за вкарване на НРБ в състава на СССР. Той е лансиран по време на проведения през юли 1973 пленум на БКП. На него е обсъден документ от 20 страници, който описва какво цели София с подновяването на офертата към Москва за поглъщане на НРБ\", разказва Стоянов. \n\r\nИ добавя, че в този случай не е била проведена дори задължителната предварителна консултация с Брежнев и ЦК на КПСС. Според експерта, най-интересна за историците е петата глава в документа: как БКП трябва да възпитава българския народ с оглед на предстоящото му включване в редовете на изграждащата се единна съветска нация. Там се посочва, че владеенето на руски език става вече задължително за гражданите на НРБ. \n\r\nПревъзпитанието им трябва да протича в „дух на любов и преданост към СССР и в синовна признателност и вярност към съветския народ“, пише в строго секретната стратегия от лятото на 1973 година. „Съдържанието на този документ е толкова скандално, че се налага дори шофьорите и секретарките на партийните велможи да подписват специални декларации, че няма да разгласят дочутото по време на разискванията“, посочва Стоянов.\n\r\nОпитите на Живков и БКП за присъединяване на България към СССР продължават поне още 15 години след декемврийския пленум от 1963 година. Пример за това е срещата между Брежнев и източноевропейските комунистически лидери, състояла се в Крим през август 1978, на която Тодор Живков открито настоява България да бъде третирана от Москва като обикновена съветска република.\r\n  ", "date": "2018.12.22", "title": "16-тата република: Опитът на Тодор Живков за национално предателство!"}
{"url": "https://www.dnes.bg/stranata/2018/12/22/pak-zatrudnen-trafik-pak-na-hemus-krai-vitinia.397380", "text": "Трафикът по автомагистрала \"Хемус\" в продължение на няколко километра в района преди тунела \"Витиня\", посока Ботевград, е силно затруднен. Това съобщиха от МВР.\r\nЗаради ремонтните дейности в едната тръба на тунела потокът от автомобили преминава от три в една активна лента и това затруднява придвижването.\r\nОт \"Пътна полиция\" апелират шофьорите да карат със съобразена скорост и да спазват дистанция, а при възможност пътуването в тази посока да бъде отложено за по-късен час, когато се очаква трафикът да се нормализира.\r\nОт 14.00 ч. се възстановява и движението на товарни автомобили над 12 тона по трасето.", "date": "2018.12.22", "title": "Пак затруднен трафик, пак на \"Хемус\" край \"Витиня\""}
{"url": "https://www.dnes.bg/akoshtete-vqrvaite/2018/12/22/koi-sa-chertite-koito-privlichat-nai-silno-okolnite.396903", "text": "Привличането не е феномен, който се случва без причина. Науката има своите обяснения за това как на подсъзнателно ниво хората биват привлечени от определени черти на лицето, характера, позата, езика на тялото. Любовта или приятелствата, както и колегиалното одобрение се базират предимно на тези показатели. Ето защо някои хора са по-харесвани от други и имат в социалния си кръг повече последователи, както и повече интимни партньори.\r\n\r\n\r\nИзследване на Университета в Манчестър установява, че най-привлекателната женска черта на лицето са устните. Сочното червено червило пък е допълнителен елемент, който прави жената още по-неустоима. Прекрасен пример за това сред знаменитостите са Анджелина Джоли и Скарлет Йохансон.\r\n                    \n                    \n                \r\nЕдна от силно привличащите внимание и одобрение черти на личността е способността за открита комуникация очи в очи. Зрителният контакт демонстрира характер и откритост, които хората инстинктивно припознават като положителни качества. \r\n\r\nБелите зъби доказано са по-привлекателни от пожълтелите и развалени, разбира се. Хигиената на зъбите е първото, което събеседниците ви забелязват, така че ако усмивката ви е кристално бяла и ослепителна, вероятността да имате успех сред хората е по-голяма.\r\n", "date": "2018.12.22", "title": "Кои са чертите, които привличат най-силно околните? "}
{"url": "https://www.dnes.bg/sofia/2018/12/22/cvetia-za-ivancheva-ot-sysedite-i-tia-za-aresta-perverziia.397382", "text": "\n\"Това е един лош и лъжовен свят. Много неща разбутахме, например откраднатите 14 апартамента от времето на Борисов като кмет, пуснахме ги на прокуратурата, разследване няма. Не обвинявам никого\". Това беше първият коментар на отстранената кметица на \"Младост\" Десислава Иванчева на прага на дома ѝ, предаде bTV.\r\nИванчева и заместничката ѝ  Биляна Петрова официално напуснаха следствения арест с мярка \"домашен  арест\". Освен те двете, по-лека мярка получи и Петко Дюлгеров - бивш  районен кмет.\r\nИванчева беше посрещната с цветя от своите съседи. Тя призна, че я е страх да не се върне в ареста, защото прокуратурата не е оттеглила искането си те да останат зад решетките. След празниците се очаква окончателно решение от Апелативния специализиран съд за мярката им.\r\n                    \n                    \n                \"Това е перверзия, прокуратурата да държи толкова да сме затворени. Никога няма да си позволя да наруша домашния арест и да се върна там, където ни малтретираха и унижаваха\", коментира Иванчева.\r\nТя допълни, че няма угризения за свършената от нея работа и ще съди експертите, изготвили докладите по делото.\n\r\n\"Прокуратурата излъга, Гешев каза, че сме броили парите, а г-жа Петрова си ги била сложила в чантата, оказа се, че няма такова нещо. Смаза ме, че може такива хора да не направят правилните експертизи\", допълни Иванчева.", "date": "2018.12.22", "title": "Цветя за Иванчева от съседите й. Тя за ареста: Перверзия!"}
{"url": "https://www.dnes.bg/notifikacii/2018/12/22/jyltite-jiletki-mai-se-umoriha-po-malko-sa-ot-policaite.397383", "text": "Най-малко 800 души участват днес в протести на \"жълтите жилетки\" в Париж. Това съобщи радио \"Франс енфо\", като се позова на префектурата на полицията.\r\nМнозинството от участниците в протестното движение се събраха в района на катедралата \"Сакре Кьор\" на Монмартър. Акцията във Версай, която, както се предполагаше, трябваше да стане най-многобройната, събра едва няколко десетки демонстранти. Както отбелязват местните медии, призивите да се излезе днес във Версай може да са били маневра за отвличане на вниманието.\r\nФренското министерство на вътрешните работи съобщи, че за опазването на обществения ред са мобилизирани около 4000 полицаи и жандармеристи, включително над 1200 в Париж. ДПА отбелязва, че вчера и днес е имало отделни демонстрации на \"жълтите жилетки\".\r\n                \n                Около 100 души се събраха в Страсбург на моста \"Европа\" близо до границата с Германия. Те предизвикаха временно нарушение на транспорта, преди да пристигнат силите за сигурност, съобщи \"Франс енфо\".\r\nВ южния град Перпинян 36-годишен водач на автомобил почина от раните си снощи, след като се удари в камион, участващ в протестите. Забавяния в автомобилното движение имаше и на югозапад в района на границата с Испания.\r\nПрез последните седмици общонационалните демонстрации изглежда губят инерция, отбелязва ДПА.\r\nВчера френският парламент одобри нови разходи, чиято цел е да успокоят протестиращите от движение на \"жълтите жилетки\". Приетият законопроект предвижда от догодина извънредният труд да бъде освободен от данъчно облагане. От средата на ноември протестите се организират всяка седмица и бяха съпътствани от прояви на насилие в центъра на Париж. (БТА)", "date": "2018.12.22", "title": "\"Жълтите жилетки\" май се умориха, по-малко са от полицаите"}
{"url": "https://www.dnes.bg/sofia/2018/12/22/fandykova-otchete-provalihme-se-v-komunikaciiata-za-grafa.397373", "text": "Йорданка Фандъкова заяви, че основният и голям пропуск при ремонта на столичната ул. \"Граф Игнатиев\" е забравената комуникация с хората.\n\r\n\"Урокът, който научихме по повод цялата реконструкция на улица \"Граф Игнатиев\" е, че само работа не е достатъчна. Заложихме на сериозни усилия в това да подготвим, защитим и реализираме проекта и пропуснахме момента за активна комуникация с гражданите и особено с живеещите и работещите в тази зона\", заяви кметът на София пред Дарик радио.\n\n\n\n\r\nТя допълни, че всички софиянци са били наясно, че този ремонт е бил абсолютно необходим.\n\r\n\"За 8 месеца беше реконструирана трамвайната линия. Реконструкцията на \"Граф Игнатиев\" не е само плочи и павета. Това е един цялостен проект с огромни инвестиции в подземната инфраструктура. Когато започна да се отваря и да се премахват старите настилки се показа една ужасна картина – пълен хаос в подземните мрежи. Всичко това трябваше да бъде подредено, бяха подменени канализацията, която беше отпреди над 100 години, част от топлопреносната мрежа. Всичко това обаче не се вижда\", каза Фандъкова.\n                    \n                    \n                \r\nТя каза още, че няма да влиза в спор за естетиката около плочките пред \"Свети Седмочисленици\" и визията на \"Граф Игнатиев\" и призова да се чуят оценките на хората след завършването на ремонтите.\n\r\nЙорданка Фандъкова определи темата за качеството на въздуха като водеща в градския дневен ред на София и на всички големи градове.\n\r\nКметът посочи, че около 55 000 домакинства на територията на Столична община се отопляват на твърдо битово гориво. \n\r\n\"А това особено през зимата е най-сериозният източник на замърсявания на въздуха. Това е и една от най-важните мерки, които заложихме. Като общо над 100 са мерките за подобряване качеството на въздуха и това на практика са мерките, които всички градове предприемат. Важно беше да намерим подхода и механизма да подкрепим граждани и домакинства, които сами не биха могли да се справят. И сега имаме два проекта, които ще ни подпомогнат до три години да подменим безвъзмездно инсталациите на 1/3 от домакинствата, които се отопляват на твърдо битово гориво\", подчерта Фандъкова.\n\r\nТя припомни, че в началото на годината е предложила няколко законодателни промени, които правителството вече е приело.\n\r\n\"Това е една малка част от усилията. Предложили сме и въвеждане на стикери за екологичен стандарт на автомобилите, така че да може в дни със завишени норми на фини прахови частици да затваряме определени зони в града, съчетано с въвеждане на буферни паркинги, \"зелен билет\" и за в бъдеще – безплатен градски транспорт. Но въвеждането на безплатен градски транспорт няма да даде резултат, без да въведем и останалите неща. Борбата с мръсния въздух е свързана с промяна на начина на живот\", добави още Фандъкова и посочи, че стимулирането на обществения и велосипедния транспорт също е изключително важно.", "date": "2018.12.22", "title": "Фандъкова отчете: Провалихме се в комуникацията за \"Графа\""}
{"url": "https://www.dnes.bg/za-da-se-razbirame/2018/12/22/praznici-priiateli-podaryci-kak-da-vi-stignat-parite.396823", "text": "Коледните и Новогодишни празници носят много настроение и положителни емоции, но също така може да нанесат големи щети на бюджета ви, ако не вземете мерки навреме.\r\nНе е нужно да намалите подаръци и да отказвате покани, за да не се охарчите. Всичко започва с един прост списък… \r\n\r\n \r\nПравенето на бюджет само привидно е страшно занимание. На практика трябва приблизително да предвидите колко ще харчите за подаръци, колко за храна, колко за украса и т.н.\r\n \r\n\r\n \r\nРазходите за подаръци не са малки, особено ако ви дойдат накуп. Можете да избегнете това, ако не чакате последния момент, а вече сте започнали с покупката на част от тях.\r\n \r\n\r\n \r\nСкъпото, не винаги е желано! По-добре проучете какво искат вашите близки и приятели, за да не правите необмислени покупки. Можете и да разгледате какво неразопаковано притежавате у дома и може да ви влезе в страхотна употреба в тази ситуация.\r\n \r\n\r\n \r\nХубаво е да се възползвате от тях, но те не са червен петък, така че се придържайте към списъка с нужните неща и не се изхвърляйте излишно, само защото нещо е намалено.\r\n \r\n\r\n \r\nПо-добре да празнувате у дома, отколкото да посещавате ресторанти с надути цени. Не само, че за потенциално изхарчената сума навън, можете да направите вкусно и богато меню за повече души, а и така ще сготвите неща, които обичате и които на другия ден да консумирате отново.\r\n \r\n\r\n \r\nПрепоръчваме ви да не чакате последния момент, за да решите къде да посрещнете новата година. Колкото повече чакате, толкова повече ще се охарчите. Планирайте от по-рано, особено ако ще празнувате в друг град или държава и ще съчетаете със ски или други активности.\r\n \r\n", "date": "2018.12.22", "title": "Празници, приятели, подаръци... Как да ви стигнат парите?"}
{"url": "https://www.dnes.bg/temida/2018/12/22/samo-sled-sedmica-brak-iumruci-za-jenata-na-advokat.397356", "text": "Брак, който продължил безоблачно само седмица и пореден сигнал за случай на домашно насилие. Адвокатът от Велико Търново Пламен Пенков пребил жестоко съпругата си Вирджиния преди седмица, изгонил я от къщи и продължил да я заплашва в социалните мрежи.\n\r\nСпоред разказа на жената побоят и заплахите се случват само 7 дни след сватбата, а в момента тя е при родителите си в Горна Оряховица и не излиза от апартамента им. Защото се страхува. \n\r\nТя е подала жалба в полицията, но се притеснява, че никой няма да ѝ обърне внимание, защото Пенков имал солидни контакти там. А и заплахите от негова страна започнали.\n\r\nВирджиния и Пламен се запознали преди два месеца, когато жената била ухапана от кучета и тя потърсила адвокатски услуги. \n                    \n                    \n                \r\n\"Имаше луда химия между нас от първия миг, в който го видях. Бях нещастна и самотна жена. Той ми върна смеха. Повярвах му най-детски и наивно. Обиждаше ме, като се напие. Гонил ме е, но като сключихме брак, се успокои. Напрежението ескалира на 14 декември. Излязохме с приятели. Нощта беше прекрасна. Смяхме се, рецитирахме поезия. Изведнъж нещо се случи. Пламен полудя. Грабна ме и ме изхвърли в коридора. После помня само крака, ритници, юмруци по главата ми, плющене на шамари\", твърди Вирджиния пред \"\". \n\r\nСлед случая тя бяга от жилището му и се прибира при родителите си в Горна Оряховица. Посещава лекар, който пише в заключението си, че по тялото ѝ има кръвонасядания - наранени са устата, мишницата, хълбоците, главата, окото. \n\r\nКогато Пламен Пенков разбрал, че съпругата му е подала жалба в полицията, започнал да ѝ пише съобщения със закани във Facebook. \r\n\"Докато си Пенкова още три седмици, ще те потроша, мършо. Само да те набарам\", гласи едно от тях. В друго се заканва, че \"ще дойда в Горна и ще хвърчат хора...\".\n\r\nВерсията на Пенков се различава коренно от все още законната му съпруга.\n\r\n\"Няма такова нещо, не съм ѝ посягал. Тя злоупотребяваше с алкохола. Опитвах се да я усмиря заедно със сина ми. Тя падаше и трошеше всичко. Пада, хвърля, всичко беше потрошила. Не желая да я виждам. Не съм я виждал да има строшена уста. След този случай тя ми писа, това ме накара да пусна молба за развод. Не съм я търсил по телефона след 14 декември. Писахме си във Facebook. Не знам каква е целта на това момиче. От 7 декември имаме брак. До 14-и разбрах що за човек е. Обещаваше, че няма да пие, но нещата не вървяха. Дори след като ме напусна, ми писа, че иска отново да се върне, че няма да пие алкохол\", казва Пламен Пенков.", "date": "2018.12.22", "title": "Само след седмица брак: Юмруци за жената на адвокат"}
{"url": "https://www.dnes.bg/cars/2018/12/22/sofiia-raste-raste-i-zaradi-e-vinetkata.397355", "text": "През тази седмица недоволни граждани заплашиха с протести, в социалните мрежи излизаха пост след пост срещу пътната агенция и Столична община заради сложен знак и информация, че от 1 януари ще се изискват винетки за жителите на Нови Искър и Требич. \n\r\nВ четвъртък на Северната тангента и Околовръстния път били поставени знаци за това, че за преминаването по трасетата е задължително да бъде платена пътна такса, въпреки че те са в София и по закон не би трябвало да се изисква винетка.\r\nХора от района организираха подписка срещу винетките, някои дори заплашиха, че ще блокират пътя. Подали са сигнал и до столичния кмет Йорданка Фандъкова. В сряда районният кмет на гр. Нови Искър Даниела Райчева информира, че администрацията й не е била уведомена от АПИ за поставянето на пътните знаци.\n                    \n                    \n                \r\nПо-късно столичният кмет Йорданка Фандъкова е провела разговори с ръководството на пътната агенция за изясняване на проблема.\n\nВчера обаче се оказа, че е станала грешка и новите знаци за винетка, както и маркирането на картата бяха премахнати. От Пътната агенция обясниха, че е станала грешка и допълват категорично, че гражданите на София не трябва купуват винетка, за да се приберат вкъщи.\n\r\nВъвеждането на електронната винетка от началото на следващата година доведе до увеличаване площта на Столична община, твърди \"Монитор\". Местната власт в София ще започне изместване на пътните табели, означаващи точно рамките на града, откъдето пътуването на автомобилите задължително трябва да става с винетка.\n\r\n\"Столична община води разговори с Агенция \"Пътна инфраструктура“, от там са поели ангажимент, че до всяко населено място на територията на общината хората ще имат достъп с автомобилите, без да заплащат винетка. Същото се отнася и за общинските автобуси\", увери Фандъкова.\n\r\nОт пътното ведомство уточниха, че общината ще премести пътните табели на точните места, където е краят на селищната система и там ще бъдат поставени и знаците за ползване на винетка.", "date": "2018.12.22", "title": "София расте, расте и заради... е-винетката!"}
{"url": "https://www.dnes.bg/stranata/2018/12/22/oblachno-i-myglivo-vreme-dnes-gradusite-do-8.397357", "text": "Днес в равнините и котловините ще преобладава облачно и мъгливо време. Максималните температури ще бъдат между 3 и 8 градуса, по-ниски в местата с трайна мъгла, сочи прогнозата на Националния институт по метеорология и хидрология при БАН.\n\r\nНад Черноморието преди обяд ще има ниска облачност, на места и мъгла. След обяд ще бъде предимно слънчево. Максимални температури на въздуха ще са между 5 и 7 градуса, на морската вода - 7°-8°.\n\r\nВ планините ще бъде предимно слънчево, с разкъсана средна и висока облачност. Ще духа умерен, по високите и открити части – до силен вятър от запад-северозапад. Максималната температура на височина 1200 метра ще е около 6°, на 2000 метра – 0°. \n                    \n                    \n                \r\nИ днес в големите градове у нас отново е отчетено замърсяване на въздуха, сочат данни на показателя \"Air Quality Index\" на Европейската комисия. Данните от тази сутрин показват, че концентрацията на фини прахови частици над нормите в редица градове у нас. Най-мръсен е въздухът в София и в Смолян, където запрашаването е около 2 пъти над среднодневните норми от 50 µg/m3. Най-големи стойности в столицата са регистрирани в станциите в \"Павлово\" и \"Хиподрума\".\n\r\nЗамърсен е въздухът още в Пловдив, Шумен, Благоевград, Видин, Плевен, Ловеч, Горна Оряховица и Добрич. \r\n ", "date": "2018.12.22", "title": "Облачно и мъгливо време днес, градусите - до 8"}
{"url": "https://www.dnes.bg/obshtestvo/2018/12/22/chudoto-za-d-r-ivanova-ocelia-sled-polet-ot-sedmiia-etaj.397358", "text": "На 20 юли 2018 г. в столичната Спешна помощ пристига сигнал за жена, паднала от седмия етаж. На място медиците откриват, че това е тяхна колежка от Александровска болница.\n\r\nПрогнозите не са добри, но историята е с щастлив край - изписват я от \"Пирогов\". \n\r\n\"Нямам спомен за станалото. Разказаха ми. И до ден днешен нямам спомен. Малко преди да изляза от реанимация, започнах да осъзнавам\", каза д-р Ирена Иванова пред Нова тв.\n\n\n\r\nИнцидентът предизвика вълна от съпричастност при призива за кръводаряване и събиране на средства за скъпи медицински импланти. Нейни колеги сравняват нейния случай с този на гимнастичката Цвети Стоянова, която падна от шестия етаж, но и тя по чудо оцеля.\n                    \n                    \n                \r\nД-р Иванова осъзнава, че травмите които е получила, на медицински език се наричат несъвместими с живота. \n\r\nЗа спасяването на лекарката месеци наред работят десетки медици. Те прилагат сравнително непознат за България метод.\n\r\n\"Използвахме така нареченото отлагане на основните интервенции. Този метод намалява опасността от допълнително увреждане на организма, защото всяка оперативна интервенция малко или много води до оперативен риск\", каза проф. Асен Балтов.\r\n ", "date": "2018.12.22", "title": "Чудото за д-р Иванова – оцеля след полет от седмия етаж"}
{"url": "https://www.dnes.bg/muzika/2018/12/22/spomen-za-folklorniia-slavei-nadka-karadjova-s-dyshteria-i.397339", "text": "В събота ще отидем на гости на народна певица, която е дъщеря на една от най-големите ни народни любимки – Надка Караджова. Започва кариерата си като певица от ансамбъла \"Филип Кутев“, в който пее повече от 40 години. Заедно с това участва в хоровете \"Космическите гласове“ и \"Големите гласове на България“, а през 1991 година заедно с дъщеря си Светла и още две народни певици основава квартет \"Славей“.\r\nНашата героиня, за която ще си спомним днес, има безброй звания, ордени и награди, като през през 1994 година името ѝ е включено в Световната енциклопедия по музика, издадена в Лондон. \r\nСъс Светла Караджова, дъщерята на великата Надка Караджова ще си говорим в съботното издание на \"Фамилно\" от 10.30 часа по \n                    \n                    \n                \r\nВ рубриката за здравословно хранене Асен Манасиев ще ни отведе на обяд във Великобритания. Английската кухня не е толкова популярна, колкото френската и италианската, тъй като лесно се поддава на чужди влияния.\r\nАнглийската закуска, следобедното пиене на чай, бифтекът, ростбифът и мъфините, са основните акценти тук. Една от най-обичаните рецепти за основно ястие е овнешки бут в допълнение с желе от френско грозде. Любима част от английското меню са също дивите птици, пуйки, както и риба. \r\n ", "date": "2018.12.22", "title": "Спомен за фолклорния славей Надка Караджова с дъщеря й"}
{"url": "https://www.dnes.bg/notifikacii/2018/12/22/zadyrjaha-dvama-za-poletite-na-dronove-nad-getuik.397359", "text": "Британската полиция е задържала снощи двама души в графство Съсекс за \"криминално използване на дронове\" във връзка с неразрешените полети на малки безпилотни самолети, довели до парализиране на лондонското летище \"Гетуик\" през последните два дни, предаде Ройтерс и БТА.\n\r\nАеропортът южно от Лондон - вторият най-натоварен във Великобритания, бе частично отворен вчера сутрин след принудително затваряне за 36 часа, което провали коледните планове на над 100 000 пътници. \n\r\nОчакваше се през деня да бъдат обслужени 700 авиорейса, но снощи администрацията отново закри пистата и цялото летателно пространство след съобщения за нова поява на дрон над тях. \n\r\n20 полицейски отряда участваха в търсенето на злосторниците, управляващи дистанционно безпилотните самолетчета. В момента летището е отворено, но по преценка на ръководство ще са необходими няколко дни за възстановяване на пълноценната му работа.\n                \n                \r\nВ съобщението на полицията се казва още, че разследването на случая продължава. Добавя се, че се използват \"серия от тактически средства\", за да се предотвратят нови набези на дронове.\n\r\nДо м.г. \"Гетуик\" се смяташе за най-оживеното пътническо летище с една писта, но бе изпреварено от аеропорта в Мумбай, Индия.", "date": "2018.12.22", "title": "Задържаха двама за полетите на дронове над \"Гетуик\""}
{"url": "https://www.dnes.bg/balkani/2018/12/22/za-pytuvashtite-v-gyrciia-policiiata-debne-prez-20-km.397360", "text": "По време на празничните дни хиляди българи ще пътуват към съседна Гърция, но трябва да бъдат внимателни на пътя. Заради засиления трафик ще има засилено присъствие на униформени, екипи на пътна полиция са разположени почти през 20 км по централната пътна мрежа. \r\nИзвършват се масирани проверки на водачите.\r\nС хеликоптери се следи движението на колите. Въвежда се и временно спиране на тежкотоварни автомобили, съобщава \"\".\r\nОт петък започна връщане на номерата на автомобилите, свалени при груби пътни нарушения. Това е валидно и за колите с българска регистрация. Това се прави с цел друг правоспособен шофьор да управлява колата.", "date": "2018.12.22", "title": "За пътуващите в Гърция: Полицията дебне през 20 км "}
{"url": "https://www.dnes.bg/akoshtete-vqrvaite/2018/12/22/receptata-dnes-koleden-keik-v-chasha.396818", "text": "\r\n \r\n220 г касис\r\n \r\n90 г стафиди\r\n \r\n25 г сладки череши\r\n \r\n25 г череши\r\n \r\n2 с. л. бренди\r\n \r\n100 г масло\r\n \r\n100 г кафява захар\r\n \r\n2 големи яйца\r\n \r\n100 г брашно\r\n \r\n¼ настъргано индийско орехче\r\n \r\n¼ ч. л. бахар\r\n \r\n25 г нарязани бадеми\r\n \r\nкора от половин портокал\r\n \r\nкора от половин лимон\r\n \r\n\r\n \r\nВечерта преди да приготвите десерта поставете изсушените плодове, черешите и кората от лимона и портокала в купа. Добавете брендито, разбъркайте добре и завийте с фолио.\r\n \r\nНа другия ден загрейте фурната на 140 градуса. В една купа смесете маслото и захарта до пухкава пяна. Леко добавете яйцата и разбърквайте добре. Добавете брашното и сместа от сушените плодове. Получената смес разделете в 6 чаши или малки бурканчета и избършете горната част. Покрийте всяка чаша/буркан с хартия за печене и направете малки отвори в центъра.\r\n \r\nПечете за час и половина. След като извадите от фурната, оставете да изстине. Можете да украсите с марципан или друго по избор.\r\n\r\n\r\n \r\n \r\n ", "date": "2018.12.22", "title": "Рецептата Dnes: Коледен кейк в чаша"}
{"url": "https://www.dnes.bg/zvezdi/2018/12/22/mariia-ilieva-ne-misleh-che-shte-sym-dobra-maika.397361", "text": "Певицата Мария Илиева е имала тежък период след най-щастливото събитие в живота й - появата на сина й Александър. Тя призна, че е страдала от следродилна депресия, след като роди през януари тази година.\r\n\"Не знаех какво да правя с това малко беззащитно бебе. Не мислех, че ще се справя и ще успея да съм добра майка, беше ме страх, чувствах се грозна и безпомощна\", разкри певицата пред сп. Grazia. \r\nСъвсем наскоро Илиева потвърди, че се е разделила с бащата на детето си Георги Михайлов.\r\nВ момента обаче ролята на майка не я притеснява изобщо, напротив - прави я щастлива жена.\r\nМеждувременно тя остава активна и на сцената. В началото на месеца тя пусна на пазара албума \"Всичко. Най-доброто от Мария Илиева\", в който са събрани най-известните й парчета. \r\nПо Коледа – на 26 декември, певицата готви и специален концерт с бенд и приятели.", "date": "2018.12.22", "title": "Мария Илиева: Не мислех, че ще съм добра майка!"}
{"url": "https://www.dnes.bg/stranata/2018/12/22/chetirima-dushi-zaginaha-pri-tejka-katastrofa-krai-pazardjik.397362", "text": "Почивните дни преди коледните и новогодишните празници започнаха с тежък инцидент. Четирима души са загинали при катастрофа край Пазарджик рано тази сутрин, в която са се ударили няколко автомобила, съобщи Нова тв, като се позовава на полицията.  \n\r\nКатастрофата е станала на надлеза между пазарджишките села Звъничево и Братаница. Най-вероятната причина за тежкия инцидент е гъстата мъгла в района и неопесъчен участък.\n\r\nЧетирима души са загинали на място, а още един е в тежко състояние. Откаран е в пазарджишката болница.\r\nГъста мъгла и заледяване на пътя са причините за верижната катастрофа на пътя между селата Звъничево и Братаница, обясни Мирослав Стоянов, говорител на МВР - Пазарджик. По думите му към момента се установява самоличността на загиналите и ранените. Според него произшествието е станало заради намалена видимост в резултат от гъста мъгла и по всяка вероятност от заледяването на пътя. В катастрофата са участвали четири автомобила от марките \"Лада\", \"Пежо\", \"Мердецес\" и \"Форд\". Движението в участъка е затруднено и се регулира от полицията.\n                    \n                    \n                \r\nДвижението по автомагистрала \"Тракия\" е интензивно. В района на Пазарджик, Пловдив и Стара Загора има гъста мъгла. Видимостта е намалена, от полицията призовават за внимателно шофиране.\n\r\nВъв връзка с очаквания интензивен пътникопоток преди, по време и след коледните празници е създадена организация за максимален брой полицейски екипи, които ще регулират движението, за да не се допускат образуването на автомобилни колони. В началото и края на почивните дни ще се осъществява засилен контрол на водачите с рисково поведение. \n\r\nПрез останала част на почивните дни контролът основно ще бъде към скоростните режими и към водачите, управляващи след употреба на алкохол или наркотици, както и към неправоспособните водачи. Въведена е забрана за движение на тежкотоварни автомобили над 12 тона по натоварените направления. При рязко влошаване на метеорологичната обстановка ще бъдат въвеждани временни организации на движението.", "date": "2018.12.22", "title": "Четирима души загинаха при тежка катастрофа край Пазарджик"}
{"url": "https://www.dnes.bg/science/2018/12/22/nai-golemiiat-nai-stariiat-nai-prichudliviiat-dinozavyr-v-alpite.397143", "text": "След 22 години на неуморни изследвания, палеонтолозите най-накрая успяха да идентифицират купчината кости, която намират през 1996 г.\r\nЗвярът е тежал близо един тон, а учените му дават името Saltriovenator zanellai.\r\nЖивял е преди около 200 милиона години, а за палеонтолозите, той е \"чудо\", защото е намерен на най-необичайното място – Италианските Алпи.\r\nТой е не само е най-големият месояден динозавър, но и най-старият от този вид, разхождал се по Земята в периода на ранната Юра.\r\nПревръщането му във вкаменелост също впечатлило учените. Когато умира, Saltriovenator zanellai попада в морето, където водни същества оглозгват костите му. После те потъват в пясъка и остават там, докато не започва формирането на Алпите преди 30 милиона години. Издигането на планината, издига динозавъра към небето.\r\n                    \n                    \n                \"Чудо е, че е оцелял толкова дълга верига от събития. Попада във водата, плува, потъва, бил е храна за морските създания, влачен е от течения, погребан, издигнат нависоко в планинска верига и дори взривен от експлозиви\", разказва ръководителят на изследването Кристиано Дал Сасо пред Live Science. \r\nИменно взривяването на фосила направила работата на палеонтолозите толкова трудна. Той е открит, след като работници използват динамит, за да изградят нова кариера за мрамор. Вкаменелостта е на хиляди парченца, а сглобяването й е като редене на изключително сложен пъзел.\r\nМакар много от костите все още да не са намерени, има достатъчно от тях, които доказват, че Saltriovenator zanellai е имал четири пръста. На три от тях имало ужасяващи нокти, които били \"смъртоносно оръжие\" във войната между различните видове. Именно заради тях, динозавърът получава името си, което се превежда като \"ловец\".", "date": "2018.12.22", "title": "Най-големият, най-старият, най-причудливият... динозавър в Алпите"}
{"url": "https://www.dnes.bg/crime/2018/12/22/apashi-otkradnaha-kolata-na-shefa-na-doti.397363", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nШефът на Държавната агенция \"Технически операции\" (ДОТИ) Цветан Китов остана без служебен автомобил, след като апаши я откраднаха. \r\nВ района, където е била паркирана колата, не е имало камери, съобщава .\r\n\"Отнет е автомобил, който е собственост на юридическо лице – Държавната агенция „Технически операции”. Образувано е досъдебно производство, което се води и се разследва в Трето районно на СДВР, каза директорът на ГД \"Национална полиция\" Христо Терзийски.", "date": "2018.12.22", "title": "Апаши откраднаха колата на шефа на ДОТИ "}
{"url": "https://www.dnes.bg/politika/2018/12/22/cvetanov-kategorichen-izboryt-na-f-16-e-eksperten.397364", "text": "Предложението на Министрите на отбраната и на икономиката да се преговоря със САЩ за изтребител F-16, е експертно, заяви пред bTV Цветан Цветанов. Лидерът на ПГ на ГЕРБ обясни, че предстои да започне съгласувателна процедура, която ще продължи около 14 дни и на следващото заседание на Министерски съвет ще се вземе решение.\n\r\n\"Очаквам в рамките на януари месец този дебат да бъде приключен в рамките на българския парламент. Изборът за F-16 е най-добър от стратегическа гледна точка за защита на националната сигурност. Да погледнем страните-членки на НАТО, които са наши съседи – Гърция, Румъния, Турция са с F-16\", каза Цветанов.\n\r\nТой допълни, че в Чехия и Унгария също са предпочели F-16 пред \"Грипен\".\n\n\n\n\n                    \n                    \n                \r\n\"За тях президентът Радев много алармираше и защитаваше. В служебния кабинет направиха една непрозрачна процедура, за да може правителството, назначено от Румен Радев да избере \"Грипен\" и да елиминира всички останали\", коментира лидерът на ПГ на ГЕРБ.\n\r\nЦветан Цветанов коментира и върнатите от президента за ново обсъждане в Народното събрание промени в Наказателния кодекс, свързани с отлагането до 48 часа за уведомяване при задържане на лице. По думите му те се налагат заради европейски разпоредби.\n\r\n\"2014 г. след терористичния акт в Париж всичките европейски държави приеха тази директива. От 2018 г. тече наказателна процедура към страната ни. Никъде не се говори за \"таен арест\". От самото начало на задържането непълнолетният има възможност да се възползва от правна защита. Ако дете на 15 години е преносител на взривни вещества или негов близък го е включил в схема за разпространение на наркотици, какъв е проблемът тези роднини да не бъдат уведомени за задържането на лицето?\", попита Цветанов.\r\n ", "date": "2018.12.22", "title": "Цветанов категоричен: Изборът на F-16 е експертен"}
{"url": "https://www.dnes.bg/mish-mash/2018/12/22/6-syveta-za-otslabvane-po-praznicite-vyzmojno-li-e.396820", "text": "Не е задължително да качите повече килограми по време на празниците. Да, храна ще има и то в изобилие, но също така ще имате повече време да планирате режима си, активностите и да намерите време за себе си. \r\nЗамислете се: когато сте по цял ден на работа накрая имате малко желание за спорт, а пък и едва ли успявате да се храните здравословно в офиса.\r\n \r\nЗа диети волята не ви стига, защото след поредната работна среща и напрежение, искате само да захапете шоколадова бисквитка.\r\n \r\nЕто защо предстоящите празници ви дават шанс да подобрите начина си на живот, а защо не и междувременно да си създадете нови навици.\r\n\r\n\r\n \r\nНе си търсете извинения, сега имате повече време за спорт и движение. Като за начало можете да тичате в парка или да скачате на аеробика, танци, кангоджъмпс и др. Ако притежавате фирмени карти за спорт, сега е моментът да изследвате всички видове различни занимания и да се забавлявате, докато горите калории.\r\n \r\n\r\n \r\nСауната е добър начин да се разтоварите от излишната течност, токсините и да подсилите имунитета и метаболизма си. Масажите пък ще ви помогнат да възстановите мускулите и цялостния тонус на тялото, също така ще ви помогнат в борбата с целулита, ако имате такъв.\r\n \r\n\r\n \r\nНа работното място е трудно да пазите режим – непредвидени срещи, късно висене по проекти, работни вечери… всичко това може сериозно да обърка здравословния ви режим. Покрай празниците, дори да се налага да скачате от гости на гости, пак можете да планирате поне 70 % от храната си и да я направите по-здравословна.\r\n\r\n", "date": "2018.12.22", "title": "6 съвета за отслабване по празниците. Възможно ли е?"}
{"url": "https://www.dnes.bg/stranata/2018/12/22/jertvite-na-katastrofata-krai-pazardjik-veche-sa-pet.397366", "text": "С още една се увеличиха жертвите при тежката верижна катастрофа на пътя село Звъничиво - село Братаница край Пазарджик. Те вече са пет, съобщиха от МВР. \n\r\nСред вероятните причини за катастрофата според МВР са заледена настилка и намалена видимост заради гъстата мъгла. Движението в района е ограничено. Обходният маршрут е по път III-8402 с.Вaрвара - Септемврийски ханчета, съобщиха от АПИ.\n\r\nТежката катастрофа е станала тази сутрин около 7.00 часа. Сблъскали са се четири превозни средства. На мястото на инцидента незабавно са пристигнали екипи на пожарната, полицейски патрули и линейки. \n\r\n\"Пристигайки, спасителните екипи са установили верижна катастрофа между четири леки автомобила. В резултат на сериозния сблъсък четирима от пътуващите в автомобилите са починали на място. Трима са транспортирани от екипи на \"Спешна помощ\" в пазарджишката болница, където е починала една от пострадалите. За изваждането им от силно деформираните автомобили се е наложило използването на режещи инструменти от пожарникарите\", обясниха от полицията, цитирани от \"Фокус\".\n                    \n                    \n                \r\nНай-вероятно гъстата мъгла по трасето, хлъзгавата настилка и несъобразената скорост са довели до инцидента. Причините обаче все още се изясняват.\r\n ", "date": "2018.12.22", "title": "Жертвите на катастрофата край Пазарджик вече са пет"}
{"url": "https://www.dnes.bg/zvezdi/2018/12/22/kak-se-podbirat-toaletite-na-desi-radeva.397365", "text": "Тоалетите на първата ни дама Десислава Радева се следят под лупа при всяко официално събитие. И често предизвикват полярни коментари.\n\r\n\"Те се подбират спрямо събитието и протокола, което посещава\", заяви пред bTV топ дизайнерката Невена Николова.\n\r\n\"Тоалетите за Деси Радева ги правя в контекст. Обръщам внимание на точното. Например роклята с дантелите беше правена за Брюксел, в този регион на Франция има специално отношение към дантелата, затова избрахме този материал за там. Мисля, че успяваме да отиграем различните ситуации. Такъв беше и случаят на роклята за Бъкингамския дворец, където, аз твърдя, че кралицата толкова усмихната не се е появявала\", сподели Николова.\n                    \n                    \n                \r\nНа модел на дизайнерката наскоро се довери и популярната британска актриса Елизабет Хърли, която избра рокля за парти за половинката на Елтън Джон.\n\r\nНевена разказа, че и за друга известна личност, която носи нейни рокли – Сара Фаберже – единственият пряк наследник на фамилията Фаберже, известна с бизнеса си с бижута.\n\r\nДизайнерката смята, че границата между сезоните, висша вода и улична мода става все по-незабележима. \n\r\n\"Цветовете за следващата година не са тези, които очакваме или по-скоро са топли и неутрални, смесващи се цветове, които могат да се носят в свободна интерпретация\", коментира Невена.", "date": "2018.12.22", "title": "Как се подбират тоалетите на Деси Радева?"}
{"url": "https://www.dnes.bg/notifikacii/2018/12/22/kzk-razkri-kartel-ot-13-firmi-sanirali-sgradi.397367", "text": "Комисията за защита на конкуренцията откри картел между тринадесет фирми, участвали в обществена поръчка за саниране.\n\r\nТя е направила проверка след сигнал на кмета на Търговище, който изпратил до КЗК копия от електронни писма, разменени между участниците в обществената поръчка. Констатациите са, че строителните фирми са се договорили да разпределят помежду си обектите и \"да подадат ценови оферти равни на максималните им цени, с които са класирани в първия етап от процедурата\", съобщава .\n\r\nВ съобщението на КЗК се посочва, че е извършена внезапна проверка на място в офисите на три от компаниите, при което са иззети копия на електронна кореспонденция, съдържащи данни за подобни договорки между участници и в други процедури за възлагане на обществени поръчки по Националната програма за енергийна ефективност на многофамилни жилищни сгради.\n                \n                \r\nВъз основа на всички установени факти и обстоятелства, експертите на КЗК са категорични, че компаниите участват в картел, който има за \"цел предотвратяване, ограничаване или нарушаване на конкуренцията на пазарите на изготвяне на обследвания за установяване на техническите характеристики и на технически паспорти на сградите и изготвяне на обследвания за енергийна ефективност на сгради и предписване на необходимите енергоспестяващи мерки\", пише .\n\r\nВ съобщението си КЗК са изброени следните компании, които са манипулирали процедурата по възлагане на обществена поръчка по Националната програма за енергийна ефективност на многофамилни жилищни сгради: \"Мултиплекс инженеринг\", \"ВМЛ – консулт\", \"Димитров и син\", \"Адапт\", \"Архкон Проект\", \"Евиданс инженеринг\", \"Тобо инвест\", \"Фрибул\", \"Корект\", \"Инфрам\", \"Интконс\", \"Ен Екип\" и \"Протико Ил\".", "date": "2018.12.22", "title": "КЗК разкри картел от 13 фирми, санирали сгради"}
{"url": "https://www.dnes.bg/kino/2018/12/22/stavat-li-chudesa-s-koleden-sniag.397267", "text": "Около коледните празници най-силно се усеща, когато близките ни вече не са край нас. Затова и младата Катлин отказва да празнува Рожедество Христово, защото свързва деня единствено с факта, че баща й преди години напуска нея и майка й.\r\nИсторията й  разказва Трейси Трост в испанския филм \"Коледен сняг“.  Трост проследява как детството влияе на отделния човек през целия му живот. Макар и пораснала героинята още не е преодоляла травмата от миналото. А за да се срещне със своите емоции й помага съвсем случаен странник, който Катлин кани в дома си на празника.\r\nРолте са поверени на  Катрин Мери Стюарт, Мъс Уотсън, Камерън Тен Нейпъл, Антъни Тейлър Куин. Гледайте  Романтичният игрален филм може да гледаме на 22 декември от 23.00 часа по телевизия .\r\n ", "date": "2018.12.22", "title": "Стават ли чудеса с \"Коледен сняг\""}
{"url": "https://www.dnes.bg/politika/2018/12/22/greshkite-na-gerb-obiasneniiata-za-danyci-zastrahovki.397368", "text": "Цвета Караянчева определи като динамична изтичащата 2018 година. \n\r\nТя определи протестите като добър коректив за властта. \n\r\n\"Всеки един протест изостря общественото внимание и сетивата на нас политиците, защото веднага си казваме, че тук нещо сме сгрешили или не сме обяснили добре. Протестите са добър коректив за нас, защото те ни показват отношението на обществото към това, което вършим. Само че автентичните протести – тези, които са провокирани от нуждите като на майките на деца с увреждания. И смятам, че с натиска им се получиха няколко добри закона\", обясни председателят на Народното събрание.\n\r\nТя не спести и политическите грешки на ГЕРБ през годината, като според нея всеки управляващ прави такива.\n                    \n                    \n                \r\n\"Може би едната е недоброто осведомяване на гражданите за неща, които правим за тях. Такъв пример е Истанбулската конвенция, както и средствата, даващи се на пострадали при автомобилни катастрофи. Хората не разбраха, че ако се увеличи кръгът на обезщетенията, ще се увеличи и размерът на застраховките. Друг пример са данъците на старите автомобили - това нещо не беше обяснено предварително и се надигна недоволство. Трябва да работим повече да обясняваме нашите политики и да взимаме мнението на обществото. Но е важно като чуеш гласа на хората, да направиш крачка назад\", заяви Караянчева.\n\r\nСпоред нея думата на 2018 г. е динамика.", "date": "2018.12.22", "title": "Грешките на ГЕРБ - обясненията за данъци, застраховки..."}
{"url": "https://www.dnes.bg/politika/2018/12/22/sotir-cacarov-kriticite-ni-ne-se-meniat-samo-tezite-im.397369", "text": "Главният прокурор Сотир Цацаров определи изтичащата 2018-а като година на специализираната прокуратура.\n\r\nТой смята, че активността на прокуратурата печели както приятели, така и врагове.\n\r\n\"Що се отнася до враговете – подобни действия печелят повече и по-силни врагове. Но и ние ставаме по-силни така. Ефективността е една от най-важните думи, защото началото, в много случаи шумно и медийно, е от значение. От значение обаче е и как ще завършат всичките тези досъдебни производства. Целта не е само да започва, а да стигнем до атестата за добрата работа на държавното обвинение. А атестат за добра работа не може да бъде нищо друго, освен осъдителни присъди\", каза Цацаров пред БНТ.\n\n\n                    \n                    \n                \r\nТой заяви, че критиците на прокуратурата не се менят, а само тезата им. \n\r\n\"Съвсем скоро за тях удобната теза беше една – бездействаща прокуратура, сравнявана например с румънската. И сега, когато тя стана по-действаща, започва да се издига другата теза. Просто се променя зрителният ъгъл. И тези опорни точки са свързани с това, че едва ли не в действие е пусната една репресивна машина – на прокуратурата и на КПКОНПИ. Но хората са едни и същи, менят им се гледните точки. Това, което се случва сега, не е удобно за тях. Техният проблем е, че тези действия на прокуратурата могат да засегнат самите тях. Едва ли от всичките тези приказки за диктатура и терор от специализирани институции българските граждани ще се притеснят. Защото огромната част от тях не са придобили на 25 години вестник, а няколко години по-късно – и предприятие. Сега идва време да бъдат зададени въпроси, на които критиците са забравили отговорите и трябва да си ги припомнят\", заяви главният прокурор и посочи, че точно това поражда техният страх.\n\r\nСотир Цацаров коментира и отношенията си с Лозан Панов.\n\r\n\"Комуникирам с него само в рамките на закона като с ръководител на друга институция. Ние с него имаме съвсем различни ценностни системи. Защото ми е трудно да приема, че смисълът на неговите обществени изяви е само и единствено атаката към прокуратурата, но не виждам нищо друго. До настоящия момент аз съм чул само критики – и към прокуратурата, и към Народното събрание. Не съм чул от Панов нито една идея, ако някога успее да формулира такава, мнението ми за него може и да се промени\", заяви Цацаров.\n\r\nТой изрази надежда да го наследи човек, който ще запази независимостта на прокуратурата. \n\r\n\"Нямам каквито и да е амбиции към поста на председател на ВКС. Спекулата с това трябва да престане. А къде след този кабинет - животът не е един мандат. Имам къде\", заяви още главният прокурор.", "date": "2018.12.22", "title": "Сотир Цацаров: Критиците ни не се менят, само тезите им"}
{"url": "https://www.dnes.bg/politika/2018/12/22/ninova-ubedena-ne-vijdam-kabinet-podkrepen-ot-vsichki.397370", "text": "Корнелия Нинова не вижда възможност за създаване на правителство, подкрепено от всички партии.\r\n \r\n\"Безпринципно е. Няма как да стане това. Ако се прави такова правителство, то би трябвало да е на базата на приоритети, на програма. Къде е тази програма при другите партии? Ние излязохме със своята визия за България. Да видяхте някакво разбиране в основния ни политически опонент ГЕРБ? Без да са я чели започнаха да говорят срещу тази визия. Имаме много сериозни програмни различи с ДПС. Те например никога да приемат да се отмени плоският данък. Ние пък този път ще стоим твърдо зад това или те никога няма да приемат нашето предложение за промяна в здравната система. И за държавното и общинското осигуряване те искат много здравни каси, разхвърляне на частни каси и т.н. Ако ще се правят програмни правителства просто политическият елит да се събере, да си седне на масата и да си краде заедно, няма да стане! Ако ще се прави програмно правителство на базата на приоритети и програми, то е видно, че ние не можем да изработим общо програмно правителство. Това е размиване на отговорност\", заяви в \"Годината\" по Дарик Нинова.\r\n \r\nПо думите на лидера на БСП българското европредседателство е било успешно технически и организационно, въпреки скандалите и разправиите, но като резултат в политиките - не.\r\n \r\n\"Например, изконна българска ценност, за която бих искала да се борим и да възстановим, е свободното движение на хора, стоки и услуги. Точно по нашето председателство възникна големият проблем по пакета \"Макрон\", който приключи с лошо решение преди седмица за българските транспортни фирми, шофьори, камиони. И това стана, когато ние бяхме председатели, а можехме много по-силно да търсим съюзници, да намерим и в другите държави подкрепа, да направим по-голяма група, с която да защитим интересите на малките държави от Централна и Източна Европа срещу големите, които наложиха своя интерес в тези решения\", посочи Нинова.\n                    \n                    \n                \r\nТя смята, че България трябва да бъде приета в Шенген напълно, защото е изпълнила изискванията за това.", "date": "2018.12.22", "title": "Нинова убедена: Не виждам кабинет, подкрепен от всички"}
{"url": "https://www.dnes.bg/muzika-drugi/2018/12/22/kraliat-na-valsa-andre-riio-e-i-kral-v-kuhniata.397371", "text": "\n\r\nПътувам из целия свят и работя здраво, за да дарявам музика и радост на хората, но за Коледа винаги съм си вкъщи. Никога не съм бил далеч от семейството си по време на тези празници – особено сега, когато мога да виждам озарените лица на внуците си и тяхното възхищение, когато видят коледната елха и подаръците под нея, казва Андре Рийо. Той и жена му Марджъри имат двама сина и петима  внука.\n\r\nВеликолепният маестро на цигулката, който събира стотици хиляди зрители на концертите си, може да живее където си поиска – от Маями до Австралия. Но избира да остане в родния си Маастрихт, където винаги се прибира при Марджъри, в романтичния замък от 15-век - при колекцията си с пеперуди, великолепните градини и часовниковата кула. Там събира и семейството си за Коледа, където е основен организатор на уютния и топъл празник.\n                    \n                    \n                \r\nЗа коледната трапеза Рийо пазарува по дълъг списък на жена си Марджъри, а подаръците избира сам. Обикаля из магазинчетата на Маастрихт, където всички го познават и му говорят на \"ти\". Отбива се при местния лютиер Мартин, при когото винаги има работа, и през пекарната с ухаещите сладки да занесе вкъщи любимия на цялото семейство малинов тарт.\n\r\nЗа своите музиканти – второто му голямо семейство, Андре също избира подаръци. За Ману Конинг, чаровната фаготистка, купува специално шампанско, за саксофониста Рут – цветя. А за целия оркестър \"Йохан Щраус\" – ароматно и кокетно пакетирано кафе от магазин, който продава кафе на краля. \n\r\n\"Искам моят оркестър да е бодър през цялото време\", казва през смях той.\n\r\nМалцина знаят, че Кралят на валса е и крал в кухнята. Често обича да слага престилката и да готви на жена си. Майстор е на италианската паста, но разбира също и от сладкарство и дори сам може да приготви коледния плодов пай.\n\r\n\"Първият ми спомен от Коледа е, естествено, от църковния хор. Пеех сопрано. Бях на 6 години и бях най-високото сопрано в хора\".\n\r\nГодини след това Андре изнася своите традиционни Коледни концерти в световните столици - Лондон, Париж, Виена. Репертоарът му включва 26 от най-прочутите мелодии за празника White Christmas, Jingle Bells, The Christmas I Love. Но винаги завършва с празничен концерт за своите съграждани в църквата \"Св. Павел\" в Маастрихт и в неговите снежни, пищно декорирани градини. Заедно със своите музиканти от \"Йохан Щраус\" оркестър, хор и солисти Андре разкава Коледни приказки и за това как вижда той значението на празника.\n\r\n\"Скъпи приятели, опитайте се да бъдете вкъщи. Опитайте се да бъдете добри един с друг, да бъдете близо един до друг, да се забавлявате, танцувайте!\", е посланието на Андре Рийо към нас.\n\r\nА на 8 юни следващата година, в \"Арена Армеец\", Кралят на музиката отново ще свири в София, за да танцуваме на неговите валсове и да ни покаже, че животът е прекрасен не само по Коледа.\r\n", "date": "2018.12.22", "title": "Кралят на валса Андре Рийо е и крал в кухнята"}
{"url": "https://www.dnes.bg/stranata/2018/12/22/dve-vyzrastni-dvoiki-sa-pochinali-v-incidenta-krai-pazardjik.397372", "text": "Установена е самоличността на загиналите и пострадалите при тежката верижна катастрофа, която стана рано тази сутрин на пътя между селата Звъничево и Братаница, съобщиха от МВР. \r\nНа място са загинали четирима души на възраст между 60 и 66 години.\n\n\r\nПочинали са съпруг и съпруга от село Ветрен дол, които са пътували с лек автомобил \"Лада\", а по-късно в Областната болница починал и докараната в критично състояние жена, която е била в колата заедно с тях. \r\nДругите двама загинали на място също са семейна двойка от село Братаница. Изяснена е и самоличността на пострадалите две жени, които са прегледани и консултирани в пазарджишката болница. \r\nОгледът на мястото на инцидента продължава. Отсечката е затворена за движение.", "date": "2018.12.22", "title": "Две възрастни двойки са починали в инцидента край Пазарджик"}
