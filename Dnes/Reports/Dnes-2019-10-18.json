{"url": "https://www.dnes.bg/obshtestvo/2019/10/18/bylgarinyt-veche-ne-iska-da-raboti-za-malko-pari.426611", "text": "„Все повече намаляват българите, които са готови да работят за малко пари. Много им е лесно да се качат на самолета и да отидат там, където ще им плащат повече или те ще си мислят, че им плащат повече”, каза пред Нова тв лидерът на КТ „Подкрепа” Димитър Манолов. \r\nПо думите му все пак заплатите лека полека се повишават.\nТой коментира и разликата в заплащането между София и втория по големина  град у нас – Пловдив, където възнагражденията се оказват доста  по-ниски.\r\n\n                    \n                    \n                \n                \n                \n                \r\n\"В Пловдив се настаниха поредица индустрии, които разчитат на евтин труд”, заяви синдикалният лидер.\n\r\n\"Нямам нито едно обяснение, извън теорията на конспирацията, защо този регион изостава така. Там нещата са работа на един път. Ако беше направен, когато му беше времето... Преди 30 години този регион изглеждаше по съвсем различен начин”, коментира Манолов.", "date": "2019.10.18", "title": "Българинът вече не иска да работи за малко пари "}
{"url": "https://www.dnes.bg/football/2019/10/18/i-krasi-balykov-hvyrli-ostavka-prieha-ia.426638", "text": "\nНационалният селекционер Красимир Балъков също е подал оставката си днес, след като преди това същото направиха президентът на БФС Борислав Михайлов и всички членове на Изпълкома.\n\n\n\r\n\r\nВицепрезидентът Йордан Лечков трябва да предложи нов селекционер на следващото заседание на Изпълкома.\r\n\r\n\"Взехме решение, единодушно подадохме оставки. Данчо Лечков, като първи вицепрезидент, реши, че Михаил Касабов трябва да изпълнява функцията на президент до следващия Изпълком, който трябва да насрочи извънреден Конгрес\".\r\n\r\n\"Красимир Балъков реши, че също трябва да подаде оставката си, след като президентът и целият Изпълком направиха същото\", разкри президентът на Славия и член на Изпълкома Венцелсав Стефанов.\r\nОще за спорт четете в ", "date": "2019.10.18", "title": "И Краси Балъков хвърли оставка, приеха я"}
{"url": "https://www.dnes.bg/index/2019/10/18/bez-budilnik-v-indiia-zlatniiat-triygylnik-na-dvorcite.426602", "text": "\nТази седмица в \"\" обръщаме погледа си към Индия. Приютила десетки култури в границите си, страната има какво да ни предложи. Можете да се разходите из най-големите забележителности на Делхи, Джанси, Каджурахо, Агра и Джайпур с офертата на Posoka.com\r\n\n\r\nВ Стария град на Делхи се намира Джама Масжид – най-голямата джамия в Индия. Входът й е между две внушителни 40-метрови минарета.\n                \n                \n                \r\nСледващата забележителност, която Делхи предлага, е осмото чудо на света – храмът Акшардам. Той не е посветен на една религия, а е храм на изкуството, ценностите и вярата. \n\r\nВпечатляващо е, че е построен само за пет години. 11 000 доброволци са участвали в строежа. Художници, занаятчии и строители са положили 300 милиона часа труд за построяването на храма.\n\r\nВ Акшардам са вложени 12 000 тона бял мрамор, които са символ на чистота и вечен мир и розов камък, символ на разцвета, донесен от Раджастан. \n\r\nЛюбопитно е, че за строежа на основната сграда на храма не е използвано желязо. Големите плочи били носени за ръчна изработка в градове, които са на около 500-600 километра от Делхи. След като били издялани по определен начин, те били връщани в Делхи и сглобявани като пъзел. \n\r\nХрамът е висок 40 метра, дълъг е 96 м, а е широк 84 м. Впечатляващи размери, който са вкарали Акшардам в Книгата на Гинес като най-големия Хиндуистки храм на Земята.\n\r\nГробницата на Хумаюн е от другите забележителности на Делхи, които не бива да бъдат пропуснати. \n\r\nГробницата на императора е била поръчана от неговата съпруга през 1562 г. Тя е първата гробница-градина на Индийския субконтинент, както и първата постройка, която използва червен пясъчник в такъв мащаб. \n\r\nОсвен това е и първата голяма постройка на могулите в града, като някои я определят за предшественик или прототип на Тадж Махал. Заедно с гробницата на Хумаюн, в комплекса се намират още редица други по-малки паметници.\r\n\n\r\nВ индийския град Джанси се намира Радж Махал (Белият Дворец) - издигнат през 17 в. от шах Мадхукар. Външната фасада на замъка е изчистена и не толкова впечатляваща, колкото вътрешността. \n\r\nВлезете ли в замъка, ще видите пленителни и колоритни стенописи, интерпретиращи религиозни сцени, както и уникални орнаментирани детайли. Впечатляващ с пищната си кралска архитектура, съставена от градиращи балкони, някога предназначен за съпругите на харема. \n\r\nЕдин друг храм на любовта е издигнат в Джанси - Съндър Махал, който е свидетелство за любовта между индийски принц и неговата мюсюлманска любовница. \r\n\n\r\nВ малкото градче Каджурахо се намира втората най-посещавана забележителност на Индия -  храмовете на Кама Сутра. Един изблик на творческа енергия по време на династията Чандела (около 1000 г.) е довел до изграждането на над 85 храма, от които са останали 22, украсени с дълги рушащи се фризове, които редуват сцени от всекидневния живот с военни процесии. \n\r\nХрамовете са 85, а позите в Кама Сутра са 84. Обяснението е, че единият храм в повече е бил посветен на духовното начало, като символ, че сексът е пътят за освобождаване на физическата енергия и превръщането й в духовна.\n\r\nГрадът е прочут с множеството си чувствени еротични фризове и скулптури, в които небесни девици вият телата си във всички въобразими пози от Кама Сутра. \n\r\nТези скулптури са своеобразен химн на живота, изпълнени с прямота, която ги прави толкова забележителни и днес, колкото са били и при тяхното първо разбулване. Обособени са в три групи – посветени на Брахма, Вишну, Шива и други божества на хиндуизма и джайнизма.\n\r\nДжайпур\n\r\nВечният символ на любовта, Тадж Махал, се издига в Джайпур, досами брега на река Ямуна. Тадж Махал е построен приблизително между 1630-1652 г. по поръчка от императора Шах Джахан в памет на неговата съпруга Мумтаз Махал, която почива по време на раждане. \n\r\nСъкрушеният от мъка император обявява двугодишен траур в страната и скоро решава да построи в тогавашната столица Агра на мястото на гроба на Мумтаз мавзолей, който да символизира приказната красота на любимата съпруга. По-късно там е погребан и самият Шах Джахан. Вътре в мавзолея са разположени две гробници – на шаха и на неговата съпруга.\n\r\nТадж Махал е съоръжение върху платформа с пет купола, издигащи се на височина 74 метра и с 4 минарета в ъглите (те са леко наклонени навън от гробницата, за да не я повредят в случай на разрушение). Пред храма е изградена градина с фонтани и басейн. Стените са от полиран полупрозрачен мрамор с инкрустации от скъпоценни камъни. Мраморът има интересна особеност – при ярка дневна светлина той изглежда бял, рано сутрин той става розов, а в лунна нощ – сребрист.\n\r\nЕдна по-малко известна забележителност е Фатехпур Сикри - наричан още Моголската енигма или Мъртвия град. Той е строен от най-добрите архитекти на Индия и Персия в продължение на 14 години. По време на управлението на император Акбар Северна Индия достигнала незапомнен разцвет. Самият владетел бил неграмотен, но около себе си той бил събрал най-мъдрите и умни хора на страната, девет от които назначил за свои министри.\n\r\nМакар и да не можел да чете, нито да пише, императорът наредил построяването на специална библиотека, която съхранявала над 50 000 ръкописа. Акбар обичал много да му четат от тях. Самият той бил мюсюлманин, но живо се интересувал от всички останали по това време религии в Индия.\n\r\nКрайно впечатляващ е и Хава Махал – Дворецът на ветровете. Той е построен само от червени и розови камъни от варовик и е очарователен в сутрешните часове, когато лъчите подчертават специфичната красота на фасадата. \n\r\nДворецът е построен за махараджа Савай Пратап Сингх през 1799 г. първоначално като храм, а впоследствие и като негов дворец. \r\nТова е било времето, когато жените в царското семейство са били принудени да живеят в строго уединение. Дворецът на ветровете всъщност е разширение на главния дворец и е замислен и построен по начин, който да осигурява на дамите възможността да наблюдават как тече животът на улицата, като същевременно останат скрити от външните погледи.\n\r\nНякои оприличават двореца на резбована кутия за бижута, други на мравуняк, а трети – на пчелна пита. Но всички единодушно признават, че това е уникална постройка, архитектурен \"бисер\" на града и без съмнение един от символите на Розовия град Джайпур и на щата Раджастан.\n\r\nИмето си \"Дворецът на вятъра\" дължи на факта, че прозорците не са просто декоративен елемент, а част от сложна вентилационна система. Зедно с вътрешните тръби и други отвори в сградата, те създават постоянно леко налягане на въздуха в помещенията. Благодарение на това и в най-горещите дни в стаите се усеща прохладен полъх на вятъра.", "date": "2019.10.18", "title": "\"Без будилник\" в Индия: Златният триъгълник на дворците "}
{"url": "https://www.dnes.bg/politika/2019/10/18/ivan-neikov-8-chasoviiat-raboten-den-ima-alternativa.426627", "text": "Огромна част от компаниите произвеждат повече с по-малко работници в сравнение с периода преди кризата. Тенденцията е за все повече работни места да се търси все по-висока квалификация дори и от тази, която формално е достатъчна за съответната работа. Това каза Иван Нейков, бивш социален министър, в ефира на . \n\r\n\"Милиони работни места в Европейския съюз се заемат въз основа на нови форми на полагане на труд. Те са коренно различни от традиционната работа с 8-часов работен ден. Ако обърнем гръб на тази тенденция, ще има проблем\", коментира Нейков.\n\r\n\"Между 100 и 300 хил. души нито учат, нито работят. Работодателите не взимат тези хора на работа, защото те не могат да докажат своите знания и умения. С много лека ръка казваме, че не са ни необходими и че ще бъдат заместени. Но с кого? Внасянето на чуждестранни работници не е пътят. Това не решава проблема\", сподели още бившият социален министър.\n                    \n                    \n                \n                \n                \n                \r\n", "date": "2019.10.18", "title": "Иван Нейков: 8-часовият работен ден има алтернатива"}
{"url": "https://www.dnes.bg/obshtestvo/2019/10/18/bebe-e-izostaveno-v-poliklinikata-v-petrich.426654", "text": "Бебе е било изоставено в поликлиниката в Петрич, съобщи Йорданка Шаркова, говорител на Областна дирекция на МВР – Благоевград, пред \"Фокус\".\r\nПо непотвърдена информация става дума за момиченце на месец и половина. Бебето е оставено пред педиатричния кабинет към 14 ч. Според лекарите пъпната му връв е срязана неправилно, което означава, че раждането е станало в домашни условия, а не в болнично заведение.\r\nШаркова добави, че за случая освен полицията са уведомени и Дирекция \"Социално подпомагане“ – Благоевград.", "date": "2019.10.18", "title": "Бебе е изоставено в поликлиниката в Петрич"}
{"url": "https://www.dnes.bg/notifikacii/2019/10/18/alo-izmamnicite-po-silni-li-sa-ot-policiiata.426535", "text": "Телефонните измамници правили на месец по 70 000 обаждания към  стационарни телефони, което е по 5 000 на ден. Това съобщава главен  инспектор, началник сектор \"Измами\" Златка Падинкова пред Нова тв. По данни на същия оператор  измамните позвънявания спаднали до 200 на ден, което е около 4000 на  месец.\r\nСамо при последните три акции под ръководството на специализираната  прокуратура са били задържани повече от 40 души, обвинени са 26 като от  тях 20 са фактически извършители, казва още Падинкова.\r\nПо данни на полицията през миналата година са извършени 888 телефонни  измами. Разкрити са едва 134. За първите девет месеца на тази година са  станали 531 телефонни измами, а разкритите са 120.\r\n                \n                \n                Падинкова смята, че братята Василеви от Ветово, известни като Бодито и  Тулото, които се укриват в Румъния, ще бъдат задържани. Вече имало  издадени европейски заповеди за арест. Тя обърна внимание, че в Румъния  все още режимът за закупуване на сим-карти е абсолютно свободен.\r\n\"Не може да се каже, че телефонните измамници са по-силни от полицията. През 2019 г. има много успехи и задържани лица. В специална операция са арестувани повече от 40 души. Не трябва да забравяме, че това престъпление преди всичко зависи и от личността на жертвата. Измамите са успешни при жертви на възраст над 70 години”, каза още Падинкова.\n\r\nТя поясни, че повечето \"ало\" измами се осъществяват предимно от предплатени румънски SIM карти. \"Засичаме още немски, английски и датски. Не е толкова трудно да закупиш няколко карти в друга държава. В Румъния режимът е абсолютно свободен”, обясни Падинкова. И допълни, че се провеждат активни превантивни действия с мобилните оператори.\n\r\n\"В много от случаите възрастните хора са извеждани от домовете им. Измамата започва на стационарен телефон и продължава навън. Хората са принуждавани да ходят в друго населено място, включително до Румъния, за да оставят парите там”, разказа още Падинкова.", "date": "2019.10.18", "title": "\"Ало\" измамниците: По-силни ли са от полицията?"}
{"url": "https://www.dnes.bg/obshtestvo/2019/10/18/387-bylgari-sa-stanali-jertva-na-trafik.426582", "text": "Общо 387 българи са станали жертви на трафик за първите 9 месеца на 2019 г., съобщава БНТ. \r\n \r\n258 от тях са трафикирани с цел развратни действия, 56 с цел принудителен труд и 51 са спрямо бременни жени с цел продажба на новородено. Това обявиха от Националната комисия за борба с трафика по повод на Европейския ден за борба с трафика на хора, който се отбелязва на 18 октомври.\r\n \r\nНа фона на данните се наблюдава спад на непълнолетните лица, станали жертва на трафик.", "date": "2019.10.18", "title": "387 българи са станали жертва на трафик "}
{"url": "https://www.dnes.bg/obshtestvo/2019/10/18/uchenichka-pochina-v-chas-po-fizkultura-v-dimitrovgrad.426657", "text": "Момиче от Природо-математическата гимназия \"Иван Вазов“ в Димитровград е починало по време на час днес. Инцидентът е станал около 14 часа, пише \r\n\r\nВ час по физкултура в спортния салон на гимназията детето внезапно се свлича на земята, докато е играело федербал. На момичето е оказана първа помощ от учители и медицинското лице в гимназията, които подават и сигнал на 112.\r\nНа място пристига екип на спешна помощ, който е констатирал смъртта на детето.\r\nИма информация, че гимназистката е била с хронично заболяване. От училището отказват каквато и да е информация. В късния следобед обаче преподаватели споделиха, че все още са много разстроени от случилото се с тяхната ученичка.\r\nТепърва ще се установява точната причина за смъртта, тя ще е ясна окончателно след назначената аутопсия. По случая е образувано и досъдебно производство.\r\n ", "date": "2019.10.18", "title": "Ученичка почина в час по физкултура в Димитровград "}
{"url": "https://www.dnes.bg/crime/2019/10/18/vlak-blysna-kola-v-plevensko-shofioryt-e-ranen.426622", "text": "Мъж е пострадал след като колата му е била блъсната от влак на жп прелез с автоматична прелезна сигнализация при село Градище, съобщиха от Областната дирекция на МВР - Плевен.\r\nСигналът е получен в 12.46 часа от началник влак на международен влак по линия София – Русе.\r\nНа жп прелез при село Градище, община Левски, влакът е блъснал \"Тойота Рав 4“. Полицейска проверка е установила, че лекият автомобил е собственост и управляван от 73-годишен от селото.\r\nВодачът е транспортиран във ФСМП - Левски за преглед. Мъжът е контактен и в съзнание. Временно е спряно движението на влаковете по двете линии до приключване на огледа на местопроизшествието.\r\nУстановено е, че при настъпване на инцидента сигнализацията (светлинна и звукова) е била задействана.", "date": "2019.10.18", "title": "Влак блъсна кола в Плевенско, шофьорът е ранен"}
{"url": "https://www.dnes.bg/index/2019/10/18/gorbachov-nai-goliama-opasnost-v-sveta-prenebregvaneto-na-pravoto.426556", "text": "Най-голяма опасност на планетата представляват в днешно време пренебрегването на международното право и милитаризацията на световната политика. Това заявява в интервю за в. \"Известия\" бившият президент на Съветския съюз Михаил Горбачов, предаде ТАСС.\n\r\nСпоровете и конфликтите между държавите трябва да се решават по мирен път на масата за преговори, посочва той. \n\r\n\"А какво става всъщност? Ултиматуми, намеса, военни интервенции. Всичко това - заобикаляйки ООН. Рушат се споразумения, международни механизми. Особено изпъкват тук САЩ, със своето \"лидерство\" дават лош пример на другите\", заявява бившият съветски ръководител.\n\r\nТова поведение даде нов живот на култа към силата и заплахите, казва той. \n                \n                \n                \r\n\"Естествено опитът от миналото ни подсказва, че не бива да пренебрегваме отбраната, тя трябва да се поддържа на нужното равнище\", но за днешните проблеми, пред които е изправен светът, \"военната сила, езикът на заплахите са най-неподходящи\", отбелязва бившият президент.\n\r\nГорбачов дава за пример Договора за ликвидиране на ракетите със среден и малък обсег. \"У нас обичаха да го критикуват на различни нива, но ето че президентът на САЩ заяви, че те напускат договора, и изведнъж се разбра, че този договор е твърде важна опора на стратегическата стабилност. Трябват преговори, за да не предизвика разрушаването му засилване на заплахата от война\", казва той.\n\r\nБившият съветски лидер напомня, че руският президент Владимир Путин е въвел мораториум върху разполагането на такива ракети и по думите му това би могло да стане първа стъпка. \"Но, повтарям, трябват преговори - и на първо място между Русия и САЩ\", изтъква Горбачов.\r\n \r\n/БТА/\r\n ", "date": "2019.10.18", "title": "Горбачов: Най-голяма опасност в света - пренебрегването на правото"}
{"url": "https://www.dnes.bg/obshtestvo/2019/10/18/angelkova-v-borovec-mobilizirani-sme-za-zimniia-sezon.426661", "text": "Изпратихме летен сезон с добри резултати въпреки негативните кампании в началото и сега предстои стартът на зимния, който да затвърди постигнатото. Много е важно да бъдем максимално подготвени с нови инициативи, за да осигурим туристически услуги с високо качество, които да привличат повече чуждестранни и български туристи в курортите. Това заяви в Боровец Министърът на туризма Николина Ангелкова на традиционна среща за готовността на местната власт и бизнеса в навечерието на зима 2019/2020.\r\nМинистър Ангелкова акцентира, че 2019-а е изпълнена с изключителни предизвикателства за сектора. Заради силната конкуренция надпреварата е за всеки турист, международните кризи донесоха допълнителни трудности. Независимо от всичко обаче данните на НСИ и БНБ показват позитивна тенденция и това се дължи на общата ни мобилизация в туристическата индустрия. \r\n                    \n                    \n                \n                \n                \n                За периода януари–август 2019 г. приходите от международен туризъм у нас възлизат на над 2,8 млрд. евро, като  спадът  спрямо същия период на рекордната 2018 г. е 0,3% на фона на тежките картини, които някои противници на сектора чертаха. Само за август 2019 г. приходите от международен туризъм възлизат на 788 млн. евро, което е ръст от близо 1% спрямо същия месец на миналата година, посочи министърът и подчерта, че пред най-големи предизвикателства са били изправени националните ни курорти и организираният туризъм. \r\nМного важно е в навечерието на новия зимен сезон, както и в подготовката за лято 2020, да осъществим след фалита на „Томас Кук“ пренасочване в договарянето на ключовите ни пазари. Към момента заявените полети на летище София, които са показателни и за очаквания поток туристи към Боровец, очертават запазване на нивата от миналия сезон и ръстове на някои пазари, съобщиха от Министерството на туризма. \r\nТуристите в Самоков също устойчиво бележат ръст. Реализираните нощувки в общината в места за настаняване през миналия зимен сезон са с ръст над 5%. От януари до август 2019 г. реализираните нощувки тук са общо над 550 хил. с 10 на сто увеличение и регионът се утвърждава все по-категорично като дестинация за четири сезона, стана ясно от думите на министъра.\r\nТя изтъкна и друго изключително важно постижение, което ще насърчи сектора – договора с германски здравноосигурителни каси, по силата на който граждани на Федералната република ще могат да ползват базата на нашия туризъм, включително и в частни места за настаняване, стига да отговарят на изискванията на българските и германските нормативни документи в сферата на балнео-, СПА и сродните видове туризъм. Министърът изказа признателност за ползотворното сътрудничество с Българския съюз по балнеология и СПА туризма. Тя обърна внимание върху потенциала от минерални води в региона около с. Белчин, който трябва да се развива устойчиво. На много места в България също имат богати ресурси и перспективи за растеж на този специализиран вид туризъм.\r\nМинистър Ангелкова се спря на голямото значение на културно-историческия туризъм за страната и за Самоковския край. Общината и Софийска област са включени в трите вида тематични дестинации, които министерството разработи - културно-исторически, балнео- и СПА и винено-кулинарни. Чрез Белчин община Самоков е избрана и сред новите 5 ЕДЕН дестинации за здравен и балнеотуризъм, които ще бъдат рекламирани чрез специализирана мрежа у нас и в Европа.", "date": "2019.10.18", "title": "Ангелкова в Боровец: Мобилизирани сме за зимния сезон!"}
{"url": "https://www.dnes.bg/zvezdi/2019/10/18/v-instagram-djenifyr-anistyn-po-haresvana-ot-hari-i-megan.426645", "text": "Ако попитате някой от феновете на „Приятели“ кой е любимият им герой, мнозина ще отговорят, че харесват Рейчъл. Това доказва вълната от посещения в профила на Дженифър Анистън в Instagram.\r\nАктрисата стана част от социалната мрежа във вторник следобед и вече може да се похвали със своеобразен рекорд. Оказва се, че тя е събрала 1 млн. последователи само за 5 часа и 16 минути. С това тя „бие“ Instagram-а на Хари и Меган, който предизвика подобен фурор. Той обаче получи същия брой фенове за 5 часа и 45 минути.\r\nПървата снимка, която 50-годишната красавица пусна, развълнува милиони фенове на сериала. Малко след това профилът ѝ се срина, най-вероятно поради големия поток от хора, влизащи в него, за да видят как изглеждат приятелите след толкова много години.\r\n                    \n                    \n                \n                \n                \n                И докато херцогът и херцогинята на Съсекс имат малко над 9,7 млн. последователи в момента, Анистън е с много повече – над 11. А до момента има едва 2 публикации.\r\nЗа да покаже колко се радва и отговори на множеството коментари, актрисата публикува видео с текста: „Кълна се, не вярвах, че ще го счупя“ (по повод рекорда на Хари и Меган в Instagram, който задмина). Тя благодари на всички за топлото посрещане в социалната мрежа.\r\nКлипът показва как Анистън се ядосва (на шега), че Instagram не работи и дори хвърля мобилния си в гримьорната. Дори в момента той трудно се отваря, защото милионите ѝ последователи са в страницата и искат да видят най-новия ѝ пост.\r\nЕ, може би има хора, които не знаят коя е Рейчъл и не харесват „Приятели“, но интересът към Instagram-a на Дженифър Анистън определено показва, че сериалът продължава да се гледа дори след последния му епизод.\r\n\r\n ", "date": "2019.10.18", "title": "В Instagram: Дженифър Анистън по-харесвана от Хари и Меган"}
{"url": "https://www.dnes.bg/akoshtete-vqrvaite/2019/10/18/v-zavisimost-ot-zodiiata-zashto-kuca-vryzkata-vi-2-chast.426619", "text": "Според астрологията, когато няма съвместимост между двама души чисто на зодиакално ниво, то връзката им не върви. Хората от определени знаци имат специфични черти от характера, които другите трудно понасят. Е, понякога те стават за добри приятели, но не и за сериозна връзка.\n\r\nСлед като ви разкрихме какви проблеми във връзката имат първите 6 зодии, ето и останалите:\n\r\n\n\r\nПризнайте си, че смятате Девите за перфекционисти. Те се вторачват в детайлите и може да усетите претенциозността им още на първа среща. Ако ви даде шанс по-късно и започнете да излизате, трябва да свикнете с това, че човек с тази зодия иска да държи всичко под своя контрол и да става на неговото. Именно това му донася проблеми и често води до конфликти и раздяла.\n                    \n                    \n                \n                \n                \n                \r\n\n\r\nХората, родени под този знак, са любвеобилни. Те са пример за перфектните партньори. Раздават се за другите и действат без никакви задни помисли. Именно там се крие проблемът – доверяват се твърде лесно и след това страдат, защото ги използват. Така може да имат планове за щастливо бъдеще с някого, но да бъдат предадени заради прекалената си отзивчивост.\n\r\n\n\r\nВсички, чиято съдба е да носят този знак, бързо се палят. Те са склонни да се карат с най-близките си, „ако ги настъпят по опашката“. Въпреки че изглеждат прекалено коравосърдечни, те са раними и наранят ли ги, са готови да прекъснат всякакви връзки. Техните принципи и гневът, който никога не крият, им пречат на взаимоотношенията с хората.\r\nВижте още за зодиите в", "date": "2019.10.18", "title": "В зависимост от зодията: Защо куца връзката ви? (2 част)"}
{"url": "https://www.dnes.bg/notifikacii/2019/10/18/mvnr-ne-pytuvaite-do-kataluniia-obstanovkata-e-uslojnena.426662", "text": "По данни на Министерството на благоустройството на Испания, в чиито компетенции влизат транспортните инфраструктури, с оглед на общата стачка и планираните многолюдни демонстрации в Каталуния днес са взети мерки да се гарантира обществения транспорт и свободата на придвижването в Каталуния и специално в Барселона. Това съобщиха от Министерството на външните работи.\r\nСтачката доведе до предприемането на превантивни мерки като затваряне на търговски вериги и магазини, неучебни дни за училища и университети, отменяне на концерти, спортни събития и театрални представления. Пренасочен е морски круиз с 918 туристи, който ще акостира във Валенсия вместо в Барселона. Врати са затворили емблематични културни забележителности като катедралата \"Саграда фамилия” в Барселона.\r\n                \n                \n                Очаква се кулминацията на протестите да започне при събирането на шест лъча манифестанти към 17.00 часа местно време (18.00 часа българско време).\r\nНа международното летище в Барселона днес са регистрирани 57 отменени полета, повечето на компаниите „Vueling“ и „Iberia“. Според испанските власти въпреки това обстановката на летището е нормална, защото са взети мерки да не се повтаря колапсът преживян в началото на тази седмица.\r\nОт страна на автономното правителството на Каталуния също многократно бе заявено, че няма да се толерират прояви на насилие, а само мирни шествия и протести.\r\nПоради очакваната масовост на проявите днес предпазни мерки са взети и в други големи каталунски градове като Жирона и Лерида, където над 70% от магазините и заведенията ще останат затворени. Поради инциденти и блокади на пътя от групи протестиращи днес е силно затруднено преминаването на границата с Франция и в двете посоки.\r\nПротестиращите затрудняват трафика от Каталуния към Андора по шосе N-145 - единственото, по което е възможен достъп от испанската територия. Проблеми има също по магистралите AP-7 в двете посоки при Жирона и AP-2 при Лерида, както на националната пътна мрежа, така и по автономната, като има проблемни участъци с инциденти от горящи автомобилни гуми. Около 20 пътни артерии в Каталуния са с временно прекъснат трафик.\r\nЖелезопътният транспорт функционира, но със закъснения, като са гарантирани минимални услуги от 33%. Местните власти обявиха, че ще осигурят функционирането на метрото и автобусите на 50% от нормалния график, но само в часовете от 17.00 часа до 20.00 часа местно време, а след това ще се намали на 25%.\r\nПрепоръчваме на българските граждани да не предприемат без неотложна необходимост пътувания до Каталуния в дните на протестите, а постоянно пребиваващите в областта български граждани или туристи да избягват районите, в които се организират протестни мероприятия.\r\nОстават в сила и предишните предупреждения и съобщения от Министерството на външните работи на България.\r\nГенералното ни консулство в Барселона и посолството ни в Мадрид следят ситуацията и са готови да оказват съдействие при необходимост. Българските граждани могат да се свържат с ГК Барселона на телефон: +34 937 969 950, както и на телефона за спешни случаи: +34 619 217 097 и с посолството в Мадрид на телефони: +34 913 455 761; +34 913 456 651 и на дежурния телефон в извън работно време: + 34 678 013 846.", "date": "2019.10.18", "title": " МВнР: Не пътувайте до Каталуния, обстановката е усложнена"}
{"url": "https://www.dnes.bg/eu/2019/10/18/tusk-do-makedoncite-sgreshihme-ne-se-predavaite.426663", "text": "Липсата на покана за започване на преговори за Северна Македония и Албания е грешка, заяви председателят на Европейския съвет Доналд Туск след последното си заседание начело на европейските лидери.\r\n“Северна Македония и Албания не бива да се чувстват виновни. Те са готови да започнат преговори днес.За съжаление, няколко страни членки не са готови”, заяви председателят с огорчение.\r\nСтава дума за Франция, която смята, че сега не е време за приемане на нови членове. Президентът Еманюел Макрон настоява първо да се направи промяна в правилата. Той получил подкрепа от германския канцлер Ангела Меркел, която съобщи след края на срещата, че държави, чието население представлява 40% от европейското имат резерви разширяването да бъде продължено сега.\n\n\n\r\n                    \n                    \n                \n                \n                \n                Против е и Холандия, която смята, че Албания все още има проблеми с върховенството на правото и разделението на властите и е рано да получава покана от ЕС. Резерви с готовността на кандидатите има и Дания.\r\nДоналд Туск призова македонците и албанците да не се отчайват. “Разбирам вашият гняв, защото вие си свършихте работата, а ние - не”, добави той.\r\nПредседателят на Съвета, чийто мандат изтича на 1 декември, каза че ЕС е сложен съюз, където вземането на решения понякога отнема време, но че двете кандидатки един ден ще влязат в него.\r\nПредседателят на Европейската комисия Жан-Клод Юнкер заяви, че е разочарован. “Смятам, че това е историческа грешка”, добави Юнкер.\r\nПрез последните 16 месеца страните членки отлагат за трети път Скопие и Тирана, въпреки докладите на Еврокомисията, че те са готови да започнат преговори.\r\nТова няма да може да стане преди средата на следващата година, тъй като евролидерите решиха да се върнат към въпроса за разширяването чак на срещата ЕС-Западни Балкани през май в Загреб.\r\nФренският президент Макрон обясни след края на срещата в Брюксел, че ЕС трябва да си реши собствените проблеми, преди да кани нови членове.\r\nТой посочи, че ЕС изпитва и сега проблеми да финансира дейността си и илюстрира разширяването със сандвич, в който ако прекалено много размазваш маслото върху филиите, накрая вкусът е като на сух хляб.\r\n“Признаваме, че някои усилия са направени и че са дадени обещания, но не всичко е изпълнено”, каза френският президент.\r\nСпоред него отношенията със съседите не трябва да се изчерпват с разширяване.\r\n ", "date": "2019.10.18", "title": "Туск до македонците: Сгрешихме, не се предавайте"}
{"url": "https://www.dnes.bg/obshtestvo/2019/10/18/posledno-sbogom-i-poklon-desetki-se-prostiha-s-milcho-leviev.426585", "text": "\nДесетки отидоха в зала \"България\" да се поклонят пред паметта на българската легенда на джаза Милчо Левиев, който почина на 12 октомври в Солун. \n\r\nВ историята той ще остане като най-продавания български композитор в света. Има две номинации за \"Грами\".\n\r\nПечели десетки награди от световни фестивали. \n\n\n\n\r\nНосител е на орден \"Стара планина\".\n\r\nПетър Стоянов, президентът в периода 1997 г. до 2002 г., беше един от първите, които се сбогуваха със световноизвестния композитор и музикант. \n\r\n\"Семейството на Милчо ме помоли да говоря за него от името на Пловдив и пловдивчани. Той изпитваше към града си особена привързаност. Макар и гениален космополит, винаги казваше за себе си: \"аз съм филибелия\". Когато той замина за САЩ и тази вест се разнесе из града, един от неговите приятели каза: \"Стой там, бате Милчо, да учиш янките на джаз\", каза Стоянов, цитиран от \"\".\n                    \n                    \n                \n                \n                \n                \r\nСъболезнования на неговата съпруга Вики Алмазиду, племенницата му Йоана Левиева и други близки поднесоха още \n\r\nВасил Петров, Иван Лечев, Стоян Янкулов - Стунджи, Теодоси Спасов, Бойка Велкова и други прочути български музиканти и изпълнители, които са се докосвали до творчеството на Милчо Левиев.\n\r\nВ фоайето на зала \"България\", където беше сбогуването с него, звучаха творби на композитора.", "date": "2019.10.18", "title": "Последно сбогом и поклон! Десетки се простиха с Милчо Левиев"}
{"url": "https://www.dnes.bg/obshtestvo/2019/10/18/stefan-danailov-vyn-ot-koma-iskal-u-doma.426588", "text": "Актьорът Стефан Данаилов е много по-добре.\r\nТой е излязъл от комата и иска да се прибере у дома, съобщи соцлидерката Корнелия Нинова.\n\"Скъпи приятели, много съм щастлива да ви кажа, че Стефан излезе от комата. Контактен е, диша самостоятелно и е много по-добре. Даже иска да се прибира у дома. На лекарите от ВМА - огромно благодарим!\", написа Нинова в профила си във Facebook.\r\nЛекарите във ВМА се бориха за живота на Данаилов няколко дни. Официална информация за състоянието му от тяхна страна липсваше, а такава даваха близки на филмовата легенда.", "date": "2019.10.18", "title": "Стефан Данаилов вън от кома, искал у дома"}
{"url": "https://www.dnes.bg/obshtestvo/2019/10/18/instruktorite-protiv-novite-pravila-za-izpita-za-knijka.426563", "text": "Инструкторите се обявиха против идеята на транспортното министерство изпита за шофьорска книжка да се провежда на непозната кола.\nА дали ще се стигне до въвеждането на т.нар. \"бели\" автомобили ще обсъждат експерти на среща, организирана от Асоциацията за квалификация на автомобилистите в България.\r\n\r\nНовите правила за разписани в проект на министерството на транспорта за промяна в реда за провеждане на шофьорските изпити. \r\n\r\nИдеята е колите, в които се провеждат практическите изпити, да са държавни и оборудвани с електронни системи.\r\nЦелта е автоматично да се задава маршрут, а при оценката на уменията на курсиста да се избегне човешкият фактор.\r\n\r\nОт бранша са категорично против въвеждането на промените и предупреждават, че изпит на непозната кола ще бъде огромен стрес за бъдещите шофьори, съобщи Нова тв. \r\n\r\nГотови са и на протестни действия.", "date": "2019.10.18", "title": "Инструкторите против новите правила за изпита за книжка "}
{"url": "https://www.dnes.bg/eu/2019/10/18/djonsyn-ekspertyt-po-sdelki-v-britanskata-istoriia.426545", "text": "Сделката за Brexit-а беше сключена вчера сутринта в Брюксел, след две нощи на дискусии, за да се избегне катастрофално излизане на Великобритания от ЕС без споразумение, пише френският в. \"Либерасион\". Въпреки че ЕС направи жест, подновявайки преговорите по споразумение, което обявяваше за окончателно от 25 ноември миналата година, на практика именно Лондон направи главната стъпка, като прие създаването на митнически контрол между Великобритания и Северна Ирландия. \n\r\n27-те държавни и правителствени ръководители на страните от ЕС одобриха споразумението вчера, но без да си правят никакви илюзии. Все още има съмнения дали то няма да бъде отхвърлено от британските депутати.\n                    \n                    \n                \n                \n                \n                \r\nСегашният текст предвижда, че само британската провинция Северна Ирландия ще остане част от митническия съюз и вътрешния пазар на ЕС след преходния период - решение, което беше отхвърлено от Лондон от самото начало на преговорите. Новото е, че за да не бъде изолиран напълно Белфаст, Северна Ирландия ще бъде и част от британския митнически съюз по отношение на продуктите, предназначени за местна консумация.\n\n\n\n\r\nГерманският вестник \"Щутгартер цайтунг\" изразява в редакционна статия оптимизъм за постигнатото споразумение между Великобритания и останалите страни членки на ЕС. Шансовете за избягване на хаотичен Brexit нараснаха рязко, подчертава изданието. \"Ако премиерът Борис Джонсън успее да преодолее финалните пречки, ще бъде запомнен като най-големият експерт в сключване на сделки в британската история\".\n\r\n\"Джонсън обаче не успя да изпълни обещанието си да получи неограничена свободна търговия за Великобритания. Той се отклони значително и от максималните си искания\", добавя германският всекидневник.\n\r\nДжонсън постигна споразумение. Сега му остава да сложи край на агонията, като убеди британската Камара на общините да го подкрепи, пише британският в. \"Гардиън\". Северноирландската Демократическа юнионистка партия (ДЮП) отново се обяви против, но не трябва да й се позволява да решава кой управлява Великобритания, добавя изданието.\n\r\nВъпреки шумните си заплахи сегашният британски премиер се опита да избегне по-голямата лудост: напускането на ЕС без споразумение. Той прие виртуална граница в Ирландско море, уеднаквяване на регулациите и предвиждаща тежка бюрокрация схема на връщане на мита. Говори се, че е направил отстъпки за абортите и субсидиите пред твърдите юнионисти. \n\r\nДжонсън преглътна десетина обещания, но премахна печално известната предпазна клауза. На практика той даде на Белфаст вето върху бъдещи търговски споразумения.\n\r\nИ въпреки това ДЮП отказа да приеме споразумението, което може да означава, че Джонсън няма да може да спечели мнозинство в Камарата на представителите - въпреки че проучванията на общественото мнение в британската провинция Северна Ирландия показват силна подкрепа за запазване на търговските връзки с Република Ирландия. Това означава, че ДЮП е на ръба да направи това, което Шин Фейн не успя да постигне: да убеди мнозинството жители на провинцията да подкрепят евентуално обединение с Ирландия, подчертава в. \"Гардиън\", като призовава депутатите да подкрепят споразумението.\n\r\nЗа да продължим напред, депутатите от всички партии трябва да подкрепят споразумението, но колкото и невероятно да изглежда, някои политици, заемащи изборни постове, изглеждат готови да го отхвърлят, посочва изданието. \n\r\nВместо това депутатите би трябвало да гласуват за споразумението на Джонсън, а тези, които не харесват някои подробности, би трябвало да отложат тази борба за преходния период. Със сигурност е време да се сложи край на тази агония, заявява вестникът.\n\r\nДжонсън постигна в последната минута споразумение с уморените си и скептични европейски колеги. Сега предстои най-трудната част: да спечели подкрепа за сделката в разделения на фракции британски парламент, пише в. \"Вашингтон пост\", цитиран от БТА.\n\r\nБританският лидер се надяваше, че европейските ръководители в Брюксел ще отхвърлят идеята за ново отлагане на Brexit-а след 31 октомври. Това щеше да му помогне да сплаши британските депутати и да ги накара да се подчинят, както и да му помогне да изпълни политическо обещание. Европейските лидери обаче отказаха.\n\r\nАко утре британските депутати отхвърлят сделката, приет от тях закон задължава Джонсън да поиска отлагане на Brexit-а. Лидерите на ЕС вероятно ще се съгласят, за да избегнат хаоса на внезапната раздяла.\n\r\nИма обаче признаци, че борбата в британския парламент ще е изключително трудна. Твърди привърженици на Brexit-а от Консервативната партия се обявиха против, Лейбъристката партия изрази несъгласието си, а притежаващата несъразмерно на размерите си влияние Демократична юнионистка партия (ДЮП) отхвърля новото споразумение, което според нея \"не отговаря на дългосрочните интереси на Северна Ирландия\".\n\r\nЗа разлика от предшественичката си Тереза Мей, Джонсън не зависи от 10-те гласа на ДЮП. Но той ще има нужда от подкрепата на депутати от всички партии и да продължава напред без тях е рискована стратегия, подчертава в. \"Вашингтон пост\". Премиерът обаче изрази увереност, че депутатите ще решат да подкрепят споразумението, след като го прочетат.\r\n ", "date": "2019.10.18", "title": "Джонсън - експертът по сделки в британската история"}
{"url": "https://www.dnes.bg/eu/2019/10/18/severna-makedoniia-i-albaniia-pyrvite-jertvi-na-brexit.426553", "text": "Франция дава шест месеца на Македония да проведе реформи, пише в заглавие \"Слободен печат\", отбелязвайки, че ако се приеме предложението на официален Париж, това ще бъде третото поред отлагане на преговорите със Северна Македония. \n\r\nОт Албания пък Франция иска да възпрепятства търсещите убежище. Ако бъде прието такова заключение на срещата на Европейския съвет в Брюксел, за начало на преговори отново ще се решава през април идната година, пише изданието. \n\r\nМакедония и Албания са първите жертви на Brexit, тъй като Париж очевидно смята, че излизането на Великобритания от ЕС отваря възможност за укрепване на неговата позиция на Балканите по отношение на Германия, Великобритания и САЩ, смята политическият анализатор Арсим Зеколи, цитиран от скопския вестник \"Вечер\".\n\n\n\r\n                    \n                    \n                \n                \n                \n                Според Зеколи правителството на Зоран Заев би трябвало да падне поне три или четири пъти през последните четири-пет месеца. И то не поради неполучаването на покана от ЕС, а заради най-големите скандали в историята на независима Македония, каквито са компрометирането на Специалната прокуратура и директната замесеност /в корупция и престъпления/ на сътрудници на Заев, а и на него лично. Негативното становище на Брюксел е все пак висша сила, което не може да се каже за криминалните и корупционни скандали на неговия кабинет, заяви Зеколи.\n\r\n\"ЕС ще направи историческа грешка, ако не допусне Скопие и Тирана\", пише в заглавие \"Независен весник\", цитирайки българския премиер Бойко Борисов. \n\r\n\"Македония е колкото София, какъв риск може да бъде\", пише в заглавие \"Нова Македония\", цитирайки същото изказване на българския премиер преди началото на срещата на лидерите на ЕС, на която трябва да се дискутира и за разширяването на съюза.\n\r\nМястото на Македония и Албания е в Европейския съюз, заявил лидерът на ПЕС Сергей Станишев, цитиран от вестник \"Нова Македония\". На подготвителна среща на левите премиери и еврокомисари преди Европейският съвет Станишев оценил, че за съжаление още веднъж важни решения за бъдещето на ЕС стават жертва на неотговорно поведение, базирано на краткосрочни вътрешнополитически съображения. Станишев подчертал, че в момента френският президент Еманюел Макрон води политика на инат, пише изданието, цитирано от БТА.\n\r\nДепутатът от Европейския парламент Илхан Кючук от България ще бъде новият докладчик на Европейския парламент за Северна Македония, съобщава скопският вестник \"Вечер\". Той идва на мястото на предишния докладчик на ЕП за Северна Македония Иво Вайгъл. Кючук, от Движението за права и свободи в България, стана евродепутат през 2014 г. и бе преизбран тази година, отбелязва изданието.\r\n ", "date": "2019.10.18", "title": "Северна Македония и Албания - първите жертви на Brexit"}
{"url": "https://www.dnes.bg/football/2019/10/18/ultrasi-na-levski-napadnaha-bodurov-stroshiha-kolata-mu.426587", "text": "Лошите новини за Николай Бодуров продължават. Доскорошният капитан на ЦСКА явно вече се е примирил с факта, че няма шанс да се върне в игра за „червените\", а в деня на мача с Англия (0:6) е бил счупен и личният му автомобил, пише „Меридиан мач\".\r\n \r\nБодуров е имал малшанса да се разкарва из града с колата си и да се натъкне на голяма агитка от ултраси на Левски, които са вървели към Националния стадион за квалификацията с Англия.\r\n \r\nЗащитникът е бил разпознат от феновете, които са си излели гнева върху автомобила му. По колата му има редици щети, но добрата новина е, че ултрасите все пак не са посегнали на самия Бодуров, който е уважаван от привържениците на много отбори у нас заради достойното си поведение на терена и извън него.\r\n \r\nНиколай Бодуров изпадна в немилост в ЦСКА в началото на месец август и оттогава няма мач за „червените\". Той бе титуляр за България срещу Англия на „Уембли\", но бе заменен, а вече не получава повиквателни и за националния отбор. Най-вероятно защитникът ще опита да разтрогне договори си с ЦСКА през зимата.\r\n \r\n", "date": "2019.10.18", "title": "Ултраси на Левски нападнаха Бодуров, строшиха колата му"}
{"url": "https://www.dnes.bg/obshtestvo/2019/10/18/borisov-uspokoiaval-zaev-ciala-nosht-kazal-mu-da-ne-dava-ostavka.426569", "text": "Премиерът Бойко Борисов посъветвал колегата си от Северна Македония Зоран Заев да не си подава оставката, защото свършил много работа.\n\nДвамата разговаряли тази нощ няколко пъти, след като стана ясно, че европейските лидери за момента отказват започване на преговори за членство в ЕС на Северна Македония и Албания. Часове говорихме с него, те са емоционални, положиха много усилия, никоя държава не си е сменяла името, разказа той.\r\nПо думите му нищо не е приключено и са били отчетени положените усилия. Борисов коментира, че има страх от разширяването на Съюза, но припомни българската подкрепа за двете страни. \r\nНикой не е казал не, всеки казва да се подготвят максимално добре, за да нямаме после проблеми, изтъкна той.\r\n                    \n                    \n                \n                \n                \n                Борисов припомни, че когато страната ни вземаше своето решение за присъединяване в ЕС и НАТО, всички са били категорични, че това е нашият път. Ако в Северна Македония и Албания има сили, които в даден момент биха могли да се върнат назад, това също е голям риск, посочи премиерът.\r\nПо повод предстоящия доклад на ЕК по механизма за сътрудничество и проверка, той каза, че сме изпълнили всички препоръки. Така че да видим сега какво ново ще се появи, каза министър-председателят, според когото десет години винаги се намира нещо, независимо кое правителство е.\r\nБорисов съобщи, че евролидерите са приели, че всяка една държава сама решава дали да наложи оръжейно ембарго на Турция заради конфликта със Сирия. След спиране на огъня не виждам смисъл да си наложим такова за българската военна промишленост, посочи той.\r\nНа въпрос за какъв евробюджет ще настоява България, Борисов каза, че искаме 1.3% от БВП.\r\nПо темата за оставките в БФС той заяви, че те са изцяло работа на Съюза.\r\n\"Казал съм само, че с това ръководство на БФС държавата,  правителството, няма да има финансови взаимоотношения. Където и да  отидеш - искаме стадион. Това са 15-20 млн. за всеки от тях. Трябва ли  държавата да ги даде за това, което обществото не приема\", попита  Борисов.\r\nПремиерът допълни, че не иска да разговаря с Борислав Михайлов по спортните въпроси и да поеме всичките му пасиви.", "date": "2019.10.18", "title": "Борисов успокоявал Заев цяла нощ, казал му да не дава оставка"}
{"url": "https://www.dnes.bg/stranata/2019/10/18/nakvasen-shofior-s-3-45-promila-katastrofira-v-loveshko.426584", "text": "55-годишен пиян шофьор катастрофира в Ловешко, като при проверка концентрацията на алкохол в кръвта му е била 3,45 промила, съобщават от Областната дирекция на МВР.\r\n\r\nПроизшествието е станало снощи, около 23.15 часа, на третоклаен път III-301 в района на ловешкото село Йоглав. Мъжът, който е от София, при управление на лек автомобил \"Мерцедес\" е загубил контрол над превозното средство, напуснал е пътното платно и се е ударил в канавка. \r\n\r\nВодачът е пострадал леко.\r\n\r\nЗадържан e за срок от 24 часа в РУ Ловеч, образувано е бързо производство по случая.", "date": "2019.10.18", "title": "Наквасен шофьор с 3,45 промила катастрофира в Ловешко"}
{"url": "https://www.dnes.bg/sofia/2019/10/18/sgradata-na-novata-detska-bolnica-nezakonna-i-opasna.426574", "text": "Камарата на архитектите в България внесе жалба във Върховния административен съд да бъде спряна обществената поръчка за дострояване на двата 12-етажни корпуса, предвидени за бъдещата детска болница в София. \n\r\nДелото е насрочено за 11 ноември. \n\n\n\r\nКамарата на архитектите е категорична, че сградата, която е в двора на Александровска болница, е невъзможна и незаконна в сегашното й състояние и най-важното - ще бъде опасна, съобщиха от Камарата. \n\r\nСпоред архитектите нормите за земетръс позволяват до 8-етажна болница в София. \n\r\nСпоред Общия устройствен план и Подробния устройствен план педиатрията не може да е по-висока от 20 метра. \n                    \n                    \n                \n                \n                \n                \r\nПрез 2011 г. съществуващият незавършен строеж е определен за премахване, като се предвижда изграждането на нова, различна по конфигурация детска болница на 5 етажа.\n\r\nВсичко това прави стария строеж, както и обществената поръчка за довършването му, напълно незаконни, категорични са от Камарата.\n\r\nГрубият строеж е започнат през 1978 г. За толкова време всяка сграда старее. 12-те етажа бетон и арматура са били изложени десетилетия наред на дъжд, сняг, лед и пек без никаква защита. Това означава, че процесите на износване, ръждясване и рушене са протекли още по-бързо. \n\r\nЕксперти, включително от Министерството на здравеопазването, стигат до същия извод още през 2004 г. Тогава идеята за детска болница пак е на дневен ред и Народното събрание е поискало становища и доклади какво да се прави. Експертите казват, че по недостроения корпус са настъпили непоправими конструктивни поражения и препоръчват да се построи нова сграда, съобразена със световните стандарти. \n\r\nВъпреки това през април 2019 г. МЗ прави задание и обявява обществена поръчка за довършване на строежа. Заданието за проектиране е непълно и некомпетентно. \n\r\nОсвен това отваря широко вратата за злоупотреби, смятат архитектите.\n\r\nСпецифичните инженерни системи и тяхната непрекъсната работа са жизненоважни и животоспасяващи във всяка болница. Електричество, вода, климатизация, осигуряваща микроклимата и стерилността на въздуха, инсталации за кислород и други медицинските газове – качеството на инженерните системи предрешава битката за живота на болния. За тях обаче няма дума в заданието на Министерството на здравеопазването за проектиране и строителство на националната детска болница. \n\r\nБолниците са сред най-големите консуматори на енергия. При средна продължителност на ползване на сградата между 50 и 100 г., разходите за електричество са стотици милиони левове. Ето защо съвременните лечебни заведения се проектират като пасивни сгради с ниско потребление и със собствено производство на енергия. В Ливърпул например детската болница произвежда сама около 60% от необходимата енергия. Подобни съвременни изисквания в техническото задание на МЗ няма. \n\r\nБолниците са особено важни в случаи на природни бедствия, терористични актове, военни конфликти, защото трябва да осигурят не само своите пациенти, но и пострадалите. Затова сградата трябва да издържа на силни земетресения, да има собствено електрозахранване, резервоари за вода и храна, да може функционира въпреки катаклизмите навън. Само че за заданието на МЗ това не важи. Там няма и дума за по-високи  изисквания от минималните, заложени с наредбите за строителство. Впрочем няма дума дори за изисквания, които според нормативната уредба министерството трябва да укаже в заданието.\n\r\nНяма никаква идея за броя на паркоместата, да не говорим за хеликоптерна площадка за спешните случаи. Няма мисъл за изграждането на топла връзка със съседната университетска болница \"Майчин дом\".", "date": "2019.10.18", "title": "Сградата на новата детска болница - незаконна и опасна"}
{"url": "https://www.dnes.bg/obshtestvo/2019/10/18/mvr-otne-vsichki-pushki-na-drujestvo-za-istoricheski-vyzstanovki.426566", "text": "От Национално дружество \"Традиция\" се оплакаха от действия на МВР. Пред около десетина дни почти всички членове на УС на дружеството били проверени от службите КОС и ГДБОП за оръжията, които притежават. Имало проблем с оръжия, които били от Руско-турската война.\n\n\r\n\r\nИвайло Танчев - управител на Регионален клуб \"Традиция\" в София, обясни, че тези оръжия не подлежат на контрол, но въпреки това всички оръжия били иззети, пише БТА. \r\n\r\nОт дружеството обясниха, че години наред се занимават с възстановки на исторически събития и никога не е имало проблем с оръжията, използвани за това.\r\n\r\nВ Национално дружество \"Традиция\" членували около 1200 човека, а целта, според ръководството, на акцията срещу оръжията била само за тормоз.\r\n\r\nТова е поръчка от някой, който не желае да се развиваме и иска да спре патриотичния ни устрем, каза Ивайло Танчев.", "date": "2019.10.18", "title": "МВР отне всички пушки на дружество за исторически възстановки "}
{"url": "https://www.dnes.bg/usa/2019/10/18/trymp-za-turcite-i-kiurdite-dve-hlapeta-koito-se-posbiha.426568", "text": "Американският президент Доналд Тръмп приветства спирането на огъня в Сирия и обясни, че съзнателно е решил да остави турците и кюрдите да се впуснат в тази жестока битка, защото те са \"като две хлапета\", които имаха нужда \"да се посбият\", предаде Франс прес.\n\r\n\"Казах: те имат нужда да се поступат малко. Като две хлапета - оставяш ги да се посбият, после ги разтърваваш\", каза той на митинг в Далас, щата Тексас.\n\r\n\"Те воюваха няколко дни, доста ожесточено. Кюрдите са наши приятели, Турция също е наш приятел, но те воюваха. . . това беше ужасно. . . Те не можеха да се споразумеят. . . Отидохме там и казахме, че искаме пауза\", заяви американският президент, цитиран от ТАСС.\n\n\n\r\n                    \n                    \n                \n                \n                \n                Брет Макгърк, бивш специален пратеник на Белия дом към международната коалиция за борба с групировката \"Ислямска държава\" (ИД), определи коментарите на Тръмп като \"непристойни и просташки\".\n\r\n\"200 000 изселени невинни, стотици жертви, заслужаващи доверие данни за военни престъпления, затворници от ИД, които бягат, а САЩ евакуират и бомбардират собствените си позиции или ги отстъпват на руснаците. Две хлапета, които се бият ли?\", написа Макгърк в Тwitter.\n\r\n\"Биха се те значи няколко дни и то доста грубо\", добави той, като изтъкна, че \"не бе пролята нито капка американска кръв\".\n\r\nТръмп улесни турската офанзива срещу кюрдите в Сирия, като изтегли американските войски от североизточните райони на страната.\n\r\nОперацията, траяла една седмица, взе над 500 жертви, предимно кюрди, включително десетки цивилни, и доведе до изселването на 300 000 души, сочат данни на неправителствената мониторингова организация Сирийски център за наблюдение на правата на човека, цитирани от БТА.\r\n ", "date": "2019.10.18", "title": "Тръмп за турците и кюрдите: Две хлапета, които се посбиха"}
{"url": "https://www.dnes.bg/business/2019/10/18/vypreki-ochakvanata-recesiia-imotniiat-pazar-stabilen.426572", "text": "През второто тримесечие цените на жилищата се повишават с между 2% и 5% в различните градове в България, показват данни на Националния статистически институт (НСИ). \n\r\n\n\r\nВ Бургас цените на жилищата бележат лек спад от 0.5%. Пазарът на недвижими имоти в България е спокоен въпреки всички опасения за рецесия и не се случи очакваното отражение от година и половина. Това каза Добромир Ганев, председател на Национално сдружение \"Недвижими имоти\", в ефира на .\n                    \n                    \n                \n                \n                \n                \r\n\"Намаляването на лихвите поддържа стабилния ръст на цените в рамките на разумното. Все още няма притеснение на имотния пазар от опасенията за рецесия и нова криза. Броят на имотните сделки във Варна отчита спад, но София показва значителен ръст от 6%\", коментира Ганев.\n\r\nНяма притеснение, което да окаже драматична промяна на пазара във всички градове в България.\n\r\n\"При новото строителство се наблюдава малко по-голяма предпазливост, което е добре за пазара. Инвеститорите са по-внимателни в стартирането на нови проекти\", обясни той. \n\r\nСпоред него мерките на централните банки за намаляване на основните лихви водят до стимули и по-голяма инвестиционна активност, но спират процеса на спестяване.\n\r\nЦелия разговор вижте във .", "date": "2019.10.18", "title": "Въпреки очакваната рецесия, имотният пазар – стабилен"}
{"url": "https://www.dnes.bg/sport/2019/10/18/niki-iorgov-predi-senshi-gotvete-se-za-foierverki-na-26-oktomvri.426594", "text": "Николай Йоргов е един от най-талантливите и обещаващи български бойци в сферата на бойните спортове. Сребърен медалист от Световното по карате киокушин на KWU за 2013 година, многократен републикански шампион, шампион на Япония, вицесветовен шампион по ръкопашен бой стил шинкеншобу, досега няма загуба на ринга на SENSHI.\n\r\nНа 26 октомври в зала \"Конгресна\" на Двореца на културата и спорта във Варна Йоргов ще се изправи срещу един от 100-те най-добри каратисти в света – японеца Джо Миахара. На арената на SENSHI Миахара и Йоргов ще се бият в категория до 80 кг в стил фул контакт карате, където са позволени удари в главата, с лакти, както и хвърляния. Готов ли е българският ас за тежката битка – вижте в интервюто с него:\r\n\n                    \n                    \n                \n                \n                \n                \r\nПодготовката върви по план. Успях да вляза бързо във форма, дори изиграх един предварителен мач на републиканското в Шумен преди по-малко от месец. Там изпробвах нов тип игра и експериментирах нови методи за водене на боя. Остават ми още няколко дни, в които да изостря максимално, това което градихме с треньора ми досега. Ще изляза готов, категорично. Подготвил съм и изненади, ще съм непредвидим на ринга.\r\n\n\r\nНе съм се бил срещу него досега. Виждал съм го през 2014 година по време на турнир в Япония, но не успяхме да се срещнем отблизо на ринга. Аз самият очаквам да е много подготвен, защото японците са бойци и винаги са били. Преди броени дни даже е изиграл профи среща по правилата на WKFO kyokushin. Сериозен състезател е – с много турнири зад гърба си. Смятам, обаче, че имам повече опит в стил К-1 и ще се чувствам по-удобно на ринга. Очаквам зрелищна битка, от която вярвам, че мога да победя.\r\n\n\r\nСтратегия имам и ще я видите на четвъртото издание на SENSHI. Сега няма да развалям изненадата. Достатъчно е да знаете, че фойерверки ще има. Много се радвам, че ще се бия на родна земя, защото публиката е най-големият мотиватор за победа.\n\r\n\n\r\nПредставям си как побеждавам , визуализирам си победата с най-малки подробности. Преди двубой се стремя да съм спокоен, да не влагам големи емоции в странични деяния. Обичам да прекарвам време сам, със себе си, и да си спомням предишни турнири, да анализирам грешките си, за да не ги повтарям доколкото е възможно.\n\r\n\n\r\nОчаквам много силна галавечер. Файт картата е подредена така, че слаб мач няма да има. Организацията, както видяхте до сега, е на много професионално ниво, така че на 26-ти предстои нещо грандиозно.", "date": "2019.10.18", "title": "Ники Йоргов преди SENSHI: Гответе се за фойерверки на 26 октомври"}
{"url": "https://www.dnes.bg/notifikacii/2019/10/18/samolet-padna-vyrhu-magistrala-na-metri-ot-okeana.426593", "text": "Самолет на \"Аляска Еърлайнс“ се размина на косъм от голяма трагедия. Той пропусна пистата и падна върху магистрала, само на метри от океана. Според първоначалните данни двама от пътниците на борда са в критично състояние, други 10 са в болница с по-леки травми.\r\nНа борда са били и спортистите от училищен отбор по плуване, пишат от ABC. Всички те са в добро състояние и дори са похапнали пица след инцидента.\r\nМашината е пътувала от Анкоридж до остров Уналяска. На борда на самолета Saab 2000 имало 39 пътници и екипаж от 3-ма души.\r\nСпоред очевидеца Джим Паулин самолетът е бил избутан от пистата заради силен вятър.\r\n \r\n ", "date": "2019.10.18", "title": "Самолет падна върху магистрала на метри от океана "}
{"url": "https://www.dnes.bg/stranata/2019/10/18/v-xxi-v-v-pavlikeni-davat-zvynec-na-pacienti-pri-polzvane-na-skener.426591", "text": "След ужасяващия случай със забравената 6 часа в скенера жена в болницата в Павликени, Районната здравна каса във Велико Търново влиза на проверка в болничното заведение.\r\n70-годишната пациентка била завързана и зарязана на 7 октомври, разказа дъщеря й пред Нова телевизия.\r\nЖената е била приета с белодробно заболяване. Състоянието й не се подобрявало и я изпратили на скенер. Именно там жената била забравена от лаборантката на повдигнатото легло на томограва, от което не можела да слезе.\r\nПерсоналът на отделението си тръгнал към 15 часа и заключил помещението.\n\r\nДежурната сестра установила, че пациентката липсва и започнали да я търсят. Проверили районът около болницата, питали и в близките магазини, но от жената нямало и следа, пише.\r\n                    \n                    \n                \n                \n                \n                От болницата се свързали с близките й, за да ги питат да не се е прибрала у дома. Обадили се и на органите на реда.\r\nДъщерята на жената я търсили в домовете на приятели, стигнали дори до гробищата. След 18 часа дежурната рентгенова лаборантка, повикана по спешност, я открила в апарата. Той не е бил включен и затова жената не била подложена на опасно облъчване, обясни управителката д-р Ренета Кръстева.\r\n\"На следващата сутрин поисках писмени обяснения от всички, които са били по график на работа. Виновната рентгенова лаборантка Камелия Кръстева ще бъде наказана със забележка и ще бъде лишена от допълнително материално стимулиране за няколко месеца. Консултирах се с адвокат, ако я уволня, ще ме осъди за обезщетение\", обясни още д-р Кръстева.\r\nРазсеяната лаборантка е изпратена принудително в отпуск. За да няма подобни инциденти, изследваните на скенер в Павликени ще получават вече звънец, с който да сигнализират при проблем.", "date": "2019.10.18", "title": "В XXI в. в Павликени: Дават звънец на пациенти при ползване на скенер"}
{"url": "https://www.dnes.bg/notifikacii/2019/10/18/bobi-mihailov-za-dovijdane-takyv-kato-men-trudno-se-namira.426606", "text": "\n\r\nБорислав Михайлов даде пресконференция по повод оставката си като президент на БФС. Той напуска поста след расисткия скандал на мача България – Англия, загубен позорно от нашите с 0:6 и поисканата му оставка от премиера Бойко Борисов.\n\r\n\"Благодаря за последните 14 години, в които сме работили заедно, къде хубаво, къде – не. Току-що подадох оставка като президент. Това е личен акт и не се обсъжда. Дойдох да уважа хората и да им го кажа лично\", заяви Михайлов на пресконференция в Бояна. \n\n\n\n\"14 години са доста дълго време, отдавна си мислех, че може да съм омръзнал на хората. Случиха се много неща, но предпочетох с моята оставка да сваля това напрежение и хората да могат да работят спокойно. В деня на мача се видях със спортния министър. От много време замислях това. Първата ми реакция беше, че подавам оставката. Оставката не се приема. Изпълкомът няма какво да обсъжда\", каза още Михайлов.\n                \n                \n                \r\n\"Футболът се прави в клубовете, трябва да бъде разбрано от всички и от човека, който дойде след мен. Аз като бях вратар 6 гола не са ми вкарвали. Няма нищо странно, нито фатално. Казах ви, че на човек му свършва предела на търпението\", заяви Михайлов.\n\r\nЗа инцидентите от мача с Англия, той заяви, че БФС е взел необходимите мерки, за да опази реда. \"Платили сме на стюарди, на полиция, не мога да гадая дали е нарочно. Истерията дойде от Англия, аз писах две писма. За защита на България, българските фенове и футбол. Тези неща се случват много повече в други държави\", категоричен бе бившият вратар на националния отбор.\n\r\n\"Не е моя работа да коментирам органите на реда. Дошъл съм най-любезно да отговарям на въпросите, не че вие можете да ми търсите отговорност. На Стоичков няма какво да му отговарям?\", посочи още той.\n\r\n\"Оценката за мен е, че четири пъти съм избиран на този пост с 90% от гласовете. Много неща се промениха и към хубаво, като работа на БФС. Просто идва момент, в който на човек му писва\", каза още Михайлов.\r\nОтносно съмненията за черно тото у нас, той заяви категорично, че в България няма черно тото. \"Който го докаже, виновните да си поемата вината. С годините сигналите от УЕФА са намалели. Всички са дадени на прокуратурата и преведени, но няма доказано нито едно престъпление. Преди 4 години сигналите бяха 48, сега са само 3\", отсече Михайлов.\r\nТой говори и за финансовото състояние на БФС под негово ръководство. \"Бюджет 2006 година е над 5 милиона, бюджет към 2019 година е над 18 милиона. Всички можете да смятате, да правите разлика и да видите, че бюджетът е растял нагоре. Към 2006 година представители в УЕФА са били четирима души, за 2019 година са 23. Международните съдии към 2006 година са 17, към 2019 година - 23. 14 финансови одити и ревизии са минали без забележки и предписания\", отчете още той.\n\r\nПопитан на въпрос коя е най-голямата му грешка по време на управлението, той заяви: \"Трудно мога да отговоря, може би съм бил прекалено добър към всички. Сега ще си почивам известно време, ще ходя на риба, на лов... Като тръгна да се занимавам с нещо, ще разберете. Такъв като мен трудно се намира, не е много лесно, след като съм бил най-много дълго управленец в историята на футбола. Не бих казал, че се чувствам предаден\", допълни още Михайлов.\n\r\n\"На всички им е тъжно, че си тръгвам, аз съм със смесени чувства. Всички опитаха да ме разубедят. Знам, че не съм толкова обичан в България, а би трябвало да е обратното заради това, което съм направил за страната. Виковете \"Оставка\" (б.а. - на мача с Англия) може би са били към треньора, не знам... В България не обичат успелите, а аз съм доста успял. В няколко квалификации бяхме близо до класиране, баражи... Не съжалявам за избора на нито един от треньорите\", обяви вече бившият президент на БФС.\r\n", "date": "2019.10.18", "title": "Боби Михайлов за довиждане: Такъв като мен трудно се намира"}
{"url": "https://www.dnes.bg/rusia/2019/10/18/bylgarski-student-iznasilen-ot-dvama-v-sankt-peterburg.426540", "text": "Български студент е бил изнасилен от двама мъже в Санкт Петербург. Това е съобщил самият потърпевш, предаде РЕН-ТВ.\r\n\r\nИнцидентът е станал на 16 октомври в района на метростанция „Проспект болшевиков“ на петербургското метро. \r\n\r\nДвамата мъже са нападнали момчето, след което го завлекли в изоставени сгради и го изнасилили. \r\n\r\nБългаринът в момента се намира в една от градските болници.\r\n\r\nВ Санкт Петербург момчето живее в общежитие.", "date": "2019.10.18", "title": "Български студент изнасилен от двама в Санкт Петербург"}
{"url": "https://www.dnes.bg/stranata/2019/10/18/zavodite-zamyrsiteli-problemyt-s-obgaziavaneto-na-ruse.426527", "text": "Русе остава един от градовете у нас с най-много работещи предприятия. Именно заводите обаче, според жителите на дунавския град, са най-големите замърсители на въздуха. \n\r\nЧесто в града се усеща миризма на ацетон или пък бакелит и жителите на Русе са всекидневно възмутени от качеството на възудха, който дишат. На територията на града има повече от 1300 предприятия.\n\r\n\"От източната страна на Русе се намира една индустриална зона. Тя обхваща ТЕЦ Русе и едно бивше летище, на което са разположени няколко завода, малко зад тях започва голяма химическа индустриална зона…\", обясни пред bTV Ростислав Кандиларов – преподавател в Русенския университет.\n\n \n                    \n                    \n                \n                \n                \n                \r\nОт западната страна има още една индустриална зона, която се занимава с бои и лакове. Така в зависимост от посоката, в която духа вятърът, градът се обгазява с различни миризми , обяснява физикът Ростислав Кандиларов. \n\r\n\"Всички граждани, които подаваме оплаквания, към началото на декември спираме да пускаме сигнали, защото сигналът трябва да е непрекъснат... в един момент рецепторите претръпват\", посочва още Ростислав Кандиларов.\n\r\nНедоволните организират протести вече 10 години.\n\r\n\"Това, което се върши в Русе, е беззаконие. Ние не говорим за обикновено замърсяване, а говорим за замърсяване с химически субстанции. Говорим за ацетон, за формалдехид, неща, които са свързани с тежката индустриална химия\", отбелязва и Петър Костов.\n\r\nПреди няколко дни жители били обезпокоени от черни облаци.\n\r\nМария Радулова разказва, че даже сажди падали по хората, но не е ясно дали са от Румъния, или от някой завод.\n\r\nОт екоинспекцията в града признават, че непрестанно получават сигнали. При проверки в предприятията обаче не констатират нарушения.\n\r\nСпоред Любимир Атанасов, от РИОСВ-Русе,  тази година няма установени нарушения на нито един от операторите по комплексни разрешителним, така че няма санкции.\n\r\nСпоред местните миризмите са предимно рано сутрин и късно вечер.\n\r\nМестните обвиняват един от заводите за силната миризма в източната зона на града. Преди две години фирмата е била глобена с половин милион лева. Оттогава заводът е започнал проекти с цел намаляване на вредните емисии.\n\r\nВ града са разположени станции за измерване на замърсяването на въздуха. Има и експериментална система.\r\n ", "date": "2019.10.18", "title": "Заводите замърсители: Проблемът с обгазяването на Русе"}
{"url": "https://www.dnes.bg/notifikacii/2019/10/18/arestuvaha-sina-na-narkobarona-el-chapo-izbuhnaha-sblysyci.426528", "text": "Мексиканските сили за сигурност са освободили задържания син на наркобарона Хоакин Гусман - Ел Чапо, от къщата, където го бяха задържали за кратко вчера, съобщи министърът на сигурността Алфонсо Дурасо, който изтъкна, че решението е било взето, за да бъдат защитени хората, предаде Ройтерс.\n\r\nТова изказване на Дурасо беше предшествано от друго, в което не ставаше ясно дали обвиненият за наркотрафик Овидио Гусман още е задържан след многочасова ожесточена престрелка в северния мексикански град Кулиакан.\n\r\nНай-малко девет души са пострадали при сблъсъците между силите за сигурност и членове на наркокартела \"Синалоа\", съобщи в. \"Миленио\", като се позова на ръководителя на регионалното министерство на здравеопазването Ефрен Енсинас.\n\n\r\n                \n                \n                Сред ранените има шестима служители на силите за сигурност. Губернаторът на щата Синалоа Кирино Ордас съобщи в Тwitter, че в момента в Кулиакан \"се възстановява спокойствието\".\n\r\nСмята се, че Овидио Гусман е влиятелна фигура в картела \"Синалоа\". САЩ го обвиняват в престъпен сговор за разпространение на кокаин, метамфетамини и марихуана.\n\r\nНа публикувани в интернет видеозаписи се вижда, че бойци от националната гвардия и войници са изправени срещу цивилни, вероятно членове на картела \"Синалоа\", въоръжени с картечници и автоматични пушки.\n\r\nМестната медия \"Риодосе\" съобщи вчера, че тежко въоръжени мъже стрелят от камиони в центъра на Кулиакан, предаде Асошиейтед прес. Някои от стрелците използвали снайпери. Входовете на града били блокирани от силите за сигурност със запалени автомобили.\n\r\nВъзползвайки се от уличните боеве, 20 осъдени, излежаващи присъди в затвора \"Агуаруто\" в Кулиакан, са успели да избягат, предаде телевизионният канал \"Телевиса\".\n\r\nПрез януари 2017 г. Гусман беше екстрадиран в САЩ от Мексико по искане на американските власти. През февруари тази година той беше признат за виновен по всички повдигнати му обвинения. В средата на юли Гусман беше осъден на доживотен затвор и глоба от 12,6 милиарда долара.\n\r\nСмятан за най-могъщия наркотрафикант в света, за 25 години Гусман е изпратил в САЩ най-малко 1 200 тона кокаин. Въпреки осъждането му неговата престъпна организация продължава да изпраща по-голямата част от дрогата, която влиза в САЩ, предаде Франс прес, цитирана от БТА.\r\n ", "date": "2019.10.18", "title": "Арестуваха сина на наркобарона Ел Чапо, избухнаха сблъсъци"}
{"url": "https://www.dnes.bg/mestni-izbori-19/2019/10/18/hasan-azis-za-kyrdjali-niamame-infrastrukturni-problemi.426538", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Кметската надпревара в страната навлиза в решителната си фаза. През следващата седмица кандидатите имат последен шанс да убедят гражданите, че именно те биха били правилния избор. \n\r\nРезултатите от изборите на практика служат и за ориентир на партиите каква е оценката на избирателите за дейността им. \n\r\nХасан Азис от ДПС е кмет на Кърджали вече 4 мандата. Той е и фаворит да спечели пети. \r\nАзис коментира вандалски прояви по парковете, при които се рушат съоръженията.  По думите му трябва да има по-чести наблюдения от страна на дежурните полицаи. \"Вече имаме договорка с полицията в Кърджали на около 20-30 места в града, в рисковите райони да имат постоянно видеонаблюдение\", обясни той и допълни, че на входовете и изходите на Кърджали има поставено видеонаблюдение, което  е довело от своя страна до намаляване на кражбите и други престъпления.\r\n                    \n                    \n                \n                \n                \n                В момента общинска полиция не могат да си позволят по-бедните общини, тъй като струва много скъпо.  \"Акцентът трябва да бъде работа с хората, както и работа с младите, видеонаблюдение.\", категоричен бе Хасан Азис.\r\nЗаместник-председателят на ДПС и кандидат-кмет в Кърджали уточни, че в Кърджали са успели да разрешат тежките инфраструктурни проблеми - водопроводи и канализации, пречиствателна станция. \"Направихме така, че градът да има едни от най-хубавите и модерни  паркове в страната, за които имаме дори и европейско признание\",  коментира той в студиото на \"България сутрин\".\n\r\nВъв връзка с инвестициите в образованието на територията на Община Кърджали, Хасан Азис отбеляза, че през последните 10 години е вложено много.\n\r\n\"Ремонтирани са 5 училища, възстановена е една детска градина. Намерихме и финансиране по европейските програми за една от гимназиите на територията на общината\", заяви той пред.\n\r\nПо думите му отпадането на ученици не е проблем за града. \n\r\n\"Ще акцентираме върху дуалното обучение (учене чрез работа). Това е нещо, на което е добре да се обърне внимание в цялата страна. А мечтата ми пък е да превърнем града в университетски център\", подчерта гостът в студиото на Гергана Венкова и Златимир Йочев.", "date": "2019.10.18", "title": "Хасан Азис за Кърджали: Нямаме инфраструктурни проблеми!"}
{"url": "https://www.dnes.bg/sofia/2019/10/18/gori-apartament-v-blok-v-stolichniia-kvartal-serdika.426551", "text": "Апартамент се запали в бл. 12 в столичния квартал \"Сердика\". Пламъците са тръгнали от апартамент на 16-тия етаж.\r\n\r\nТрима души са пострадали при инцидента, като двама са откарани в \"Пирогов\", а третият е отказал да бъде хоспитализиран и е прегледан на място от лекарите. Мъж на 43 години, който живеел в апартамента, е откаран в \"Пирогов\" заради интоксикация, тъй като е вдишал дим от пожара, съобщава bTV.\r\n\r\nПожарникарите вече са на място и се борят с огъня. Хората от входа са евакуирани.\r\n", "date": "2019.10.18", "title": "Гори апартамент в блок в столичния квартал \"Сердика\""}
{"url": "https://www.dnes.bg/obshtestvo/2019/10/18/systoianieto-na-stefan-danailov-ostava-kritichno.426543", "text": "Продължава да е критично състоянието на филмовата легенда Стефан Данаилов. Лекарите от ВМА не съобщават официално подробности за лечението му.\n\n\n\r\nСтефан Данаилов постъпи в болницата преди седмица. По-рано през август бившият министър на културата беше приет по спешност в болница в Бургас, където му беше направена операцията на тазобедрената става.\r\n\r\nСлед допълнителни изследвания в столична болница, направени през септември, на Стефан Данаилов е назначена рехабилитация в санаториум.\r\nВ момента на Данаилов са направени множество изследвания, чиито резултати се очакват да излязат днес. Актьорът бе поставен в изкуствена кома, заради затруднено дишане. Той вече диша самостоятелно, макар и с помощ, като има и частично подобрение в състоянието му, съобщава Нова тв.\r\n\r\n\r\n\r\n\r\n ", "date": "2019.10.18", "title": "Състоянието на Стефан Данаилов остава критично"}
{"url": "https://www.dnes.bg/obshtestvo/2019/10/18/otbeliazvame-denia-na-sveta-zlata-myglenska.426542", "text": "На 18 октомври Българската православна църква отбелязва деня на Св. вмчца Злата Мъгленска.\n\n\r\nСвета Злата Мъгленска живяла по време на турското робство в България. Родила се в бедно семейство в село Слатино, Мъгленска епархия. Била рядко красива, смирена, благочестива, с чисто сърце и твърда вяра в Господа.\n\r\nМлад турчин я издебнал и отвлякъл. Поискал от нея да се отрече от вярата си и да се ожени за него. Тя не склонила дори пред молбите на близките си да се отрече от християнската вяра. Турците дълго и безмилостно я изтезавали, а подир това я обесили и насекли на късове тялото й. Пречистена в огъня на страданията, св. Злата предала душата си на Бога на 18 октомври 1795 година, пише Българската патриаршия. \n                    \n                    \n                \n                \n                \n                \r\nНа днешния ден, според народната традиция, се лъскат златните накити, за да носят здраве и късмет на притежателите си.\n\r\nДнес е и празникът на художниците.\n\r\nИмен ден отбелязват всички с имената Златко, Златка, Златан, Златана, Златена, Златна и производните им.", "date": "2019.10.18", "title": "Отбелязваме деня на Света Злата Мъгленска"}
{"url": "https://www.dnes.bg/akoshtete-vqrvaite/2019/10/18/hialuronovi-konci-veshtaiat-kraia-na-operaciite-za-lifting.426554", "text": "Благодарение на забележителната си работа с конците за лифтинг естетичните дерматолози д-р Елеонора Валянова и д-р Лидия Ванеска бяха поканени за лектори на престижен международен форум. Global Aesthetic Academy се проведе през октомври 2019 в присъствието на известния д-р Марлен Суламанидзе - създател на конците за лифтинг Aptos и разработчик на редица методи за работа с тях.\r\nД-р Лидия Ванеска и д-р Елеонора Валянова - естетични лекари от столичната , представиха уникални случаи от практиката си. Д-р Ванеска, освен модератор на Академията, беше един от най-гледаните презентатори. Тя впечатли присъстващите с работата си с конци Аптос за бодилифтинг с отлични резултати. Д-р Ванеска демонстрира методи за неоперативно повдигане и подобряване външния вид на седалище, бедра, вътрешна част на ръце, колене. За първи път в България подобни впечатляващи естетични неинвазивни корекции бяха показани пред професионална аудитория.\r\n                    \n                    \n                Д-р Валянова на свой ред представи различни техники и различни конци за лифтинг на вежди и горен клепач. Тя сподели всеки отделен детайл в процедурата за поставяне на конци, а лекарите в аудиторията слушаха с внимание. Мнозина правиха записи на телефоните си, защото подобна информация \"от кухнята\" на естетичния експерт трудно могат да получат на друго място. Д-р Валянова показа снимки преди и след на свои случаи и предизвика сензация с добрите резултати след процедурите, както и с префектната си техника сред колегите в залата.\r\nДвете естетични специалистки са международни тренери на методите Аптос, които традиционно се приемат за първата неинвазивна формула за лифтинг. Съществуват множество техники, но в същността си всички те представляват подкожно въвеждане на много тънки и резорбируеми конци, които изглаждат бръчките, възвращат отпуснатите овали и повдигат кожата и подкожните тъкани. Тредлифтингът прави това без методите на пластичната хирургия, без скалпел, без разрези. Само с няколко микроскопични убождания Aptos противостои на стареенето.\r\n\r\n: Работя с конци за лифтинг от години, усвоила съм множество техники и избирам тази, която е най-подходяща за съответния пациент. Харесвам конците Aptos заради качеството на продуктите и разнообразието от видове нишки. Отскоро марката лансира и нова линия - конци от L-млечна киселина и поликапролактон с добавена хиалуронова киселина, което освен дългосрочен и деликатен лифтинг осигуряват по-бързо възстановяване, антиоксидантна защита и дълбока хидратация.\r\n: Тези конци са напълно биосъвместими, а при разграждането си в кожата, хиалуроновата киселина ще хидратира дълбоко и продължително. Така ще имаме от една страна стимулация на производството на собствен колаген и еластин и видимо ще подмладяване и освежаване. Научно доказано е, че в сравнение с обичайните конци за лифтинг, които съдържат само PLACL, новите нишки осигуряват увеличаване на производството на колаген тип I с 50% още през първите две седмици след процедурата и нарастване на количеството колаген тип III с повече от 20%.\r\nПоставянето на конците за лифтинг изисква специфични умения. Много малко са лекарите, които ги притежават, а д-р Ванеска и д-р Валянова от Хил клиник са единствените засега сертифицирани от Aptos тренери за тредлифтинг.\r\nЗа консултация и процедура за фейслифтинг с единствените в света хиалуронови конци в  може да запазите час на 02 439 3131. Първоначалният преглед не се заплаща.", "date": "2019.10.18", "title": "Хиалуронови конци вещаят края на операциите за лифтинг"}
{"url": "https://www.dnes.bg/stranata/2019/10/18/napadenie-ot-nasekomi-v-razgrad-prashtat-probi-v-sofiia.426544", "text": "Напаст от мушици в Разград притеснява хората в града. Заради насекомите хората се оплакват, че не могат да дишат и не могат да проветряват домовете си. Мушиците полепват и по дрехите им.\r\nРодителите се тревожат, че не знаят произхода на насекомите и дали не носят зараза, обясняват местните пред Нова тв.\r\n\r\nХората казват, че насекомите политат, когато температурите се повишат. \r\n\r\nСпециалистите предполагат, че мушиците са листни въшки, които не представляват опасност за хората. \r\n\r\nТочният им вид и произход трябва да бъде установен от експерти в София, към които са изпратени проби.", "date": "2019.10.18", "title": "Нападение от насекоми в Разград, пращат проби в София"}
{"url": "https://www.dnes.bg/temida/2019/10/18/4-godini-zatvor-za-51-godishen-pedofil-v-blagoevgrad.426552", "text": "Районният съд в Благоевград осъди Б.М.Р на 4 години затвор. Причината е блудство с 14-годишно момиче, създаване и разпространяване на порнографски материали с лица до 18-годишна възраст, съобщават от пресцентъра на съда.\n\r\n\r\nСъдията призна 51-годишния мъж за виновен в това, че в периода от 16.05.2018 г. до 21.05.2018 г. в къща в Благоевград е извършил блудствени действия спрямо 14-годишната К.Р.С., без да осъществи полов контакт с нея.\r\nМъжът е признат за виновен и по други две престъпления. В това, че е заснел порнографски видеоклип на телефона си, като е използвал за целта малолетното момиче, и за това, че е държал в компютъра си порнографски материали с непълнолетни лица.", "date": "2019.10.18", "title": "4 години затвор за 51-годишен педофил в Благоевград "}
{"url": "https://www.dnes.bg/world/2019/10/18/sdelkata-za-brexit-razumen-kompromis.426549", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСпоразумението за Brexit, разширяването на ЕС с присъединяването на Северна Македония и Албания и действията на Европа спрямо конфликта между Турция и Северна Сирия са темите, поставени на дневен ред в международната политика.\n\r\nОстават броени дни до деня, в който Великобритания трябва да напусне ЕС. След като се договори с Брюксел обаче, Борис Джонсън трябва да успее да убеди британските депутати да приемат споразумението. \n\n\n\"Борис Джонсън е от тези политици, които прекалено се превъзбуждат в една или друга ситуация с претенцията, че винаги са прави. Това обикновено са слабите политици. Неговите изявления винаги трябва да се взимат с едно наум\", коментира евродепутатът Александър Йорданов в \"България сутрин\".\n                    \n                    \n                \n                \n                \n                \r\nПо думите му е постигнат разумен компромис, който защитава европейските граждани, което за нас е най-важно.\n\r\nПредстои утре британският парламент да се събере, за да гласува споразумението. Йорданов уточни, че е прецедент това да се случва в събота.\n\r\n\"Никой няма интерес да влошава отношенията си с Великобритания и те също нямат интерес да загубят позиции, влияние и възможности, които им дава европейският пазар и свободното движение на хора\", \n\r\nСпоред него дебатът по-скоро е вътре в самата Великобритания и по-точно доколко ще се реши въпросът с оставането на Северна Ирландия в митническата територия на Великобритания.\n\r\nИ докато едни държави излизат от ЕС, други искат да се присъединят. Франция обаче блокира присъединяването на Северна Македония и Албания. Александър Йорданов коментира, че Макрон се афишира с идеята да бъде реформатор.\n\r\n\"Една Македония, която е получила дата са преговори, по-добре ще се впише в неговата представа за реформа в ЕС, отколкото Македония, която стои острани и населението ѝ започва да изпитва негативни чувства към тези, които не ги пускат\", допълни евродепутатът.\n\r\nЙорданов коментира и темата за конфликта между Турция и Северна Сирия.\n\r\n\"Трябва внимателно да се подхожда. Опасенията на Европа са в хуманитарната сфера при продължаването на тази акция. Не трябва да се забравя, че покрай границата на Турция от години се разполагат въоръжени групировки на кюрдски бунтовници\", каза той.\n\r\nПо думите му ситуацията е изключително кофнликтна и сложна и в нея няма добри и лоши.", "date": "2019.10.18", "title": "Сделката за Brexit - разумен компромис"}
{"url": "https://www.dnes.bg/mestni-izbori-19/2019/10/18/goliamoto-namestvane-i-izboryt-na-novite-kmetove-v-efira-na-bulgaria-on-air.426548", "text": "Специални студиа, живи връзки и репортажи от горещите места в страната и важни коментари и анализи на водещи политолози и експерти ще предложи националната телевизия  в деня на най-мащабния за България вот на 27 октомври. През целия ден зрителите ще имат възможност да проследят всичко важно около кметската надпревара, която ще определи градоначалниците в България за следващите 4 години. Специалната програма и извънредното студио  започва минути след началото на изборния ден – в 07:50 часа, с водещ , и ще продължи до обедната емисия новини в 12,30 часа.\r\n                    \n                    \n                \n                \n                \n                В часовете до обяд зрителите ще имат възможност да проследят качествени дискусии, прогнози и анализи за всичко важно и горещо около местния вот, както и коментари за провелата се предизборна кампания. Водещата на „Денят ON AIR“  ще посрещне в студиото политолози, социолози и общественици, които ще коментират и анализират кампанията и изборите в страната. Журналистът от Bloomberg TV Bulgaria  ще направи задълбочен преглед на икономическото състояние на някои от ключовите градове в България, с помощта на водещи икономисти и финансисти. Водещият на „Операция История“  ще разходи зрителите и из най-интересните и оспорвани избори в миналото на България. Репортерът  ще покаже гледната точка за местния вот на едни от най-изявените представители на българското изкуство и шоубизнес.\r\nПрез целия ден репортерите на  ще предават всичко най-важно от кметската надпревара в цялата страна, а новини от ЦИК и изборните секции от всички краища на страната зрителите ще научат в емисиите Новините ON AIR в 12:30 часа, 15:30 часа, 17:30 часа и в централната емисия в 18:30 часа.\r\nПреди края на изборния ден, в 19:10 часа, започва вечерното студио „Голямото наместване“, с водещи и . В него политолози и социолози ще коментират изборния ден, междинните резултатите от вота и как изборът на местната власт ще се отрази на политическата обстановка в страната. Точно в 20 часа, когато е краят на местния вот, зрителите на Bulgaria ON AIR ще видят първите резултатите от екзит половете в различните населени места в страната. Данните за най-оспорваните градове, динамиката на изборния процес и графиките за избирателната активност ще бъдат представени чрез нов модерен визуален подход от .\r\nОсвен в ефира на Bulgaria ON AIR, целия изборен ден може да проследите и в специалната секция „“ на обновения ни сайт , в социалните мрежи на телевизията, както и по радио Bulgaria ON AIR.", "date": "2019.10.18", "title": "\"Голямото наместване\" и изборът на новите кметове - в ефира на Bulgaria ON AIR "}
{"url": "https://www.dnes.bg/politika/2019/10/18/boiko-borisov-i-boris-djonsyn-osydiha-rasizma.426560", "text": "Премиерът Бойко Борисов и британският му колега Борис Джонсън категорично осъдиха расистките прояви. \n\r\nДвамата са се видели и са разговаряли в кулоарите на Европейския съвет, който заседава вчера и днес в Брюксел.\n\r\n„Отношенията ни с Великобритания са приятелски и са на много високо ниво. Двамата с британския премиер категорично осъдихме расистките прояви“, написа Бойко Борисов във Facebook.\n\n\n\r\n„Boris Johnson има най-добри чувства към нашата страна, и както самият той каза, е първият британски министър-председател с българско име“, допълни министър-председателят.\n\r\nСамо преди дни британският премиер Борис Джонсън осъди остро расистките прояви на българските фенове по време на футболния мач между България и Англия в София.\n                    \n                    \n                \n                \n                \n                \r\n\"Расизмът, който чухме и видяхме вчера, бе отвратителен и няма място във футбола или където и да е другаде\", се казва в изявление на официалния говорител на Джонсън.\n\r\n\"Английските футболисти и треньори показаха страхотно достойнство и премиерът ги поздравява. Играчите бяха жертва на жалки атаки. УЕФА трябва да приеме фактите. С това петно на футбола не се действа адекватно. Расизмът и дискриминацията трябва да бъдат изхвърлени от футбола веднъж завинаги. Подкрепяме искането на Футболната асоциация за спешно разследване и тежки санкции. Ще пишем до УЕФА с искане това да се извърши бързо\", допълни говорителят на Борис Джонсън.\n\r\n ", "date": "2019.10.18", "title": "Бойко Борисов и Борис Джонсън осъдиха расизма"}
{"url": "https://www.dnes.bg/index/2019/10/18/agitaciia-no-ne-s-plakati-a-s-nasyshtniia-chelen-opit-ot-karnobat.426558", "text": "Нестандартният начин за агитация използва и кандидат за кмет на Карнобат.\r\n\r\nЛикът на кандидат за кмет и за общински съветник в Карнобат се появи върху опаковката на бял хляб. Идеята предизвика разнопосочни реакции в социалните мрежи.\r\nБорещият се за място в Общинския съвет – Станчо Станков, разказа, че хрумването му било емоционално.\r\n\r\nТой избрал да превърне хляба в агитационен материал, защото производството на насъщния е негова професия.\r\n\r\n\"Всеки ден в хиляди домове влизам с това изделие, сядам на масата\", коментира той пред Нова тв.\r\n\r\nХлябът се продава в магазините в Карнобат. \r\n\r\nСпоред Станков обаче нетрадиционният начин на агитация почти не е направил впечатление на хората в града, но пък е прочел доста негативни епитети за себе си в социалните мрежи при това от хора, които дори не го познават.", "date": "2019.10.18", "title": "Агитация, но не с плакати, а с насъщния! Челен опит от Карнобат"}
{"url": "https://www.dnes.bg/stranata/2019/10/18/otkriha-trup-na-myj-sled-pojar-v-pazardjishko-selo.426555", "text": "Труп на мъж бе открит след гасенето на пожар в пазарджишкото село Звъничево, съобщават от пожарната в Пазарджик.\r\n\r\nОколо 14.30 часа в четвъртък е получено съобщение за пожар около вековен явор с диаметър около 4 метра и суха трева, намиращи се в землището на пазарджишкото село Звъничево.\r\n\r\nПожарът е ликвидиран от 2 екипа на РС ПБЗН – Пазарджик с 2 противопожарни автомобила и личен състав от 6 служители. \r\n\r\nПо време на пожарогасенето е открит труп на мъж в близост до дървото, чиято самоличност не е установена към момента. \r\n\r\nРаботата по изясняване на това как е тръгнал огънят продължава.", "date": "2019.10.18", "title": "Откриха труп на мъж след пожар в пазарджишко село"}
{"url": "https://www.dnes.bg/notifikacii/2019/10/18/grisho-pred-iubilei-pobeda-300-ili-zaguba-200.426557", "text": "Григор Димитров е изправен пред двоен \"юбилей\" през следващата седмица. Най-добрият ни тенисист може да постигне победа №300 или да допусне поражение №200 в професионалната си кариера на ниво АТР, пише \"Тема спорт\".\r\nНа турнира във Виена, който е с награден фонд от 2 296 490 евро, българинът със сигурност ще регистрира поне една от тези две коти.\n\r\nДо този развой се стигна, след като в сряда вечер 28-годишният хасковлия пропусна да вземе успех №300. Той поведе със сет на Сам Куери (№50) във втория кръг на надпреварата в Стокхолм (635 750 евро). За съжаление обаче 27-ият в света Димитров позволи да се стигне до обрат и в крайна сметка отпадна във втория кръг в шведската столица след 7:6(7), 3:6, 6:7(3).\n                \n                \n                \r\nТака Григор, който бе поставен под №2 в основната схема и почива на старта, пропусна в трети пореден турнир да регистрира юбилейната си победа. Преди това той отпадна рано на азиатското турне в Ченду и Пекин.\n\r\nРазвоя на събитията в Стокхолм означава, че в австрийската столица Димитров със сигурност ще запише поне един от двата юбилея, а може да регистрира дори три - победа №300, поражение №200 и общо 500 мача на професионално ниво. Това би се случило, ако хасковлията достигне до втория кръг във Виена.\n\r\nТой няма да бъде сред поставените 8, което означава, че още на старта може да срещне някой измежду Данийл Медведев (№4), Доминик Тийм (№5), Карен Хачанов (№8), Матео Беретини (№11), Гаел Монфис (№13), Диего Шварцман (№15), Феликс Оже-Алиасим (№17) и Гуидо Пея (№20).\n\r\nПрез миналата година Димитров дебютира в австрийската столица. Той бе поставен под №3, но отпадна от квалификанта Михаил Кукушкин още в първия кръг. Хасковлията тогава допусна цели 65 непредизвикани грешки, от които 11 двойни.\r\n", "date": "2019.10.18", "title": "Гришо пред юбилей: Победа №300 или загуба №200?"}
{"url": "https://www.dnes.bg/eu/2019/10/18/severna-makedoniia-bez-data-za-pregovori-za-es-shte-ima-vtori-opit.426519", "text": "Европейските лидери отказаха започване на преговори за членство в ЕС на Северна Македония и Албания като не успяха дори да се разберат за текст в заключенията от срещата си в Брюксел.\n\r\nСлед близо пет часа разговори те се разотидоха към 4 часа сутринта българско време. Премиерът на Финландия Анти Рине съобщи, че една държава е била изцяло против, две са искали само Северна Македония да получи покана за преговори, а всички останали са били и за двете кандидатки. Той добави, че лидерите ще се върнат към поканите днес, когато срещата на върха продължава.\n\n\n По-рано холандския премиер Марк Рюте заяви, че страната му е категорично срещу преговори с Тирана заради съмнения за спазването на върховенството на закона и разделението на властите. На подобно мнение е и Дания. \n                    \n                    \n                \n                \n                \n                \r\nФренският президент Еманюел Макрон обяви още в сряда, че първо трябва да се промени процедурата за прием на нови членове, преди да се канят кандидати.\n\r\nЗатова пък лидерите на ЕС заклеймиха военната операция, започната от президента Реджеп Ердоган в северна Сирия и поискаха той незабавно да си изтегли войските. Според тях турските действия “предизвикват неприемливо човешко страдание, подкопават резултатите от битката срещу “Ислямска държава” и застрашават тежко европейската сигурност”. Решението им дойде часове, след като американският вицепрезидент Майк Спенс договори 5-дневно примирие с Ердоган, за да се даде възможност на сирийските кюрди да се изтеглят от района на бойните действия.\n\r\nДнес срещата на върха продължава с обсъждане на бюджета на ЕС за 2021-2027 г и на европейската политика за борба с промените в климата. ", "date": "2019.10.18", "title": "Северна Македония без дата за преговори за ЕС, ще има втори опит"}
{"url": "https://www.dnes.bg/index/2019/10/18/bdj-prodava-legendarniia-si-mercedes-chochone-za-nad-60-000-lv.426520", "text": "Легендарният Mercedes \"Чочоне\", което \"Холдинг БДЖ\" обяви на търг и иска да получи за него пон 63 197 лева, е придобито от бившото държавно предприятие \"Стомана\" АД - Перник в началото на новото хилядолетие. За да може да си вземе поне част от дължимото по дълг, железницата е прибрала лимузината, но е загубила над милион лева неразплатени борчове, пише \"Монитор\". \n\r\nАвтомобили от тази серия бяха известни като част от автопарка на някои от най-емблематичните подземни босове у нас от 90-години на миналия век. Машината \"отлежава\" в гараж със спаднали гуми и без акумулатор вече две години. По думите на служителите на БДЖ е поддържана с оригинални части. Произведена през 1995 г., тя е влязла в активите на жп дружеството през 2000 г., спомнят си железничарите.\n                \n                \n                \r\nВ талона колата е отбелязано, че е тунингована модификация AMG. Двигателят с близо 330 к.с. е с пробег от малко над 228 000 км, повечето от които са направени в първите години след производството му. Шофьорите на железниците рядко са го изкарвали по пътищата, защото харчи 24 литра на 100 км. Ползвана е от някогашен финансов директор на превозвача.\n\r\nКолата има проблем с паленето заради повреден датчик на коляновия вал. Ръждата не я пожалила, но интериорът напомня, че произведената в едва няколко стотици бройки кола е със славата на легенда сред \r\nавтоманиаците.\n\r\nВ БДЖ още помнят историята с друга лимузина, закупена за нуждите на ръководството на железниците. През 2006 г. превозвачът придобива луксозното возило Volkswagen Phaeton, пълно с всевъзможни екстри, за 150 000 лева. \n\r\nКолата тогава беше взета на лизинг с месечната вноска е 15 000 лева. За лукса тогава шефовете на БДЖ бяха глобени с две месечни заплати.\n\r\n ", "date": "2019.10.18", "title": "БДЖ продава легендарния си Mercedes \"Чочоне\" за над 60 000 лв."}
{"url": "https://www.dnes.bg/business/2019/10/18/918-mln-lv-specheliha-bankite-samo-za-polovin-godina.426521", "text": "Печалбата на банковата система за първите шест месеца на годината възлезе на 918 млн. лв., с 14.6 на сто (117 млн. лв.) повече спрямо отчетената към 30 юни 2018 г. Показателят за възвръщаемост на активите (ROA) бе 1.69 процента, а на възвръщаемостта на собствения капитал (ROE) - 12.98 процента. Това пише в тримесечното издание на БНБ \"Банките в България\", публикувано на Интернет страницата на Централната банка.\n\r\nАктивите на банковата система са достигнали 108.6 млрд. лв. в края на юни, като се увеличават с 0.3 на сто (332 млн. лв.) през второто тримесечие на годината. Делът в активите на петте най-големи банки в края на юни е бил 59.9 процента. В общите активи на банковата система към края на юни делът на дъщерните банки от ЕС е бил 72.2 на сто, а на клонове от ЕС - 2.9 на сто. Пазарният дял на банките с местен акционерен капитал се е запазил (21.5 на сто). Делът на клоновете на банки извън ЕС (0.1 на сто) също не се променя, а този на банките извън ЕС е бил 3.2 на сто. \n                    \n                    \n                \n                \n                \n                \r\nБрутният кредитен портфейл (в който не се включват кредитите и авансите за секторите \"централни банки\" и \"кредитни институции\") в края на второто тримесечие на 2019 г. е достигнал 63.1 млрд. лв., като се е увеличил с 1.4 млрд. лв. (2.2 на сто) през тримесечието. Най-голямо увеличение в абсолютен размер са имали кредитите за домакинства (с 568 млн. лв.) и за нефинансови предприятия (с 496 млн. лв.). \n\r\nВъв валутната структура се е повишил делът на кредитите и авансите в левове до 56.1 на сто (при 55.5 на сто три месеца по-рано), а делът на кредитите, деноминирани в евро, се е понижил (от 38.7 на сто до 38.1 на сто). През второто тримесечие делът на кредитите и авансите в други валути се е запазил на 5.8 на сто.\n\r\nПрез второто тримесечие на 2019 г. депозитите в банковата система са нараснали с 316 млн. лв. (0.3 на сто) и са достигнали 91.8 млрд. лв. в края на юни. През периода април - юни са намалели депозитите на сектори \"държавно управление\" (със 132 млн. лв., 4.8 на сто), \"кредитни институции\" (с 241 млн. лв., 4.3 на сто) и \"нефинансови предприятия\" (със 107 млн. лв., 0.4 на сто). Увеличили са се привлечените средства от други финансови предприятия (със 152 млн. лв., 4.3 на сто ) и от домакинствата (с 644 млн. лв., 1.2 на сто). \n\r\nЛиквидната позиция на банковия сектор е стабилна, като съотношението на ликвидните активи е значително над стойността на регулаторното изискване от 100 процента, информират от БНБ. Независимо от това кредитните институции трябва да продължат да управляват внимателно ликвидните си потоци предвид значителния дял на овърнайт депозитите в привлечените средства и произтичащото от това задълбочаване на различията в матуритетната структура на активите и пасивите, посочват от Централната банка. \n\r\nВ качеството на активите през периода април - юни продължава тенденцията към намаляване на размера и на дела на брутните необслужвани кредити и аванси. През периода са били извършени отписвания на вземания за сметка на провизии и са продължили продажбите на кредити. Брутните необслужвани кредити и аванси са намалели с 233 млн. лв. (3.5 на сто) до 6.5 млрд. лв. в края на юни. В края на юни делът на брутните необслужвани кредити и аванси в общите кредити и аванси възлезе на 7.2 на сто от общия им размер (7.4 на сто в края на март 2019 г.), информира БНБ.", "date": "2019.10.18", "title": "918 млн. лв. спечелиха банките само за половин година"}
{"url": "https://www.dnes.bg/usa/2019/10/18/sasht-nalagat-mita-na-evropeiski-stoki-za-7-5-miliarda.426522", "text": "Съединените щати въвеждат от днес, 18 октомври, мита на редица стоки от Европейския съюз по силата на решение на администрацията на президента Доналд Тръмп, информираха световните агенции, цитирани от БТА.\r\n\r\nТова стана, след като по-рано в началото на месеца Световната търговска организация (СТО) разреши на САЩ да наложат наказателни мита върху стоки от ЕС за 7,5 милиарда долара заради незаконно отпуснати субсидии на Airbus. \r\n\r\nРешението е пореден етап от дългогодишния конфликт между европейския самолетостроител и американския му конкурент Boeing.\r\n\r\nСАЩ ще наложат мита от 10 процента за самолетите и от 25 процента за редица други стоки от Европейския съюз. \r\n\r\nСамолетните части обаче ще бъдат изключени от наказателните мерки, за да не пострада заводът на Еърбъс в американския щат Алабама и да не бъде оскъпено производството на Боинг, което включва европейски компоненти. \r\n\r\n ", "date": "2019.10.18", "title": "САЩ налагат мита на европейски стоки за $7,5 милиарда "}
{"url": "https://www.dnes.bg/obshtestvo/2019/10/18/sboguvame-se-s-velikiia-djaz-pianist-milcho-leviev.426523", "text": "Поклонението през легендарния композитор и джаз пианист Милчо Левиев ще се състои днес във фоайето на зала \"България“.\n\r\nТворецът почина на 12 октомври вечерта. \n\n\r\nСветовноизвестният български джаз музикант е роден 19 декември и тази година щеше да стане на 82. Левиев е композитор, аранжор, пианист, работил е през голяма част от живота си в Съединените щати.\n\r\nЗавършва Държавната консерватория през 1960 г. Негови професори са Панчо Владигеров и Андрей Стоянов. \n\r\nКариерата си започва в Пловдивския драматичен театър. Назначен е за диригент на Биг бенда на Българското национално радио от 1962 до 1966. От 1963 до 1968 г. работи като солист и диригент на Пловдивската и Софийската филхармония.\n                    \n                    \n                \n                \n                \n                \r\nПо идея на Радой Ралин създава групата \"Джаз Фокус'65\", с която гастролира в страната и чужбина до 1970 г. при голям успех. Едно от най-известните му произведения за този период е аранжиментът на песента на Пол Маккартни \"Вчера“ (Yesterday). Пише и филмова музика, както и симфонии и камерна музика.\n\r\nПрез 1970 г. по покана на Дон Елис напуска България и заминава за Лос Анджелис. Остава с него до 1977 г. В началото на 1980 г. се завръща за кратко в страната и изнася поредица от концерти. Бил е на многобройни турнета из Европа и САЩ. Преподава в Южнокалифорнийския университет (University of Southern California) и води майсторски клас в Нов български университет.\n\r\nПрез последните години живееше в Солун.", "date": "2019.10.18", "title": "Сбогуваме се с великия джаз пианист Милчо Левиев "}
{"url": "https://www.dnes.bg/blizak-iztok/2019/10/18/operaciiata-v-siriia-ne-bila-prekratena-a-vremenno-spriana.426524", "text": "След преминалата в напрегната атмосфера срещу между турския президент Реджеп Тайип Ердоган и вицепремиера на САЩ Майк Пенс, посветена на операцията на турската армия в Северна Сирия, стана известно, че страните са постигнали споразумение в 13 точки, съобщи БТА.\n\r\nПрекратяване на турската военна операцията в Северна Сирия срещу прекратяване на по-нататъшните санкции на Сащ срещу Турция е основната формула, по която страните са се договорили. \n\n\r\n\"Съединените щати разбират основателните безпокойства на Турция за сигурността на южната й граница\", се казва в съвместното съобщение.\n\r\nВ изявление, което Майк Пенс направи в американското посолство в Анкара, той посочи: \"САЩ и Турция се споразумяха за прекратяване на огъня в Сирия. Кюрдските сили ще се оттеглят в рамките на 120 часа. Президентът Тръмп е признателен на президента Ердоган\", каза той.\n                    \n                    \n                \n                \n                \n                \r\nСпоред турските източници обаче не става дума за прекратяване на военната операция, а само за временно спиране на сраженията.\n\r\n\"Ще дадем отсрочка в разстояние на 120 часа (пет дни) на военната операция \"Извор на мира\", за да се изтеглят кюрдските сили. Това не означава спиране на огъня, а само временно спиране на военните действия. Операцията \"Извор на мира\" ще приключи едва когато всички терористични сили се изтеглят от района, заяви турският външен министър Мевлют Чавушоглу. \n\r\nТурските медии разпространиха изявлението на американския президент Тръмп, в което се казва: \"Чудесни новини от Турция. Пенс и Помпейо ще дадат пресконференция. Благодаря Ердоган. Ще се спаси животът на милиони \". \n\r\nВ договореното споразумение, което се състои от 13 точки, се посочва,че \"Турция и Съединените щати са препотвърдили близките си отношения като членки на НАТО. Договорена е по-тясна координация на базата на общите интереси. Двете страни ще поддържат подхода \"един за всички, всички за един\" по отношение на техните ангажименти към територията на НАТО, защитата на населението срещу всякакви заплахи, спазването на правата на човека, на религиозните и етническите общности. Страните ще продължат съвместната борба в североизточната част на Сирия срещу \"Ислямска държава\", като по подходящ начин ще бъде извършено настаняването на разселените лица в центровете за задържане в районите, контролирани по-рано от ИД. Турската страна се ангажира да гарантира устойчивостта и сигурността на всички жители, на инфраструктурата в контролираната от турските сили зона за сигурност.\n\r\nПодчертава се общата позиция за запазване на териториалната цялост на Сирия, както и за ръководения от ООН процес за слагане край на конфликта в Сирия в съответствие с резолюция 2254 на Съвета за сигурност на ООН.\r\nПредвижда се изземването на тежките оръжия от кюрдските сили и създаване на зона за сигурност от гледна точка на националната сигурност на Турция. Зоната за сигурност ще бъде под контрола на турските въоръжени сили, ще се засили и координацията между двете страни по този въпрос.Турската страна ще прекрати напълно операцията \"Извор на мира\" след оттеглянето на кюрдските сили. ", "date": "2019.10.18", "title": "Операцията в Сирия не била прекратена, а временно спряна"}
{"url": "https://www.dnes.bg/index/2019/10/18/receptata-dnes-fritata-s-gybi-po-italianski.426430", "text": " :\r\n2 супени лъжици зехтин\r\n1 скилидка чесън, обелена\r\n250 г аспержи, обелени и нарязани\r\n250 г гъби, нарязани\r\nсол и черен пипер на вкус\r\n1/3 чаша сухо бяло вино\r\n4 яйца\r\n1/3 чаша прясно мляко\r\n3 супени лъжици настърган пармезан\r\n1 супена лъжица пресен магданоз, нарязан\r\n \r\n:\r\n \r\nЗагрейте фурната на 180 градуса. В дълбок тиган, подходящ за печене и на фурна, загрейте зехтина. В него запържете чесъна за около 1-2 минути. Добавете аспержите и гъбите. Гответе още 5 минути, докато омекнат. Овкусете със сол и пипер. Добавете и виното. Извадете чесъна.\r\n \r\nРазбийте яйцата, млякото, 2 лъжици пармезан, магданоза, сол, черен пипер в купа. Добавете в тигана и разбъркайте внимателно. Пържете, докато яйцата се стегнат леко или 3 минути. Поръсете с остатъка от пармезана и преместете във фурната. Печете фритатата за около 20 минути или до получаване на златиста коричка.\r\n \r\n\r\n \r\n ", "date": "2019.10.18", "title": "Рецептата Dnes: Фритата с гъби по италиански"}
{"url": "https://www.dnes.bg/notifikacii/2019/10/18/trus-ot-5-7-razliulia-aliaska.426525", "text": "Земетресение с магнитуд от 5,7 беше регистрирано днес на територията на американския щат Аляска, съобщи Геологическата служба на САЩ, цитирана от ТАСС.\r\nЕпицентърът е бил на дълбочина 34 километра и на 475 километра северозападно от град Феърбанкс, с население от 32 000 души.\r\nДо момента няма данни за пострадали и разрушения.", "date": "2019.10.18", "title": "Трус от 5.7 разлюля Аляска"}
{"url": "https://www.dnes.bg/usa/2019/10/18/zakrivat-pechalno-izvestniiat-zatvor-raikyrs-do-2026-g.426526", "text": "Градските власти на Ню Йорк одобриха вчера план, предвиждащ до 2026 г. затворът на остров Райкърс - един от най-големите затвори в САЩ, да бъде закрит, предаде Асошиейтед прес.\n\r\nСпоред плана големият затворнически комплекс ще бъде заменен с четири малки места за лишаване от свобода, разположени по-близо до основните съдебни сгради в кварталите Манхатън, Бруклин, Бронкс и Куинс.\n\r\nПредседателят на градския съвет, демократът Кори Джонсън, заяви, че Райкърс е станал синоним на бруталност и жестокост и е време веднъж завинаги да бъде затворен.\n\r\nКметът на Ню Йорк Бил де Блазио и други демократи подкрепят плана на стойност 8 милиарда долара, отчасти защото в период на намаляваща престъпност огромните затвори са част от проблема за обществената сигурност, а не от неговото решение.\n                    \n                    \n                \n                \n                \n                \r\nОпоненти на плана казаха, че не желаят градът да строи нови затвори.\n\r\nРайкърс е комплекс от 10 корпуса на остров между Куинс и Бронкс, където са въдворявани главно подсъдими, очакващи началото на делото им. Броят на затворническия персонал е около 9000 души, а годишният бюджет надхвърля 860 милиарда долара, пише БТА.\n\r\nБроят на лицата, изпращани всекидневно в Райкърс, е спаднал драстично от 1991 г. насам. През последните години на остров Райкърс обикновено са били задържани средно по 10 000 души.\n\r\nЗа много дребни престъпления вече се налагат административни наказания, а извършителите не подлежат на предварителен арест.\n\r\n ", "date": "2019.10.18", "title": " Закриват печално известният затвор Райкърс до 2026 г."}
{"url": "https://www.dnes.bg/notifikacii/2019/10/18/izpylkomyt-se-sybira-koi-shte-nasledi-bobi-mihailov.426529", "text": "Оставката на Борислав Михайлов ще бъде гледана на заседание на Изпълкома на Българския футболен съюз днес.\r\nАко приеме оставката на Михайлов, което вероятно ще стане, изпълнителният комитет трябва да избере негов заместник. По устава на БФС правомощията на президент би трябвало да се изпълняват от първия вицепрезидент, който е Йордан Лечков. Той е и единственият от заместниците на Михайлов, който е категорично против неговата оставка. \n\n\n\nЛечков обаче няма да може да поеме временно функциите на Михайлов, защото в момента е кандидат за кмет на Сливен. Така възможностите за временен президент остават Михаил Касабов и Атанас Фурнаджиев. \n                \n                \n                \r\nПоследният вчера също подаде оставка, като в официално изявлението до медиите той призова за свикване на извънреден изборен конгрес през февруари догодина. Последният заместник в БФС - Михаил Касабов, обяви, че ако бъде избран ще поеме функциите само и единствено за да насрочи извънреден конгрес на съюза, след което също ще подаде оставка.\n\r\nДо кризата в управлението на БФС се стигна, след като първо спортният министър Красен Кралев, а след това и премиерът Борисов обявиха, че няма да работят с организацията, докато тя се ръководи от Борислав Михайлов. \n\r\nПоводът за скъсването на отношенията стана тежката загуба от Англия в евроквалификация в понеделник и расистките прояви по трибуните, които ще доведат до сериозно наказание за България от УЕФА.", "date": "2019.10.18", "title": "Изпълкомът се събира: Кой ще наследи Боби Михайлов?"}
{"url": "https://www.dnes.bg/world/2019/10/18/donald-tusk-topkata-sega-e-v-britanskiia-parlament.426534", "text": "Европейският съвет одобри единодушно новата сделка за излизането на Великобритания от ЕС, която беше постигната между Европейската комисия и британското правителство.\n\r\n\"Вчерашната сделка ще позволи да бъде избегнат хаосът и конфронтацията в бъдещите отношения между ЕС и Обединеното кралство\", заяви председателят на Европейския съвет Доналд Туск.\n\n\n\nТой обясни, че тя е станала възможна, след като британският премиер Борис Джонсън се е съгласил митническите проверки на вноса в Северна Ирландия се правят на нейните пристанища вместо във вътрешността, което позволява да не се прави граница между Ирландия и Северна Ирландия.\n                    \n                    \n                \n                \n                \n                \r\nПредседателят на Европейската комисия Жан-Клод Юнкер посочи, че сделката защитава правата на гражданите, които ще могат да продължат да живеят, както досега, на получателите на европейски средства, гарантира преходен период поне до края на 2020 г, както и мира и стабилността на остров Ирландия.\n\r\n\"За Обединеното кралство винаги ще има място на масата\", заяви ирландският премиер Лео Варадкар, според когото споразумението ще запази свободната зона за пътуване на остров Ирландия и ще позволи общото развитие на икономиката между двете му части.\n\r\nСлед одобрението на споразумението за оттеглянето на Великобритания, то ще трябва да бъде ратифицирано от британския парламент в събота, а след това и от Европейския - преди края на месеца, за да може да влезе в сила от 1 ноември. От тогава ще действа преходен период, в който Великобритания ще продължи да прилага европейското законодателство поне до края на 2020 г с възможност за удължаване до 2022 г. През това време Брюксел и Лондон ще преговарят за търговско споразумение, което по думите на главния преговарящ за Brexit на ЕС Мишел Гарние ще позволи търговия без мита и квоти.", "date": "2019.10.18", "title": "Доналд Туск: Топката сега е в британския парламент"}
{"url": "https://www.dnes.bg/video-prognoza/2019/10/18/zlatnata-i-slyncheva-esen-ostava-gradusite-visoki.426532", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСлънчевото и топло време продължава да ни радва. Максималните температури през днешния ден ще бъдат между 22° и 27°, в София – около 24°. Минималните - предимно между 6° и 11°. Сутринта на места в низините, котловините и около водните басейни ще има мъгла или ниска слоеста облачност, .\n\r\nАтмосферното налягане ще се задържи близко до средното за месеца. \n\r\nВ сутрешните часове по Черноморието видимостта ще бъде намалена. През деня ще е предимно слънчево и почти тихо. Максималните температури там ще са между 19° и 22°. Вълнението на морето - 1 -2 бала. Температурата на морската вода е 20° - 21°.\n                \n                \n                \r\nВ планините ще е предимно слънчево. Ще духа умерен вятър от юг-югозапад. Максималната температура на височина 1200 метра ще е около 17°, на 2000 метра - около 12°. \n\r\nПрез почивните дни и в понеделник промяна времето не се очаква. Ще остане топло за периода, в повечето райони - и предимно слънчево, на места в низините в източната половина от страната и по поречието на Дунав, в часовете преди обяд ще има ниска облачност или мъгла. Преобладаващите максимални температури ще са между 21° и 26°, а минималните - между 7° и 12°.", "date": "2019.10.18", "title": "Златната и слънчева есен остава, градусите - високи"}
{"url": "https://www.dnes.bg/world/2019/10/18/obshta-stachka-protesti-i-sblysyci-v-kataluniia.426533", "text": "Мирна демонстрация на привърженици на независимостта на испанската област Каталуния снощи отново прерасна в безредици, предаде ТАСС.\n\r\nРадикални активисти блокираха улици и подпалваха отпадъци в улични контейнери.\n\r\nБезредиците миналата вечер се съсредоточиха в района на метростанция \"Диагонал\". Чуваха се гърмежи на бомбички, полицейски сирени, а във въздуха имаше мирис на изгоряло. Няколко души подпалиха инвентар на заведение на открито и препречиха с него пешеходната зона, а после се снимаха пред пламъците.\n\n\r\nДемонстрантите не пропускаха екипи на противопожарната служба, на които се налагаше да разчистват горящ боклук, за да преминат.\n                    \n                    \n                \n                \n                \n                \r\nСнощи органите на реда използваха сила в центъра на Барселона в опита си да предотвратят сблъсъци между привърженици на независимостта и крайнодесни радикали, които се обявяват за единство на Испания.\n\r\nПо-рано вчера участници в протестна акция замеряха журналисти с гумени топки. Журналистите, с фотоапарати, преносими компютри и камери, облечени с яркооранжеви жилетки, се намираха на триметрова трибуна, откъдето отразяваха събитието. Демонстрантите скандираха обидни лозунги срещу журналистите и ги наричаха манипулатори.\n\r\nОт понеделник в Каталуния се провеждат различни протестни акции, след като Върховният съд на Испания обяви тежки присъди срещу каталунски политици, борещи се за отцепване, заради ролята им за организиране на референдума за независимост.\n\r\nЗа днес в Каталуния е насрочена обща стачка.\r\n ", "date": "2019.10.18", "title": "Обща стачка, протести и сблъсъци в Каталуния"}
{"url": "https://www.dnes.bg/stranata/2019/10/18/bezobrazie-zabraviha-jena-6-chasa-v-skenera-v-bolnicata-v-pavlikeni.426536", "text": "70-годишна жена беше забравена 6 часа в скенера в болницата в Павликени. Инцидентът е от края на септември.\n\r\nАсенка Христова била приета в лечебното заведение заради белодробно заболяване. Постъпила в болницата за изследвания. \n\r\n\"В 13:30 тя отива на скенер и от тогава до 19 вечерта никой не я вижда и търси\", обяснява пред Нова тв дъщерята на Асенка. \n\r\nТя случайно разбира, че в продължение на часове никой не е виждал и потърсил майка й. \n\r\nЛекарите също недоумявали къде би могла да бъде жената. Според медиците жената се е уплашила от поставената й диагноза и затова е избягала от болницата. \n\r\nТогава и роднините, и лекарите, подават сигнал в МВР. Започва акция по издирването на Асенка. \n                    \n                    \n                \n                \n                \n                \r\nДъщеря й и съпругът й тръгнали да търсят Асенка при приятели, роднини и близки. Стигнали дори до гробището. \n\r\nСлед няколко часа тя била открита - вързана за скенера и заключена в стаята за изследвания. \n\r\nАсенка вече се лекува в София. Близките й са настояли в епикризата да бъде записано, че тя напуска болницата, именно защото е била забравена в продължение на часове в скенера. \n\r\nВ болницата все още се разследва какво се е случило. \n\r\nПроверката показала, че дежурният лаборант била Камелия Кръстева. Тя щяла да бъде наказана, а Асенка Христова в момента се лекува в столична болница.\r\nБлизките на Асенка ще съдят болницата в Павликени.", "date": "2019.10.18", "title": "Безобразие: Забравиха жена 6 часа в скенера в болницата в Павликени"}
{"url": "https://www.dnes.bg/obshtestvo/2019/10/18/s-podpiska-sreshtu-jestokostta-kym-bezdomnite-jivotni.426537", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОрганизация се обедини в помощ на бездомните животни. \"М&M\" събира подписка заради зачестилите случаи на жестокост и отравяния, жертва на които стават както домашни любимци, така и бездомни животни в столицата и други места в страната. \r\n\r\n\"Зверствата през 2019 година са доста голям брой, никоя институция не го прие серизоно\", каза за \"България сутрин\" Мартин Янчев от организацията.  \r\n\r\nТой припомни за случаи в Борисова градина, при които преди време бяха изтровени катерици.\r\n\r\n\"Умишлени са тези деяния\", . \r\n\r\n\"И домашни, и улични животни стават жертви на такива случаи. Очаваме да съберем подписи и да сме полезни\", заяви още Янчев. ", "date": "2019.10.18", "title": "С подписка срещу жестокостта към бездомните животни "}
{"url": "https://www.dnes.bg/rusia/2019/10/18/milosyrdie-ruski-sait-pecheli-pari-na-gyrba-na-bolno-bylgarche.426530", "text": "Руски сайт злоупотребява с болестта на 5-годишно българче. За скандалния случай разказват потърпевшите родители, които твърдят, че сайтът за благотворителност е откраднал снимките на болната им дъщеря и набира средства от хора по цял свят.\r\nРодителите обясняват, че представената в сайта история е  абсолютно фалшифицирана, а всички, които са превели пари, са били подведени. Сумите отивали по сметки на руски гражданин, а не в семейството на болното дете от България.\n\r\nЗа измамата семейството от Асеновград разбрало преди два дни от своя близка. Тя видяла снимките на болното дете, но самоличността му била променена. Там Ева Чолакова е представена с руско име.\n\r\n\"Предоставили са снимки на нашето дете под името Маша Кузловска. Всичко е фалшифицирано - документите, личните данни и експертизите\", каза бащата Евелин Чолаков.\n                    \n                    \n                \n                \n                \n                \r\nВ съобщението на руския сайт е споменато, че детето, което се нуждае от средства, в момента се лекува в Южна Корея. 5-годишната Ева обаче е с родителите си в Германия. Тя е в немска клиника, където й е направена трансплантация на стволови клетки.\n\r\n\"Аз съм шокирана! Как може някой така да злоупотребява със снимките на нашето дете? Това е пълен ужас”, заяви Емилия Чолакова, майка на момичето пред Нова тв.\r\nЕвелин Цолаков обяснява, че в България има и в момента продължава благотворителна кампания за набиране на средства за лечението на Ева, но всички снимки от българския сайт са копирани в руския.\n\r\nРодителите многократно опитвали да се свържат с руския сайт \"Милосърдие\", регистриран в Екатеринбург, но ударили на камък. Техни близки също не успели, тъй като сайтът за България вече е блокиран, а на телефона в Русия никой не отговаря. Потърпевшите ще сезират полицията.\n\r\n\"Ще направим всичко възможно да сигнализираме властите да се задействат и да открият откъде идват тези измами\", категорична е Емилия.\n\r\nСметката е на името на руски гражданин и до момента в нея са събрани над 2,1 млн. рубли. \"Искам да призова всички хора да не внасят пари по тези сметки, защото е измама и да не се доверяват на това, което пише там\", апелира бащата.\n\r\nСъстоянието на малката Ева, която е с диагноза Сарком на Юнинг се подобрява и лекарите в Германия дават надежда.\n\r\n\"Ева е добре. Премина курс лъчетерапия. В момента предстоят пълни изследвания на състоянието ѝ, за да се види как ще продължи лечението\", сподели бащата.\n\r\nВ родния ѝ Асеновград продължава кампанията за набирането на средства за лечението. Нужни са още около 50 000 лева.", "date": "2019.10.18", "title": "\"Милосърдие\"? Руски сайт печели пари на гърба на болно българче"}
{"url": "https://www.dnes.bg/usa/2019/10/18/kaliforniia-vyvejda-sistema-za-ranno-preduprejdenie-za-trusove.426564", "text": "Калифорния лансира първата в страната система за ранно предупреждение за земетресение, която открива сеизмични вълни и предупреждава жителите чрез приложение за мобилни телефони, преди Земята да е започнала да се тресе, предаде Ройтерс.\n\n\r\nГубернаторът на Калифорния Гавин Нюсъм, който призова жителите на щата да свалят приложението MyShake на годишнината от опустошителното земетресение в Лома Приета на 17 октомври 1989 г., увери, че системата е по-усъвършенствана в сравнение с използваните в Мексико и Япония, пише БТА. \n\r\n\"Цената на достъпа до живота се отъждествява с подготовката\", каза той на пресконференция в Окланд, хвърляйки поглед към новия мост, който замени срутения при земетресението в Лома Приета, отнело живота на над 60 души в района на залива на Сан Франциско.\n                    \n                    \n                \n                \n                \n                \r\nСистемата, която ползва стотици сеизмични сензори, за да открие сеизмични Р-вълни, може да осигури на жителите 20 секунди, преди да започне земетресението. Това време може да се използва, за да се изключат газови инсталации или да се отворят вратите на асансьори.\n\r\nСеизмичните Р-вълни, които минават през вътрешността на Земята, идват преди повърхностните вълни и са с по-голяма честота по време на труса. Редица животни могат да почувстват Р-вълните, отбелязаха от Американското геоложко дружество.", "date": "2019.10.18", "title": "Калифорния въвежда система за ранно предупреждение за трусове"}
{"url": "https://www.dnes.bg/obshtestvo/2019/10/18/trafik-bylgarcheta-prodavat-cigari-droga-i-seks-v-solun.426565", "text": "Българчета са принуждавани със заплахи да продават цигари и наркотици в Солун. Има случаи и на сексуална експлоатация.\r\nСтряскащите данни са обявени от гръцка неправителствена организация в Европейския ден за борба с трафика на хора, предаде БНР.\n\r\nКонтактната група на организацията е регистрирала 50% увеличение на бездомните деца в Солун, подложени на експлоатация.\r\nСъобщава се за 137 деца от България и Албания, предимно момичета, които са принудени да продават нелегално цигари, наркотици или са подлагани на сексуална експлоатация.\r\nПсихолози, разговаряли с децата, съобщават, че малолетните се страхуват да посочат имената на тези, които ги принуждават със заплахи.\n                    \n                    \n                \n                \n                \n                \r\nСамо за първите девет месеца на годината са регистрирани 750 бездомни деца, предимно малолетни мигранти, които работят по 15 часа на ден и получават единствено храна.\n\r\nОрганизацията, която се намира в Солун, често оказва помощ и на малтретирани жени. Сред тях също има българки с малки деца. Настаняват ги в защитени места и им оказват необходимата помощ.\n\r\nЗа случаите на детска експлоатация са информирани властите и Агенцията за закрила на децата.", "date": "2019.10.18", "title": "Трафик: Българчета продават цигари, дрога и секс в Солун"}
{"url": "https://www.dnes.bg/akoshtete-vqrvaite/2019/10/18/parijkiiat-zoopark-shokira-imame-jivotno-sys-720-pola.426539", "text": "Същество със 720 пола стана сензация в Париж. Многоглавата слуз е жълта на цвят разновидност на слузестата плесен. Прилича на гъба, но се държи като животно, разказва NOVA.\n\n\r\n\r\nЖивият организъм няма уста, стомах или очи, но притежава способността да открива и преработва храна. Създанието може да пълзи със скорост до 4 см/ч.\r\n\r\nТо няма мозък, но може да решава различни задачи. Ако бъде разрязано наполовина, може да съедини отново двете си части. „Многоглавата слуз” може да бъде видяна от посетителите на парижкия зоопарк.", "date": "2019.10.18", "title": "Парижкият зоопарк шокира: Имаме \"животно\" със 720 пола! "}
{"url": "https://www.dnes.bg/notifikacii/2019/10/18/sreshta-s-momiche-no-ograbiha-merakliia-v-burgaski-hotel.426541", "text": "21-годишен мъж е задържан за грабеж чрез използвана примамка в Бургас, съобщиха от полицията в морския град.\n\r\nНа 17 октомври около 11.47 ч. в Пето Районно управление – Бургас е получено съобщение за това, че от 34-годишен айтозлия след заплаха с метален бокс е ограбена сумата от 100 лв. \n\r\nУстановено е, че айтозлията пристигнал в Бургас 2 часа по-рано за среща с момиче от сайт за запознанства. Двамата се уговорили да се срещнат пред хотел. \n\r\nСлед като се качили в хотелската стая, влязъл непознат мъж, който след заплаха с метален бокс, ограбил сумата от 100 лв. \n\r\nВ резултат на бързите полицейски действия е установен извършителят на деянието – това е 21 годишен криминално проявен помориец. Установено е и 17 годишното момиче, което било \"примамка\" за айтозлията. \n                \n                \n                \r\nПо време на задържането си нападателят е оказал съпротива и изхвърлил на земята метален бокс и полиетиленов плик с жълто кристалообразно вещество (метамфетамин). \n\r\nРаботата по случая продължава от служители на Пето Районно управление – Бургас.", "date": "2019.10.18", "title": "Среща с момиче, но... Ограбиха мераклия в бургаски хотел"}
{"url": "https://www.dnes.bg/obshtestvo/2019/10/18/koi-be-otlichen-za-uspeshen-mlad-lekar-na-godinata.426571", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНаградите \"Лекар на годината 2019\" бяха връчени за 16-та поредна година.\n\r\nМедици бяха отличени и в категориите \"Принос за развитие и прилагане на иновативна медицина и уникални техники\"; \"Дългогодишна дейност в областта на медицината и активен принос в развитието на специалност; \"Принос за развитие и утвърждаване авторитета на съсловната организация\"; \"Ти си нашето бъдеще\". \n\n\r\nТази година една от наградите е посветена на инициативата \"Добрата дума лекува\", която е част от националната кампания срещу насилието над медици #ПребориГнева. \n                    \n                    \n                \n                \n                \n                \r\n\"Беше приятна изненада, щастлив съм. В Горна Оряховица работя в добри условия, с добра апаратура и имам възможност за развитие\", каза в \"България сутрин\" отличеният в категория \"Ти си нашето бъдеще\" д-р Илко Костурков, който е гастроентеролог.\n\r\nПо думите му у нас има условия за работа на младите лекари, но нивото е по-различно все пак от това в София. Малко са общинските болници, които предлагали идеални условия за развитие.\n\r\n\"Моята идея винаги е била да уча медицина и да помагам на хората. Имали сме редица случаи с пациенти, които са били обречени, но сме се справяли. Нивото при младите лекари у нас е много добро, но трябва да се полагат повече усилия за развитието им\", \n\r\nНаградата \"Лекар на годината 2019\" спечели проф. Пламен Георгиев Панайотов - началник на Клиниката по кардиохирургия в Университетската болница \"Св. Марина\" във Варна.", "date": "2019.10.18", "title": "Кой бе отличен за успешен млад лекар на годината? "}
{"url": "https://www.dnes.bg/stranata/2019/10/18/mlad-myj-zagina-na-pytia-udari-se-v-bager.426573", "text": "Мъж на 23 години е загинал при пътно произшествие в дупнишкото село Самораново, съобщиха от полицията в Кюстендил. \r\n\r\nИнцидентът е станал на пътя между селата Ресилово и Самораново.\r\n\r\nМладият мъж управлявал лек автомобил \"Форд\" и се ударил в движещ се пред него трактор. След удара автомобилът навлязъл в насрещната лента и се блъснал в \"Хонда\". \r\n\r\nЖена на 41 години, пътуваща в хондата, е със счупен шиен прешлен, а 49-годишният водач на трактора е с комоцио.\r\n\r\nПо случая е започнало досъдебно производство.", "date": "2019.10.18", "title": "Млад мъж загина на пътя, удари се в багер"}
{"url": "https://www.dnes.bg/world/2019/10/18/v-syrbiia-moje-vdigat-zaplatite-na-medsestrite.426562", "text": "Медицинските сестри в Сърбия ще получат увеличение на заплатите с 15%.\r\nУвеличение на възнагражденията в държавния сектор на страната влиза в сила от 1 ноември, съобщава белградският вестник \"Блиц\", цитиран от БТА.\n\nТо е с различен процент, но най-голямо именно за специалистите по здравни грижи.\r\n\r\nСестрите със средно специално образование ще получават от 45 684 динара (приблизително 800 лв.) до 49 241 динара (861 лв.), а тези с висше – от 52 181 динара (913 лв.) до 55 592 динара (972 лв.). Заплатата варира според местоработата – здравен център, болнично отделение или Спешна помощ.\r\nУ нас професионалистите по здравни грижи протестират с искане за  минимална заплата за медсестра 900 лв. в общинска болница или 950 лв. – в  университетска.\r\nПротестите ще продължат до конкретни действия, които бъдат предприети от правителството и Министерството на здравеопазването.", "date": "2019.10.18", "title": "В Сърбия може! Вдигат заплатите на медсестрите"}
{"url": "https://www.dnes.bg/stranata/2019/10/18/18-godishnata-simona-racheva-stana-mis-sliven-2019.426546", "text": "\n18-годишната Симона Рачева беше избрана за Мис Сливен 2019. Церемонията се проведе снощи в зала „Сливен“. В състезанието участваха 10 момичета от града под сините камъни, съобщава БНР. \r\n\r\nТрета подгласничка на Мис Сливен стана 20-годишната Атанаска Маджарова. Втора подгласничка – 16-годишната Елинор Кирчева, а първа – 19-годишната Анджела Тонева. Тя грабна и лентата за лице на публиката, съобщиха от Община Сливен.\r\n\r\nЖурито на конкурса включваше победителки от конкурси за красота, известни дизайнери, журналисти и други. \r\n\r\nПобедителката Симона Рачева ще се бори за титлата Мис България, тъй като конкурсът в Сливен е част от голямата надпревара.", "date": "2019.10.18", "title": "18-годишната Симона Рачева стана Мис Сливен 2019 "}
{"url": "https://www.dnes.bg/muzika/2019/10/18/emanuil-ivanov-s-koncert-v-zala-bylgariia.426550", "text": "Националния филхармоничен хор отбелязва своята 75-та годишнина с концерт в зала “България” на 24 октомври. Само преди месец специалният гост на събитието Eмануил Иванов и присъдената му първа награда на международния конкурс \"Феручо Бузони\", се превърнаха в новина в българската преса.\r\nГолямото признание от едно от най-трудните и реномирани клавирни състезания по света идва в България за първи път в дългогодишната му история и нарежда името на Емануил Иванов в Залата на славата на победители в конкурса, сред които Марта Аргерих, Гарик Олсън, Лиля Зилберщайн, Борис Блох, Майкъл Понти, Арналдо Коен, Анна Кравченко и др.\r\nЕмануил Иванов е роден в Пазарджик, където е завършил Езиковата гимназия „Бертолд Брехт“, а пиано учи при Галина Даскалова. Няколко години работи под ръководството на проф. Атанас Куртев в София. Лауреат е на редица международни конкурси, като безспорно първата награда от „Бузони“ е най-голямото му завоевание.  В концерта на 24 октомври ще се насладим на виртуозното му изпълнение в “Концерт за пиано и оркестър” на Едвард Григ.\r\n                    \n                    \n                \n                \n                \n                От създаването си на 1 ноември 1944 г. до днес Националният филхармоничен хор \"Светослав Обретенов\" утвърждава името си на представителен изпълнителски състав. След 1981 се присъединява към състава на Софийската филхармония, като дотогава съществува самостоятелно като Българска хорова капела. Хорът осъществява изключително успешни гастроли из Европа, Америка и Азия. \r\nДирижиран е от изтъкнати музиканти като Херман Абендрот, Рикардо Мути, Курт Мазур, Мишел Пласон, Генадий Рождественски, Евгений Светланов и много други. Получава висока оценка за изключително богатата си изпълнителска и звукозаписна дейност в авторитетни фирми и радиа, важна заслуга за която има дългогодишният му главен диригент Георги Робев. След него диригенти на хора са Любка Пешева и Илия Михайлов.\r\nОт месец юни 2015, Славил Димитров е диригент на Националния филхармоничен хор, а от октомври 2018 е председател на Българския хоров съюз. В настоящия сезон 2019/2020, артистът отбелязва 25 години творческа дейност.\r\nПрез 75-годишната си история Националният филхармоничен хор \"Светослав Обретенов\" е носител на множество награди и признания, като най-актуалните са \"Кристална лира“ 2016 в категория \"Хорово изкуство\" и най-престижното звание \"Музикант на годината\" – 2016.\r\n“Стабат Матер”, “Аве Мария”, \"В името на Бог – Хвала!“, \"Възхвала на Дева Мария\"  са четирите сакрални пиеси на Верди, които ще изпълни Националния ни хор в юбилейния концерт. В програмата е включено и произведението “Феникс” на Александър Текелиев.\r\n ", "date": "2019.10.18", "title": "Емануил Иванов с концерт в зала \"България\""}
{"url": "https://www.dnes.bg/notifikacii/2019/10/18/oshte-petima-v-aresta-za-huliganstvo-tyrsiat-drugi-pet.426577", "text": "Още петима души са задържани тази сутрин за непристойни действия по време на футболната среща между националните отбори на България и Англия. Те са задържани в Първо РУ.\n\nПредстоят допълнителни действия за издирването и задържането и на други участници с подобно поведение.\r\nОбект на търсене и отвеждане в районното управление са още 5-ма, с което общият брой на установените до момента става 16, уточняват от МВР.\r\nОт началото на годината при провеждане на футболни срещи на територията на София са задържани общо 78 души.\r\nСпрямо 48 от тях са наложени принудителни административни мерки, като 31 са със забрана за посещение на спортни мероприятия за срок от 2 години и 1 000 лева глоба.\r\n                \n                \n                Деветима имат наложена забрана за 1 година и 1 000 лева глоба, 1 е с 2-годишна забрана и санкция от 60 часа общественополезен труд, 1 - с наложена забрана за посещение на спортни мероприятия за срок от 3 месеца.\r\nШестима от задържаните са оправдани от съда. Спрямо 29 са образувани бързи производства за притежание на наркотици, а спрямо 1 има образувано досъдебно производство за хулиганство.", "date": "2019.10.18", "title": "Още петима в ареста за хулиганство, търсят други пет"}
{"url": "https://www.dnes.bg/business/2019/10/18/investicionen-fond-napyt-da-kupi-vivacom-ocenkata-1-2-mlrd-evro.426576", "text": "United Group, кабелна компания, която е собственост на фондове за рисков капитал, е в ексклузивни преговори закупуване на Vivacom, най-голямата телекомуникационна компания на България, пише Financial Times, като се позовава на свои източници.\n\r\nКомпанията, която е собственост на BC Partners, е близо до сделка за Vivacom, която беше пусната в продажба през юли. Фирмата за изкупуване KKR също притежава миноритарен дял в United Group.\n\r\nОчаква се Vivacom да бъде оценена на около 1,2 млрд. евро въз основа на последните сделки в региона за телекомуникационни активи. Офертата на United е близо до тази цифра.\n\r\nСделката ще отбележи поредната стъпка от собствениците на United Group за разширяване на бизнеса чрез придобивания, след като компанията се съгласи да купи Tele2 Хърватия за 220 млн. евро през май.\n                    \n                    \n                \n                \n                \n                \r\nUnited Group обедини около 100 балкански компании, като повтори стратегията на Liberty Global, собственика на Virgin Media, когато започна да купува компании Западна Европа, като придоби недооценени активи в кабелното, мобилното и медийното пространство, за да изгради регионален специалист.\n\r\nПреговорите се водят въпреки правния спор за собствеността на Vivacom, в който руският бизнесмен Дмитрий Косарев оспорва условията по сделката от 2015 г., от която е изгубил средства. В момента телекомът се държи от живеещият в Лондон български предприемач Спас Русев и лондонското подразделение на руската банка VTB, които заедно поеха контрола над Vivacom през 2015 г. след сделка за преструктуриране на дълга.\n\r\nОсвен това FT обяснява, че не само \"Виваком\" ще смени собственика си за шести път от 2004 г. насам, но и че купувачът е представител на инвестиционни групи, които влагат средства в по-малки сделки, сливат няколко компании в сектора, за да създадат по-голяма и след това я продават или я предлагат на други инвеститори на борсата.\n\r\nСделка за над 1 млрд. евро ще означава голяма печалба за Русев и неговите партньори, които платиха 330 милиона евро за Vivacom навремето.\n\r\n\r\n ", "date": "2019.10.18", "title": "Инвестиционен фонд напът да купи Vivacom, оценката 1,2 млрд. евро "}
{"url": "https://www.dnes.bg/world/2019/10/18/karles-puchdemon-se-predade-na-vlastite-v-belgiia.426583", "text": "Намиращият се в изгнание в Белгия бивш каталунски премиер Карлес Пучдемон се предаде на властите, след като Испания издаде нова заповед за ареста му след постановените присъди срещу 12 други сепаратистки лидери, предаде Асошиейтед прес.\n\r\nПучдемон \"се яви доброволно пред белгийските власти, придружаван от адвокатите си\", съобщи канцеларията му в изявление във връзка с издадената заповед за арест.\n\n\r\nВ текста пише, че бившият каталунски премиер отхвърля заповедта и се противопоставя на всякакви опити да бъде екстрадиран в Испания.\n\r\nНе е ясно дали в момента Пучдемон е задържан и разпитван.\n\r\nБившият каталунски премиер и други лидери на сепаратисткото движение избягаха в Белгия през октомври 2017 г., след като бяха призовани да се явят пред съда, за да отговарят за опита си за отделяне на областта от Испания. \n                    \n                    \n                \n                \n                \n                \r\nКаталунските сепаратисти организираха референдум за независимост, който испанското правителство определи като незаконен, припомня АП, цитирана от БТА.\n\r\n ", "date": "2019.10.18", "title": "Карлес Пучдемон се предаде на властите в Белгия"}
{"url": "https://www.dnes.bg/index/2019/10/18/sred-nai-izdirvanite-radina-jecheva-izmyknala-25-bona-ot-hora.426575", "text": "51-годишната българка Радина Жечева е сред най-издирваните жени в Европа. Това става ясно от кампанията на Европол \"Престъпността няма пол\". \r\n\r\nВ кампанията са се включили 22 държави от ЕС.\r\n\r\n\"Колкото повече очи видят търсените, толкова по-голям е шансът някой да постави последното парче от пъзела, което ще доведе до намирането и арестуването на издирван човек\", пишат от МВР.\r\n\r\nРадина Жечена е от Пловдив. Има присъда от 5 г. затвор за измама. През 2010 и 2011 г. се обаждала от карловското село Баня на хора в Чепеларе и Смолян. \r\n\r\nОбещавала, че може да уреди банкови кредити срещу комисионна, работа и квартири в чужбина, техника на супер изгодни цени.\r\n\r\nЖертвите й дали общо над 25 хил. лв. По-късно разбрали, че са измамени. Радина използвала и фалшиви лични карти. \r\n\r\nПреди присъдата от 5 г. в Смолян е осъждана на пробация, отново за измами. Издирва се от 5 г. насам.", "date": "2019.10.18", "title": "Сред най-издирваните: Радина Жечева, измъкнала 25 бона от хора"}
{"url": "https://www.dnes.bg/world/2019/10/18/brazilski-policai-ubiha-trima-sled-zrelishten-obir.426531", "text": "Бразилската полиция застреля трима въоръжени обирджии, след като те проникнаха в карго терминала на международно летище и избягаха с голяма сума пари, като стреляха по охраната и полицаи, съобщиха местните власти, цитирани от Ройтерс.\n\r\nДвама от престъпниците бяха убити, докато бягаха от международното летище Виракопос в град Кампинас, край Сао Пауло, а третият стигна до къща, където взе семейство за заложници.\n\r\nПо-късно снайперист ликвидира похитителя, а семейството остана невредимо, съобщи полицията.\n\r\nПо време на обира са били простреляни двама частни охранители.\n\r\nПоне една от използваните при обира коли е била маскирана като превозно средство на ВВС, които й дало свободен достъп до летището.\n                    \n                    \n                \n                \n                \n                \r\nОбирът е поредното зрелищно престъпление в голямо бразилско летище тази година.\n\r\nПрез юли въоръжени мъже, също с кола, която изглеждала като служебна, нахлуха в най-голямото в страната летище Гуарульос. Те насочиха пушки към охраната и избягаха със злато на стойност 40 милиона долара, припомня БТА.\n\r\nИнцидентът беше заснет от камери, като и в този случай крадците бяха взели заложници.", "date": "2019.10.18", "title": "Бразилски полицаи убиха трима след зрелищен обир "}
{"url": "https://www.dnes.bg/obshtestvo/2019/10/18/karakachanov-v-skopie-imat-shans-da-se-popraviat.426595", "text": "Политиците в Скопие имат шанс да се поправят. Така вицепремиерът и министър на отбраната Красимир Каракачанов коментира факта, че снощи ЕС не даде дата за начало на преговори за членство на Северна Македония и Албания.\n\nКаракачанов участва заедно с президента Румен Радев в отбелязването на Празника на военните парашутисти днес в София.\r\nТъй като сме на военен празник, представете си, че чуха командата от Брюксел \"Свободно, поправи се!\", обаче, като ги виждам, не са разбрали за какво става дума. Защото вчера, след два дена отново \"тупане на топката\", историческата комисия се прибра без никакъв резултат, каза министърът, цитиран от БТА. \r\n                    \n                    \n                \n                \n                \n                Той научил от членовете на българската част на комисията, че е имало съвсем умишлено \"тупане на топката\", демонстративно напускане на залата от страна на трима от представителите на Северна Македония с аргумент за приключило работно време. Така няма да стане, но ако не са го разбрали, толкова по-лошо за тях, коментира Каракачанов.\r\nНа въпрос какъв ще е резултатът, ако сроковете не бъдат спазени, Каракачанов посочи, че ако те не се изпълнят, \"стоят в антрето, в коридора\". Как да тълкуваш факта, че преди пет дни македонският премиер казва \"аз събрах комисията и им дадох инструкции да работят бързо и да постигнат съгласие\", а самата комисия два дена по-късно шикалкави и тупа топката. Значи или не го слушат, или някой лъже, и в двата варианта обаче нас не ни устройва това, коментира Каракачанов, цитиран от БТА.\r\nПопитан за критики срещу него заради жест в телевизионно студио, Каракачанов прикани да се гледа самото предаване и добави, че е показал какво е направил австралийският убиец (Джок Полфрийман - бел. ред.) като жест към цялото българско общество.\r\nНе съм адресирал този жест към публиката или към някого, просто показах какво получихме всички ние, заяви той, като добави, че сега някои се опитват да използват това предизборно.", "date": "2019.10.18", "title": "Каракачанов: В Скопие имат шанс да се поправят"}
{"url": "https://www.dnes.bg/teatar/2019/10/18/leonid-iovchev-v-hidjikata-i-negoviiat-dvoinik.426605", "text": "Леонид Йовчев участва в нов спектакъл - “Хиджиката и неговият двойник”, който може да гледаме на 30 и 31 октомври в София. Представленията ще са в СУ и Дом на киното.\r\nПостановката е част от репертоара на \"Метеор\" - трупа,която работи с художествени и експериментални теоретични форми, изграждайки последователно своя радикална поетика.\r\nВ новото представление участват още Боян Манчев и гласа на Футоши Хошино. Спектакълът започва като провокативна макабрена буто-гротеска, в която постепенно границите между историческата личност на Тацуми Хиджиката и Хиджиката-Леонид Йовчев се размиват, докато двамата не заживеят в едно тяло във фантастичното пространство на сцената.\r\n                    \n                    \n                \n                \n                \n                Зрителите на софийската премиера ще видят един от любимците на театралната сцена в неочаквана и виртуозна роля, заличаваща границата между фикция и действителност и достигаща до обезоръжаваща искреност. \r\nВ новото представление „Метеор“ предлагат фанстастична реконструкция на ранни произведения на създателя на буто – Тацуми Хаджиката (1928-1986).\r\nБуто или анкоку буто – “тъмният танц” – е авангардна японска танцова форма, поставяща най-трудните екзистенциални въпроси с крайни изразни средства. За десетилетието между първото си представление “Кинджики” (1959) и манифестното \"Тацуми Хиджиката и японския народ. Бунтът на тялото\" (1968), Хиджиката променя необратимо историята на танца, превръщайки го в политическа арена, на която се атакуват табутата на консервативното японско общество - травмата от атомната бомба, американската окупация, социалното насилие и културната сегрегация на различията.\r\nРадикалното изкуство на Хиджиката сблъсква противоположности - гротескно и красиво, кошмарно и поетично, еротично и отблъскващо. \n\r\nНа тази основа “Метеор” поставя въпросите: възможно ли е все още радикално изкуство? Какво означава бунт на тялото? Необратимо провалена ли е идеята на 1968 г. за политическа и художествена революция?\n\r\nПредставлението включва сценичната философска поема на Боян Манчев, с участието на Леонид Йовчев и японския философ Футоши Хошино. Поемата включва и преработени фрагменти от специално преведените текстове на Тацуми Хиджиката.\r\nКонцепцията, постановката и драматургията са колективно дело на Ани Васева, Боян Манчев и Леонид Йовчев. Консултанти на спектакъла са философите Футоши Хошино и Ясуо Кобаяши, а художник е Стефан Дончев. Представлението е част от работа в процес на “Метеор”, чийто следващ етап ще бъде представен в Токио на 1 декември тази година.\n\r\n\n\r\n ", "date": "2019.10.18", "title": "Леонид Йовчев в \"Хиджиката и неговият двойник\""}
{"url": "https://www.dnes.bg/politika/2019/10/18/obsyjdat-razshiriavaneto-na-es-pak-prez-mai-dogodina.426609", "text": "Европейският съвет ще се върне към обсъждане на темата за разширяване на ЕС преди Срещата на върха ЕС-Западни Балкани през май догодина.\r\nТя ще се проведе в Загреб в рамките на Хърватското председателство. \n\nТова заключение беше прието от лидерите на Европейския съвет днес по предложение на министър-председателя Бойко Борисов, което бе съгласувано и подкрепено от председателя на Европейския съвет Доналд Туск и германския канцлер Ангела Меркел, съобщиха от правителствената пресслужба.\r\n\"Това по-специално се отнася за Република Северна Македония и Албания\", уточни премиерът и добави: \"Вече имаме изречение, което дава тази перспектива, за която толкова настоявахме. Предложих го и за радост колегите го приеха\".\r\n \r\nПред журналисти в Брюксел той съобщи още, че България и още пет държави – Литва, Латвия, Полша, Румъния и Унгария, са изпратили писмо до ЕП и ЕК по отношение на пакета \"Мобилност I\", като целта е той да бъде преразгледан.\r\n                    \n                    \n                \n                \n                \n                \"Толкова много кръпки му се сложиха, че вече загуби първоначалния си смисъл\", категоричен беше министър-председателят.\r\n \r\nВ писмото, инициирано от шестте европейски държави, сред които е и България, се посочва, че е необходима задълбочена дискусия, която взема предвид националните специфики на всички държави членки, включително на тези, които се намират на външните граници на ЕС.\r\n\"Няма да приемем мерки, които създават ненужни разделения в ЕС. Ние сме силно убедени, че новите законодателни мерки трябва да бъдат реалистични, пропорционални и недискриминационни. Те трябва да съхранят конкуренцията в транспортния сектор на ЕС, без да поставят нашите компании в по-лоша позиция, отколкото компании, произхождащи от трети страни\", се отбелязва още в писмото.\r\nПосочва се още, че някои от предложенията в Пакета ще доведат до увеличаване на броя на празните курсове на камионите, което автоматично означава и допълнителни стотици хиляди тонове въглеродни емисии годишно.\r\n \r\nШестимата премиери призовават Европейския парламент и Комисията внимателно да анализират предложенията, свързани с пакета \"Мобилност I\" и да извършат оценка на въздействието на всички обсъждани мерки, преди предговорите да продължат.\r\n ", "date": "2019.10.18", "title": "Обсъждат разширяването на ЕС пак през май догодина "}
{"url": "https://www.dnes.bg/stranata/2019/10/18/zatvariat-kyshtata-muzei-hadji-dimityr-v-sliven.426599", "text": "В къщата - музей \"Хаджи Димитър\" в Сливен се извършват ремонтни дейности и той ще е затворен до 21 октомври,  съобщи директорът на Регионалния исторически музей \"Д-р Симеон Табаков\" Николай Сираков, пише БТА. \n\r\nПо думите му това е текущ, козметичен ремонт със средства на музея. Сираков припомни, че сериозни реставрационни и консервационни дейности ще има след началото на проект на община Сливен по Оперативна програма \"Региони в растеж\", финансираща обекти с национално и световно значение, както и съпътстващата ги инфраструктура. В него се предвижда емблематични за Сливен обекти да бъдат обновени и експонирани, като къщата-музей на Хаджи Димитър е сред тях.\n                    \n                    \n                \n                \n                \n                \r\nС настоящия ремонт ще бъде лакирана дървена конструкция, ще бъдат подменени керемиди и изгнили дъски.\r\nУредникът на обекта Дора Пондалова съобщи, че се подменя дюшемето на хана на бащата на Хаджията, което е една от сградите на обекта. Оказало се, че не само подът се нуждае от подмяна, но и носещи греди, които са изгнили. По думите й къщата-музей се нуждае от ремонти и поддръжка, необходимо е дървесината да бъде третирана с химически вещества, да се консервира, защото в нея има дървояди, които я рушат. Такава обработка е била правена около 1995 година. Проблеми има и с пропадане на части от двора.\n\r\nМузейният комплекс, който е включен в списъка на Стоте национални туристически обекта, се състои от две сгради - ханът на бащата на Хаджи Димитър - Хаджи Никола и родната му къща. Родната къща на Хаджията е на повече от 200 години и е претърпявала частични реставрации.\r\nТя е построена в края на 18-и век от дядото на Хаджи Димитър в сливенския квартал \"Клуцохор\". Къщата е типична за сливенската възрожденска архитектура. Тя е открита, несиметрична, построена е от камък и дърво, едноетажна.", "date": "2019.10.18", "title": "Затварят къщата – музей \"Хаджи Димитър\" в Сливен "}
{"url": "https://www.dnes.bg/world/2019/10/18/puchdemon-ostava-na-svoboda-bez-parichna-garanciia.426600", "text": "Белгийски съд остави на свобода бившия ръководител на Каталуния Карлес Пучдемон, който се предаде тази сутрин на властите в Белгия във връзка с новата заповед за арест, издадена от испанския Върховен съд, съобщи вестник \"Паис\", цитиран от ТАСС.\n\r\nНа съдебното заседание Пучдемон се е изказал против своето екстрадиране в Испания. \n\r\nСлед това той съобщил, че е пуснат, без да внася парична гаранция.\n\r\n\"Оставам на разположение на белгийското правосъдие\", заявил каталунският политик.\n\r\nВ понеделник най-висшата съдебна инстанция в Испания издаде нова европейска и международна заповед за арест на Карлес Пучдемон по обвинение в подстрекателство към бунт и разхищения. По-рано през същия ден група лидери на каталунското сепаратистко движение бяха осъдени на до 13 години затвор.\n                    \n                    \n                \n                \n                \n                \r\nПредишната международна заповед за арест на Пучдемон, пребиваващ в доброволно изгнание в Белгия, бе оттеглена от испанските власти, след като той бе задържан в Германия, но тя отказа да го екстрадира в Испания. Германският съд се съгласи екстрадицията да бъде по точката разхищения на държавни средства, но не и за \"подстрекателство към бунт\", припомня ТАСС, цитирана от БТА.\n\r\nСтотици хиляди хора с каталунски знамена и възгласи \"свобода на политическите затворници\" продължиха днес за пети ден протестите в Каталуния срещу присъдите заради неуспелия референдум през 2017 г. за отделяне на областта от Испания, съобщи Ройтерс.\r\n ", "date": "2019.10.18", "title": "Пучдемон остава на свобода, без парична гаранция"}
{"url": "https://www.dnes.bg/obshtestvo/2019/10/18/sankciite-sreshtu-turciia-vtorichna-zaplaha-za-es.426607", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Според официална Анкара турската военна офанзива „Извор на мира“ е антитерористична. След края й в региона трябва да бъде създадена „мирна зона“, в която да бъдат настанени 2 млн. от 3.6 млн. бежанци, които сега са в лагери в Турция. Според анализаторите истинската цел на Ердоган е да предотврати създаването на кюрдска държава в Сирия, а в перспектива – и да откъсне Северна Сирия, откъдето американските части се изтеглиха дни преди инвазията.\n\n\r\nГуби ли Турция от създалата се ситуация и има ли вторична заплаха за Европа?\n\r\n„Турция може да загуби много от тази ситуация. Аз се съмнявам, че санкциите ще бъдат сериозни, защото това би представлявало вторична заплаха за ЕС“. Това каза в предаването „Видимо и невидимо“ международният анализатор Давид Леви. Според него, Турция държи много силен коз в ръцете си - 3.6 млн. бежанци. Тя спазва договореността с ЕС и не ги пуска засега, пише .\n                    \n                    \n                \n                \n                \n                \r\nДавид Леви предупреди, че „ ако Турция успее да създаде т.нар. „зона за сигурност“ от 30-35 км., изнесе ли там 2 млн. от тези бежанци на мястото на кюрдите, може да се получи двоен поток след това към Европа. Турция може да каже: От нашата територия ние не пускаме бежанци към Европа, спазваме своето обещание, но тази територия, наречена „зона за сигурност“, не се управлява от нас – ние само я освободихме, нямаме общо с кризисната ситуация“.\n\r\nМеждународният анализатор коментира, че „ако ЕС и САЩ наложат сериозни санкции срещу Турция и, както каза Тръмп, „сринат турската икономика“, тогава самото турско население ще представлява заплаха, като бежанска вълна, за Европа“.\r\n ", "date": "2019.10.18", "title": "Санкциите срещу Турция - вторична заплаха за ЕС"}
{"url": "https://www.dnes.bg/index/2019/10/18/v-novata-si-rolia-kristalina-georgieva-priak-protivnik-na-trymp.426604", "text": "Кристин Лагард постави висока летва за наследничката си Кристалина Георгиева начело на Международния валутен фонд (МВФ), пише германското бизнес издание \"Ханделсблат\".\n\r\nПод ръководството на Лагард МВФ възстанови значимостта си и успя да се освободи от предишната си слава на институция, която сляпо налага на страните в криза сурови програми за икономии без оглед на щетите. \n\r\nФранцузойката бързо заличи спомена за скандалния си предшественик Доминик Строс-Кан и неговите гафове, които се отразяваха и на МВФ. С чар Лагард дори успя да запази популярността на организацията, макар тя да е недолюбвана на световната сцена заради ролята си на \"пожарникар\" при финансови кризи.\n                \n                \n                \r\nГеоргиева обаче поема ръководството на МВФ в още по-тежка ситуация, отколкото Лагард през 2011 година. В момента под въпрос е поставен самият многостранен ред, установен след Втората световна война. Най-вече от американския президент Доналд Тръмп.\n\r\nВ новата си роля Георгиева става пряк противник на Тръмп, тъй като МВФ е в сърцето на многостранния ред, отбелязва изданието.\n\n\n\r\nЗадачата й едва ли би могла да бъде по-голяма - тя трябва да докаже, че МВФ все още е в действие, а за многостранния ред няма по-добра алтернатива.\n\r\nТази задача ще е трудна предвид тежестта на американците в МВФ, които благодарение на правата си на глас могат самостоятелно да блокират всяко решение. Засега Вашингтон се държи по-конструктивно, отколкото мнозина мислеха при идването на власт на Тръмп. Спорове все пак не липсват. САЩ например нямат желание да поддържат \"огневата мощ\" на фонда на високо ниво. Миналата година страните членки договориха на предстоящите сега годишни заседания да бъде взето решение за увеличаване на квотите, необходимо за тази цел. От известно време обаче това изглежда изключено. \n\r\nУвеличаването на квотите е трудно не само заради блокиращото поведение на американците, но и защото Китай иска и вероятно ще постигне значително увеличаване на влиянието си в МВФ. Страните с нововъзникващи пазари са недоволни, че въпреки нарасналата им тежест в световната икономика, в Световната банка и МВФ тонът все още се задава от американците и европейците.\n\r\nГеоргиева ще трябва да разреши това напрежение, при това бързо, подчертава \"Ханделсблат\".\n\r\nСкоро изтичат различни кредитни линии и споразумения на фонда с държави в криза, поради което до 2022 г. организацията може да загуби половината от ресурсите си. Това значително ще ограничи възможността на МВФ да реагира на кризи с ликвидността и ще подкопае доверието на членовете му, предупреждава професорът от Бостънския университет Кевин Галахър.\n\r\nВ Европа фондът неизменно ще играе по-малка роля след заглъхването на кризата в еврозоната и създаването на собствен спасителен фонд за валутния съюз.\n\r\nГеоргиева ще трябва да ускори реформата на МВФ, която предшественичката й започна. Лагард отвори фонда за нови теми като световното неравенство, неравнопоставеността на половете и климатичната политика.\n\r\nОчаква се на тазгодишното заседание точно политиката в областта на климата да играе голяма роля, което може да предостави възможност на Георгиева да определи профила си.\n\r\nИкономисти призовават също така МВФ да заеме по-силна позиция срещу протекционизма. Това би било завръщане към корените на организацията, която бе създадена през 1944 г. точно с цел да предотвратява търговски и валутни войни. Георгиева изглежда решена да поеме тази роля. В първата си реч като управляващ директор на фонда преди дни, българката бързо приключи с любезностите и премина по същество, припомня изданието, цитирано от БТА.\n\r\nТя предупреди, че световната икономика е в период на \"синхронизиран спад\" и ясно посочи причината, която според нея е отговорна за това - протекционистичната търговска политика на САЩ. Други страни също трябваше да чуят критики - Китай заради промишления си шпионаж, Германия заради отказа да увеличи държавните разходи.\n\r\nГеоргиева очерта в тъмни краски какво се случва, когато международната общност не реагира решително на кризи, а протекционизмът продължава да си проправя път - опасност от стагнация, валутни войни и нарастване на популизма. Отровен коктейл, който може да доведе на власт още автократи. Тръмп не би имал нищо против, Георгиева обаче - да, заключава \"Ханделсблат\". \r\n ", "date": "2019.10.18", "title": "В новата си роля: Кристалина Георгиева - пряк противник на Тръмп"}
{"url": "https://www.dnes.bg/mish-mash/2019/10/18/vyzpitan-pelikan-vleze-v-restorant-i-se-naredi-na-opashka.426601", "text": "Учуден клиент засне как достолепен пеликан влиза в ресторант на самообслужване в австралийския град Кима и търпеливо се нарежда на опашка, съобщава агенция ЮПИ, цитирана от БТА.\r\nДжак Симпсън заснел странната сцена в заведението \"Карго уорф\" в щата Нов Южен Уелс. Пернатото спокойно влязло през входната врата и започнало да изчаква реда си. Но по едно време му писнало, защото никой не му предлагал храна.\r\nТогава пеликанът прередил опашката, но пак останал с празна гуша, тъй като нямало кой да му сервира. След няколко кръга в закусвалнята, пеликанът бил съпроводен до изхода и с това приключила странната случка.\r\n", "date": "2019.10.18", "title": "Възпитан пеликан влезе в ресторант и се нареди... на опашка "}
{"url": "https://www.dnes.bg/mish-mash/2019/10/18/sestrata-na-greta-tunberg-podlojena-na-tormoz-ot-heityri.426590", "text": "След речта на Грета Тунберг в ООН, ситуацията около 16-годишното момиче леко се поуспокои. Сега тя е в Канада, участва в протести и се среща със световни лидери, но не дава много интервюта за медиите.\r\nЗа шведският вестник Dagens Nyheter обаче тя направи изключение. Той е първото издание, което взима интервю от Грета, когато тя протестира сама, само със своята картонен табела пред шведският парламент през 2018 година.\r\nПред изданието тя споделя, че негативните коментари не засягат нея толкова, колкото семейството й. Най-вече по-малката й сестра.\r\n\"Този, който страда най-много от всичко това, е сестра ми. Тя е на 13 години и всеки ден се изправя пред системна омраза, обиди и тормоз“, казва Грета пред  Dagens Nyheter.\r\n                    \n                    \n                \n                \n                \n                \"Онези, които пишат злобни съобщения към мен, го правят и към цялото ми семейство, дори и към нея. Разликата между мен и хората у дома е, че аз постоянно пътувам и съм почти недостъпна“, споделя тя.\r\nСемейство й редовно подава сигнали срещу заплахи в полицията. По думите на Тунберг, хората около нея редовно й предлагат помощ, но сестра й няма такава.\r\n\"Най-доброто, което можете да направите за мен е, да подкрепите сестра ми. Не защото ми е сестра, а защото е прекрасен и силен човек“, допълва Грета.\r\n16-годишната активистка говори и за това, как е написала речта си за лидерите на ООН. \"Исках да обвиня и засрамя хората, които са на власт“, категорична е Тунберг.\r\nЗапитана дали получава помощ, за да напише речите си, тя отговаря: \"Когато текстът ми е завършен го изпращам на група от учени да го прегледат. Те винаги са различни, зависи от сферата. Често ми връщат отговор до няколко часа с коментари какво трябва да добавя. Ако фактите са подвеждащи или неверни ги коригирам\", призна момичето.", "date": "2019.10.18", "title": "Сестрата на Грета Тунберг подложена на тормоз от хейтъри"}
{"url": "https://www.dnes.bg/eu/2019/10/18/stotici-hiliadi-na-protest-v-kataluniia.426612", "text": "Стотици хиляди хора се включиха в протестни шествия в Каталуния срещу осъждането на деветима сепаратистки лидери на затвор заради участието им в неуспешен опит за отцепване на областта от Испания през 2017 г., предаде Ройтерс.\n\r\nДемонстрантите развяваха знамена в подкрепа на независимостта на Каталуния и скандираха \"свобода“ за политическите затворници. Днес е пети пореден ден на протестите в испанската автономна област.\n\r\nПредвижда се протестните шествия да стигнат до областната столица Барселона по-късно през деня. Някои от участниците в тях започнаха своя поход в сряда от различни места в Каталуния.\n\r\nИспанската футболна федерация заяви, че домакинският мач на \"Барселона\" срещу \"Реал Мадрид\" на 26 октомври е отложен поради съображения за сигурност.\n\n\n\r\n                    \n                    \n                \n                \n                \n                Главни пътища в Каталуния бяха блокирани, а някои основни улици в Барселона бяха затворени за движение в очакване на шествията. Влаковете в областта и метрото в града работят с намален график заради стачка, свикана от подкрепящи независимостта профсъюзи.\n\r\nЛетище \"Ел Прат\" в Барселона, което отмени около 150 полета тази седмица, след като беше барикадирано от хиляди демонстранти, работи до голяма степен нормално, заяви испанското министерство на развитието.\n\r\nИспанската авиокомпания \"Вуелинг\" каза, че около 36 нейни полета са отменени днес заради стачката, пише БТА.\n\r\nКметството на Барселона заяви, че от началото на протестите в понеделник са подпалени 700 контейнера за отпадъци, а градът е понесъл щети за над 1,5 милион евро.\n\r\nКатедралата \"Саграда Фамилия\" в Барселона беше затворена заради сепаратистките протести, каза неин служител.\n\r\nВ официалния профил на храма в Тwitter пишеше, че група протестиращи са застанали на входа и вече не може да бъде осигурен достъп до една от най-големите туристически забележителности на града.", "date": "2019.10.18", "title": "Стотици хиляди на протест в Каталуния"}
{"url": "https://www.dnes.bg/snimka-na-denia/2019/10/18/uikendyt-pochti-leten-slynchev-topyl-suh.426589", "text": "Слънчевото и топло време ще продължи да ни радва и през почивните дни,  на НИМХ.\n\r\nПреди обяд в събота в източните райони и на места по поречието на Дунав ще има ниска облачност или мъгла. Ще бъде почти тихо. Максималните температури, в повечето райони, ще бъдат между 22 и 27, в София - около 25 градуса.\n\r\nНад Черноморието в часовете преди обяд ще има ниска облачност или мъгла, а след обяд ще бъде слънчево. Ще духа слаб източен вятър. Максималните температури ще са между 19 и 21. Температурата на морската вода е 20- 21 градуса. Вълнението на морето ще бъде 1 -2 бала.\n\r\nНад планините също ще бъде слънчево. Ще духа слаб до умерен вятър от юг-югозапад. Максималната температура на височина 1200 метра ще е около 20, на 2000 метра - около 13 градуса.\n                \n                \n                \r\nВ неделя и понеделник времето ще остане топло за периода, в повечето райони - и предимно слънчево, на места в низините в източната половина от страната и по поречието на Дунав, в часовете преди обяд ще има ниска облачност или мъгла. \n\r\nЩе бъде почти тихо. Преобладаващите максимални температури ще са между 22 и 27, а минималните - предимно между 7и 12 градуса.", "date": "2019.10.18", "title": "Уикендът почти летен – слънчев, топъл, сух"}
{"url": "https://www.dnes.bg/football/2019/10/18/mihail-kasabov-e-noviiat-shef-na-bfs-valiat-ostavki.426634", "text": "Боби Михайлов вече официално има наследник начело на БФС. Това е Михаил Касабов, който до този момент бе вице на централата. \r\n\r\nКакто е известно, преди дни Борислав Михайлов подаде оставка, а късно снощи това стори и вицепрезидентът Атанас Фурнаджиев.\r\n\r\nЧленовете на Изпълкома на БФС подадоха оставки, следвайки примера на вече бившия си президент Борислав Михайлов. \r\n\r\nТова означава, че ще бъде насрочен нов Конгрес.\r\n\r\n\"Целият Изпълком ще остане, докато не бъде избран нов. Конгресът е нещо, което не е елементарно. Надявам се, че няма да има юридически препятствия. За мен оставката е морален акт\", заяви Камен Костадинов.\r\nОчаквайте подробности!", "date": "2019.10.18", "title": "Михаил Касабов е новият шеф на БФС, валят оставки"}
{"url": "https://www.dnes.bg/sofia/2019/10/18/pokazvat-dve-stancii-ot-novata-liniia-na-metroto.426621", "text": "Ден на отворените врати в две от метростанциите на новата линия на метрото ще има утре, съобщават от Столичната община.\r\n\r\nЖелаещите ще могат да разгледат напълно завършените станции \"Красно село\", която се намира на кръстовището на бул. \"Цар Борис Трети\" и ул. \"Житница\", както и станция \"Бул. България\" - на кръстовището на булевардите \"България\" и \"Иван Гешов\".\r\nИнициативата е по повод годишнината от завършването на Линия 1 на софийското метро от ж.к. \"Люлин\" до ж.к. \"Младост\" и засиления интерес от жителите на район \"Красно село\".\r\nДенят на отворени врати ще започне от 10.00 ч. и ще продължи до 17.00 часа.\r\nПрез втората половина на ноември се предвижда Ден на отворени врати за следващите три станции от третата линия.\r\n ", "date": "2019.10.18", "title": "Показват две станции от новата линия на метрото "}
{"url": "https://www.dnes.bg/health/2019/10/18/bilki-i-podpravki-bez-koito-ne-mojem.426501", "text": "Добавяме ги към любимите ни рецепти, защото те правят вкуса по-богат, интересен и сякаш не можем да си представим живота си без тях. Подправките и билките, които ни вдъхновяват в кухнята и които обичат хубавата храна. Приемаме ги като нещо, което обединява продуктите в завършен кулинарен проект, но всъщност те имат редица ползи за нашето здраве.\r\nЕто защо не можем без тях. Какви има във вашия кухненски шкаф и кои не бива да пропускате да добавите?\r\n\r\nОт хилядолетия се използва за облекчаване на неразположения свързани с различни състояния като артрит, болки в ставите, диабет, проблеми с храносмилането. Куркуминът, който е активна съставка в подправката, може да помогне за намаляване на риска от появата на диабет тип 2, да намали оксидативния стрес.\r\n                    \n                    \n                \n                \n                \n                \r\nЧудесна билка, която трябва да имате в дома си. Освен че отварата от нея помага за заздравяване на косата и стимулиране на растежа ѝ, тя има и редица други ползи за здравето.\r\nРозмаринът е богат на полифеноли, които подобряват храносмилането, спомагат за стабилизиране на кръвното налягане, за поддържане на добро ментално здраве.\r\n", "date": "2019.10.18", "title": "Билки и подправки, без които не можем"}
{"url": "https://www.dnes.bg/eu/2019/10/18/sybotna-drama-britanskiiat-parlament-reshava-za-brexit.426598", "text": "Британският министър-председател Борис Джонсън, загубил всички важни гласувания в парламента от встъпването си в длъжност, е изправен пред титанична битка в събота, когато ще представи своята сделка за Brexit с Европейския съюз пред подозрителните депутати.\n\r\nДжонсън залага политическата си съдба на това да успее да спечели мнозинство в подкрепа на сделката за Brexit, постигната вчера между британското правителство и другите 27 държави от Европейския съюз.\n\r\nАко депутатите одобрят сделката, тогава Великобритания ще бъде напът да напусне ЕС на планираната дата за Brexit - 31 октомври. Това обаче не е лесна задача за Джонсън, пише Асошиейтед прес.\n\r\nС 288 депутати в Камарата на общините неговата Консервативна партия няма мнозинство в 650-членната палата. В резултат Джонсън ще разчита на подкрепата на представители на други партии и независими депутати, за да постигне успех с минимална разлика. Това е още по-трудно сега, когато съюзниците на Джонсън в парламента - 10-те депутати от северноирландската Демократична юнионистка партия (ДЮП), отхвърлят неговата сделка като лоша за региона.\n\n\n\n\r\n                    \n                    \n                \n                \n                \n                Може да се твърди, че Джонсън има по-голям шанс от предшественичката си Тереза Мей да получи одобрение за своята сделка, след като много привърженици на Brexit в Консервативната партия изглеждат готови да го подкрепят.\n\r\nЕдна от главните причини, поради които Мей не успя да получи одобрение от депутатите за своята сделка с ЕС при три отделни гласувания по-рано тази година - при последното тя събра с 58 гласа по-малко, беше, че членовете на т. нар. Група за европейски изследвания (ГЕИ) в Консервативната партия гласува против. Смята се, че почти всички членове на ГЕИ са готови да подкрепят сделката на Джонсън.\n\r\nПредседателят на Европейската комисия Жан-Клод Юнкер засили натиска върху британските депутати, като намекна, че сега, когато има сделка, не е необходимо ново удължаване на срока за Brexit.\n\r\nМакар че тази власт е в ръцете на 27-те лидери от ЕС, неговите коментари, изглежда, имат за цел да представят съботното гласуване като остър избор за британските депутати - между предложението на Джонсън и рисковано напускане \"без сделка\" на 31 октомври. Пълното изоставяне на Brexit е друга, макар и малко вероятна, възможност, подкрепяна от проевропейските Либерални демократи.\n\r\nЮнкер и Джонсън, изглежда, залагат на това, че широко разпространените тревоги от раздяла \"без сделка\", която британското правителство признава, че би причинила явно икономическо забавяне и възможен недостиг на храни и лекарства, могат да смекчат съпротивата срещу новия план.\n\r\nКалъм Пикъринг, старши икономист в \"Беренберг\", каза, че коментарите на Юнкер, \"като се вземе всичко предвид, вероятно повишават шансовете на Борис Джонсън да прокара сделка\", като убеди някои опозиционни депутати, че одобряването на плана е единственият начин да се избегне опасна раздяла \"без сделка\".\n\r\n\"Джонсън има шанс, но ще му бъде трудно\", каза Пикъринг.\n\r\nАко северноирландската ДЮП не промени позицията си, съдбата на сделката може до голяма степен да зависи от членовете на главната опозиционна Лейбъристка партия, която има 244 депутати. Двайсетина от тях, представляващи предимно подкрепящи Brexit части на страната, по-рано показаха желание да подкрепят сделка, за да уважат резултата от референдума за Brexit през юни 2016 г.\n\r\nПовечето депутати на лейбъристите ще гласуват против, след като партийният лидер Джереми Корбин изрази неодобрение към сделката. Против ще гласуват също така 36-те депутати на Шотландската национална партия и 19-те депутати на Либералните демократи.\n\r\nАнализаторът от Лондонското училище по икономика Тони Травърс каза, че Джонсън ще има нужда и от подкрепата на някои депутати от Консервативната партия, които бяха наказани за това, че гласуваха срещу правителството при предишни гласувания за Brexit.\n\r\n\"Ще бъде много, много по-трудно, отколкото което и да било от гласуванията на Тереза Мей\", предсказа той за утрешното противопоставяне. \"Разликата ще бъде три, четири, пет (гласа) в полза на едното или другото.\"\n\r\nОще едно евентуално усложнение може да се появи на утрешното гласуване, ако опозиционните депутати се опитат да внесат поправки в предложението, така че да може да бъде дадено одобрение само ако обществото подкрепи сделката на референдум. По-рано ЕС даде да се разбере, че е готов да даде удължаване за т. нар. демократично събитие.\n\r\nДепутатът от опозиционната Лейбъристка партия Дейвид Лами омаловажи значимостта на коментарите на Юнкер.\n\r\n\"Не е в правомощията на Жан-Клод Юнкер да изключи възможността за удължаване, ако отхвърлим сделката на Борис Джонсън утре\", заяви Лами в Тwitter. \"Даването на удължаване зависи от лидерите на 27-те в ЕС.\" \r\n \r\n/БТА/\r\n ", "date": "2019.10.18", "title": "Съботна драма: Британският парламент решава за Brexit"}
{"url": "https://www.dnes.bg/crime/2019/10/18/tineidjyr-udari-shofior-na-uchilishten-reis-zaradi-zabelejka.426570", "text": "Агресивен тинейджър нападна шофьор на училище автобус. \r\n\r\n64-годишният мъж е с лека телесна повреда, съобщиха от полицията в Кърджали. \r\n\r\nИнцидентът е станал в четвъртък около 15 часа в село Пелин. 17-годишният се нахвърлил върху шофьора, защото му бил направил забележка. \r\n\r\nТинейджърът е прекарал 24 часа в полицейското управление.", "date": "2019.10.18", "title": "Тинейджър удари шофьор на училищен рейс заради забележка "}
{"url": "https://www.dnes.bg/obshtestvo/2019/10/18/iaponiia-veche-shte-vnasia-nashe-ptiche-meso.426629", "text": "Япония премахва временната забрана за внос на българско птиче месо.\r\nОт днес той е разрешен, съобщиха от пресцентъра на Българската агенция по безопасност на храните.\r\nОфициалното съобщение до БАБХ е било изпратено от Министерството на земеделието, горите и  рибарството на Япония.\r\nЗабраната беше наложена в края на 2017 г. заради влошената епизоотична обстановка по отношение на заболяването Високопатогенна инфлуенца по птиците в България.\r\nСлед подобряването на епизоотичната обстановка, БАБХ е пристъпила към установената от Япония процедура за вдигане на временните ограничения.\r\n ", "date": "2019.10.18", "title": "Япония вече ще внася наше птиче месо"}
{"url": "https://www.dnes.bg/kino/2019/10/18/di-kaprio-bil-napyt-da-otkaje-uchastie-v-titanik.426630", "text": "Американският актьор Пол Ръд, известен с превъплъщението си в ролята на Ант-мен, довери в \"Шоуто на Греъм Нортън\", че навремето съдбата на блокбастъра \"Титаник\" е била под въпрос, съобщава сайтът Лайф, цитиран от БТА.\n\r\nЛеонардо ди Каприо изпитвал силни колебания дали да приеме да изиграе главната роля. Даже по едно време бил решил да я откаже. Плашели го авторитетът на Джеймс Камерън и самият мащаб на проекта. Но неочаквана подкрепа да приеме ролята получил от своя колега Пол Ръд. С него те били заедно на снимачната площадка на филма \"Ромео и Жулиета\".\r\nРъд и Лео провели откровен разговор в един бар. Ди Каприо бил придуман от колегата си да рискува, тъй като \"Титаник\" имал потенциал за невероятен блокбастър.\r\n                    \n                    \n                \n                \n                \n                Пред водещия Греъм Нортън Пол Ръд си спомни:\n\r\n\"Лео непрекъснато повтаряше - Не знам какво да правя!\" А аз му наливах в главата, че е длъжен да се съгласи!\". Така и станало, като играта на Лео и на екранната му партньорка Кейт Уинслет в значителна степен допринесе за планетарния успех на \"Титаник\".", "date": "2019.10.18", "title": "Ди Каприо бил напът да откаже участие в \"Титаник\" "}
{"url": "https://www.dnes.bg/akoshtete-vqrvaite/2019/10/18/picata-sled-20-godini-s-testo-ot-bubolechki.426613", "text": "Любимото ястие на много тийнейджъри и възрастни - пицата, ще се прави по нова рецепта.\r\nДо 20 години изкушението ще бъде приготвяно от тесто от буболечки и месо и сирене, отглеждани в лаборатория.\r\n \r\nПицата най-вероятно ще се опича на лазери, твърди Том Чийзрайт, приложен футурист, съобщават от \"The Sun\".\r\n \r\nТой посочва, че британските ресторанти ще започнат да използват по-устойчиви съставки за пицата, която предлагат. \"Храната, която ще ядем след 20 години, може да изглежда много подобна на тази днес, но пътят на храната към чинията ще се трансформира тотално\", обобщава той.\r\n \r\nЧийзрайт обяснява, че ще е добре решение 20-25% от зърната, които се използват за приготвянето на хляб, да бъдат заменени с продукти, пълни с протеин, като дава за пример именно буболечки - щурците. Така на планетата ще бъдат спестени много ресурси - вода, енергия и т.н., смята той.\r\n \r\n", "date": "2019.10.18", "title": "Пицата след 20 години - с тесто от буболечки"}
{"url": "https://www.dnes.bg/football/2019/10/18/balykov-sled-ostavkata-ne-biagam-ot-otgovornost-no-si-trygvam.426666", "text": "Подалият оставка като селекционер на националния отбор Красимир Балъков е оптимист и вярва в шансовете за класиране на европейското първенство, въпреки лошите резултати в последно време.\n\r\n\"Не бягам от отговорност. Казах, че, ако аз съм проблемът на българския футбол, си подавам оставката. Няма обратен път назад. Ще стискам палци на следващия селекционер, защото ситуацията никак не е розова\".\n\n\r\n\"Вече е ясно, че 100 процента ще играем баражи. Материалът е окей и с тези футболисти може да се класираме на европейското първенство. Не е имало вмешателство в моята работа. Пробвах 38 футболисти\".\n\r\n\"Исках да видя кой може да ми свърши работа за решаващите баражи през март месец. Дойдох с много добра идея и желание, но субективни фактори ме принудиха да си тръгна\".\n                    \n                    \n                \n                \n                \n                \r\n\"Расистките прояви на мача с Англия бяха капакът на всичко. Футболистите бяха смачкани психически преди мача, имаше гробна тишина в съблекалнята от нещата, които се случват извън терена\", коментира Красимир Балъков.\r\nОще за спорт четете в \r\n ", "date": "2019.10.18", "title": "Балъков след оставката: Не бягам от отговорност, но си тръгвам"}
{"url": "https://www.dnes.bg/temida/2019/10/18/kiustendilskiiat-syd-obiavi-mini-bobov-dol-v-nesystoiatelnost.426665", "text": "Окръжен съд – Кюстендил обяви мини \"Бобов дол” в несъстоятелност. Решението е взето на 14 октомври, съобщи БНР.\r\n\r\nПроизводството по несъстоятелност бе спряно, а след това възобновено по искане на НАП. Причината - неизпълнение на оздравителния план.\r\nМагистрати припомниха, че производството по несъстоятелност на мини \"Бобов дол\" беше открито през май 2012 г.\r\nКомпанията обаче предложи оздравителен план, който беше утвърден три години по-късно. Това се случи след като финансовото министерство се съгласи да разсрочи публичните ѝ дългове при положение че те бъдат изплатени на 180 равни месечни вноски.\r\n\r\nПланът беше обжалван и затова влезе в сила миналата година. Тогава компанията обяви, че закрива рудник \"Бобов дол\".\r\nПредната година пък беше затворен и рудник \"Бабино\". От съда обещаха повече информация идната седмица. Решението подлежи на обжалване.\r\n ", "date": "2019.10.18", "title": "Кюстендилският съд обяви мини \"Бобов дол\" в несъстоятелност"}
{"url": "https://www.dnes.bg/akoshtete-vqrvaite/2019/10/18/spored-zodiiata-s-koi-vypros-shte-vpechatlite-na-pyrva-sreshta.426617", "text": " Първите срещи са вълнуващи, но и обикновено на тях сте по-притеснени, защото искате да направите впечатление на човека, с когото излизате, а и сте нервни - какъв ще се окаже той и дали всичко ще мине добре. Всеки зодиакален знак има различни интереси и страсти - ето какъв въпрос да му зададете, за да се отпуснете и да го впечатлите. \r\n \r\nАко сте на среща с - \"Кое е хобито ти в момента и кое го прави толкова вълнуващо за теб?\"\r\n \r\nАко сте на среща с - \"Какво ястие най-често си поръчваш и кой е любимият ти ресторант?\"\r\n \r\nАко сте на среща с  - \"Коя е любимата ти книга в момента и какво последно прочете?\"\r\n \r\nАко сте на среща с - \"Ако можеше да поканиш някого на вечеря (мъртъв или жив човек), кой щеше да избереш?\"\r\n \r\n", "date": "2019.10.18", "title": "Според зодията: С кой въпрос ще впечатлите на първа среща?"}
{"url": "https://www.dnes.bg/knigi/2019/10/18/karyn-suon-ni-razkriva-parijka-taina.426603", "text": "Градът на любовта Париж е също и град на тайни. Векове наред той е столицата на света и е обект както на възхищение, така и на завистта на мнозина. Бурните години около двете световни войни оставят своя незаличим отпечатък – и до днес смайващи загадки от тези времена още чакат своя отговор.\r\nВ \"Парижка тайна\" бестселъровият автор Карън Суон (\"Коледна тайна\") открехва вратата към тях. Лондончанката Флора е млада, но опитна консултантка, която обикаля безспир елитни аукциони, за да се бори със зъби и нокти за безценни произведения на изкуството. Сега Флора има честта да бъде първият човек, който влиза в затворен  апартамент в града на любовта.\r\nВ него прах покрива безчет безценни произведения на изкуството, събрани там неясно как в годините на нацистката окупация. И Флора е решена на всичко, за да успее да продаде до една откритите творби на Реноар, Матис, Дали и Писаро.\r\n                    \n                    \n                \n                \n                \n                Има само един сериозен проблем. Никой не би купил коя да е тях, ако не е ясно кой е събрал цялата тази колекция, как е откупил картините от техните собственици и защо ги е изоставил на произвола на съдбата. А апартаментът принадлежи на богатата фамилия Вермей, чиито двама наследници са добре познати от жълтите хроники – красивата и невероятно разглезена Наташа и мрачният и недостъпен Ксавие...\r\nФлора се оказва оплетена в мрежа от лъжи, шокиращи тайни и проблеми, които не е очаквала да вълнуват имащите всичко милионери.\r\n\"Парижка тайна\" е вълнуващ разказ за завист, коварство, неочаквано пламнала  любов; приказка, задаваща безброй много въпроси, чиито отговори знае само сърцето.", "date": "2019.10.18", "title": "Карън Суон ни разкрива \"Парижка тайна\""}
{"url": "https://www.dnes.bg/index/2019/10/18/the-wall-street-journal-barselona-e-paralizirana-ot-obshta-stachka.426667", "text": "\nСтотици хиляди протестиращи се събраха в Барселона за обща стачка, парализирайки града, пише The Wall Street Journal. Протестите доведоха до принудително затваряне на прочутата базилика \"Саграда Фамилия\" на фона на подновените призиви за отделяне на Каталуния от Испания.\r\nПоследната вълна на вълнения, предизвикана от тежките присъди на сепаратистки лидери по-рано тази седмица, направи дългогодишния въпрос за независимостта на Каталуния отново централен за политическия дебат в Испания, на фона на предстоящите поредни извънредни парламентарни избори на 10 ноември.\r\nМасови демонстрации, започващи от различни части на Каталуния, се събраха в регионалната столица Барселона, блокирайки големи булеварди на фона на голямо полицейско присъствие. Досега са отменени 57 полета на барселонското летище “Ел Прат”.\n\r\n                \n                \n                Пред най-известния символ на града, \"Саграда Фамилия\", стотици протестиращи, носещи каталунски знамена, се събраха, за да призоват за освобождаване на осъдените политически лидери, скандирайки: \"Нашата присъда е независимост!\". В отговор на протеста управата на базиликата заяви, че ще затвори, съобщава \"Фокус\".\r\nВ петък бе отбелязан петият и най-голям ден на протест, след като Върховният съд на Испания в понеделник осъди девет каталунски сепаратистки политици на между 9 и 13 години затвор заради тяхната роля в обявения за незаконен референдум за независимост през 2017 г.\r\nЗасега днешните протести са мирни, но предишните дни бяха белязани от актове на насилие и вандализъм. В Барселона протестиращите и полицията се сблъскаха трета поредна вечер в четвъртък. Властите твърдят, че поне 350 души са ранени и над 80 са задържани от понеделник насам.\r\nКаталуния, регион от 7,5 милиона души, е най-богатият в Испания и отдавна е обхванат от сепаратистки настроения. Той има свой собствен език и значителна степен на самостоятелност по отношение на здравеопазването и образованието и също така контролира собствените си полицейски сили.\r\nОбновените призиви за независимост подлагат на изпитание подхода към кризата на действащия премиер Педро Санчес, който подкрепи диалога със сепаратистите от областта.\r\nРегионалният лидер на Каталуния Ким Тора призова за втори референдум за независимостта на Каталуния. В интервю за The Wall Street Journal в петък той заяви, че очаква повече отстъпки от Мадрид.\r\n„Смятам, че Испания трябва да чуе този протест за справедливост и свобода и трябва да направи политическо предложение“, каза той. „Абсолютно необходимо е новото испанско правителство, което дойде на власт след изборите, да осъзнае, че без да чуе гласа на Каталуния, Испания не може да бъде управлявана.“\r\nБившият каталунски лидер Карлес Пучдемон прекара един ден в белгийски арест, след като се предаде в четвъртък заради европейска заповед за ареста му, издадена от испанските власти. Той бе освободен в петък, в очакване на решение на белгийските власти на 29 октомври дали да бъде екстрадиран. Миналата година белгийски съд отказа подобно искане за екстрадиция от испанските власти. Пучдемон избяга в Белгия след непризнатия референдум през 2017 г.", "date": "2019.10.18", "title": "The Wall Street Journal: Барселона е парализирана от обща стачка"}
{"url": "https://www.dnes.bg/index/2019/10/18/zaradi-google-maps-turisti-se-gubiat-koli-zatyvat-v-sardiniia.426581", "text": "На всички ни се е случвало поне веднъж - караме по непознат път, навигацията ни казва да завием наляво и се озоваваме на... неправилния път.\r\nОказва се, че в община Баунеи на острова Сардиния пътната инфраструктура е непонятна за Google Maps.\r\nПриложението често праща коли и пешеходци там, където те нямат място. Едните затъват в пясъци. Другите се губят.\r\nТуристите често използват Google Maps, за да открият пътя към по-малки, отдалечени от тълпата плажове. И това винаги води до един и същи резултат - коли, затънали в пясъци.\r\nСамо за 2 години, властите са получили 144 спешни обаждания от хора, които са изпаднали в беда, защото \"завили там, където не трябва\".\r\n                \n                \n                Затова те решили да вземат мерки - като поставят знаци, които гласят \"Не следвайте указанията на Google Maps\".\r\n\"Тези пътища са подходящи само за високопроходими коли. Прекалено много седани и хечбегове затъват по тях. Понякога дори автомобили за офроуд затъват тук. Ето защо сложихме знаци - на италиански и английски, за да не се подвеждат туристите\", казва кметът на Баунеи - Салваторе Кориас пред CNN. По думите му, спасителните акции се финансират от данъците на гражданите и туристите не трябва да плащат нищо.\r\nРазбира се, властите се свързали и с Google Maps, за да бъде решен проблемът.\r\n\"Чакаме. Вярваме, че ще си свършат работата\", казва Кориас. През това време, той предлага на туристите  да се върнат малко назад във времето и да \"използват добрите, стари пътни карти\". \n\r\n ", "date": "2019.10.18", "title": "Заради Google Maps – туристи се губят, коли затъват в Сардиния "}
{"url": "https://www.dnes.bg/zvezdi/2019/10/18/emili-rataikovski-s-poredni-provokativni-kadri.426615", "text": "Лятото все още не е приключило за Емили Ратайковски. Моделът е на почивка в Маями, Флорида, наслаждава се на слънцето край басейна и отново впечатли последователите си в социалните мрежи със секси кадри.\r\nЕмили е постнала провокативни снимки, на които позира по черен изрязан бански. Кая Гербер и Ирина Шейк веднага поздравиха колежката си за хубавата визия.\r\n \r\nПапараците също изловиха звездата и нейна приятелка край басейн в Маями и направиха секси фотосесия на дамите. Те твърдят, че край басейна Емили е чела книгата \"Правилата не важат\" на Ариел Леви.\r\n \r\nСтояла е малко в басейна, но през повечето време се припичала край него и с приятелката ѝ обядвали салата, пишат от \"Daily Mail\".\r\n \r\n", "date": "2019.10.18", "title": "Емили Ратайковски с поредни провокативни кадри"}
