{"url": "https://www.dnes.bg/kino/2018/06/16/juliet-binosh-v-borba-s-vremeto-v-oblacite-na-sils-mariia.379437", "text": "Смело нахлуване в женската чувственост прави режисьорът Оливие Асаяс с \"Облаците на Силс Мария\". Филмът ни среща с кинозвездата Мария Ендерс (Жулиет Бинош) и нейната  асистентка Валентина (Кристен Стюарт).\r\nАктрисата се е запътила към Цюрик, където ще получи награда за цялостно творчество от драматурга, открил я някога за театъра и киното. И докато Ендерс е вторачена в своите славни години, се сблъсква с реалността, където хубавите роли са останали в миналото, а нови актриси са готови да се превърнат в големи звезди.\r\nБинош и Стюарт играят себе си. Актрисата е със съхранено достойнство и силно его, а спътничката й - интелигентна и емоционално крехка.\r\nМария решава да се включи в постановка, в която е играла и някога. Но този път не като прелъстителката, а като изоставената. Ролята на съблазнителка вече принадлежи на друга актриса (Клои Грейс-Мориц).\r\r\n                    \r\n                    И все пак Мария решава да се включи в проекта, а репетициите се случват в самотна вила в Алпите. И именно там се отключва дълбоката връзка между героините на Бинош и Стюарт.  Около репликите, самотната природа, двете намират себе си, преоткриват отношенията със заобикалящото, преосмислят суетата, осъзнават непреодолимите различия между поколенията и усещат, че никой не принадлежи на никого. Единственото сигурно в живота е времето, което обръща внимание на всеки, но по свой начин.\r\nБинош участва в създаването на филма и като сценарист, сякаш за да се справи със своя страх от съдбата на актрисата. Екранното й присъствие е силно, без грим, без фалш, шокиращо реалистично. А аксесоарите на двете главни героини – чанти, дрехи, очила, обувки са дело на модна къща \"Шанел\".\r\nГледайте \"Облаците на Силс Мария\" на 16 юни от 23.00 часа по телевизия .\r\n ", "date": "2018.06.16", "title": "Жулиет Бинош в борба с времето в \"Облаците на Силс Мария\""}
{"url": "https://www.dnes.bg/football/2018/06/16/daniia-pobedi-peru-rezultatyt-1-0.379554", "text": "Дания победи Перу с 1:0 в двубой от Група С на световното първенство, игран на стадион \"Мордовия Арена.\n\r\nДвата отбора изиграха много динамичен мач, демонстрирайки огромно желание за триумф. В крайна смета обаче футболистите на селекционера Аге Харейде стигнаха трудно до трите точки с гол на Юсуф Поулсен в 59-ата минута. В края на първата част пък Кристиан Куева от Перу пропусна дузпа.\n\r\nТака Дания вече има 3 пункта в актива си, колкото има и Франция, след като по-рано днес \"петлите\" победиха Австралия с 2:1.\n\r\nДвубоят започна с леко предимство за южноамериканците. В 8-ата минута Йошимар Йотун проби през няколко футболиста на Дания и отправи страхотен удар от около 30 метра в центъра на вратата. Каспар Шмайхел обаче също демонстрира отличните си способности и спаси.\r\n                    \r\n                    \r\nВ 13-ата минута Андре Карийо се промъкна на дрибъл до границата на наказателното поле и шутира към долния ляв ъгъл, но Шмайхел се справи също толкова добре със спасяването.\n\r\nПостепенно датчаните влязоха в ритъм и започнаха по-често да играят с топката, но така и не стигаха до нещо опасно пред вратата на южноамериканците.\r\n \r\n", "date": "2018.06.16", "title": "Дания победи Перу, резултатът - 1:0"}
{"url": "https://www.dnes.bg/rusia/2018/06/16/sled-uspeha-s-kim-trymp-s-nova-cel-topi-ledovete-s-putin.379530", "text": "Броени дни след историческата среща със севернокорейския лидер Ким Чен-ун, администрацията на президента Доналд Тръмп прави стъпки към нов диалог с друг дългогодишен противник - Русия, пише в. \"Вашингтон пост\", цитиран от БТА. \n\n\n\n\r\nОчаква се президентът Тръмп да се срещне с руския президент Владимир Путин следващия месец, докато е в Европа за срещата на върха на НАТО, според висш служител на администрацията и двама дипломати, запознати с графика. В съответствие с тези планове Тръмп заяви пред репортери вчера, че \"е възможно\" да се срещне с Путин това лято.\n\r\nИнициативата за диалог с Кремъл последва месеци на опипване на почвата от страна на Тръмп, изправен пред съпротива от висши политически съветници и дипломати, оспорващи стойността на срещата с Путин, и опасения, че разговорът тет-а-тет може да хвърли сянка върху съмита на НАТО в Брюксел.\r\n                    \r\n                    \r\nОт гледна точка на Тръмп, той имаше една успешна среща с Ким Чен-ун и сега иска да постигне същото с Путин, обяснява Анджела Стент, експерт от администрацията на президента Джордж У. Буш. По думите й съветниците на Тръмп са били скептични от самото начало. \n\r\nИнтересът на президента да се срещне с Путин стана публично известен през март, когато Кремъл разкри, че Тръмп е отправил покана в телефонен разговор с руския лидер. Американски представители обаче в частни разговори твърдят, че Тръмп неофициално искал от сътрудниците си да уредят среща с Путин още откакто разговарял с него във Виетнам в кулоарите на многостранен икономически форум. \n\r\n\"След тази среща президентът каза, че иска да покани Путин в Белия дом. Ние го игнорирахме\", заявява служител от администрацията, цитиран в статията.\n\r\nПо онова време висшите сътрудници от Съвета за национална сигурност били против идеята за двустранна среща и не възприемали интереса на Тръмп като заповед да я уредят. \"Те решиха: нека да изчакаме да висим дали той ще повдигне въпроса отново\", казва източникът на \"Вашингтон пост\".\n\r\nСега Тръмп е открит застъпник за диалог с Русия.\n\r\nВчера той повтори становището си, че Русия трябва да бъде върната в групата на индустриалните икономики. \r\nВисши служители от Държавния департамент признават, че среща между двамата лидери би могла, теоретично, да помогне за решаването на дългогодишни противоречия относно Украйна, Сирия, киберсигурността и намесата в чужди избори, но някои изтъкват, че среща на върха е преждевременна предвид липсата на напредък в уреждането на дребни проблеми като връщането на руските дипломатически имоти по Източното крайбрежие, иззети в наказание за намесата на Москва в изборите.\n\r\nМеждувременно посланикът на САЩ в Русия Джон Хънтсман урежда визита в Москва на делегация американски сенатори републиканци след продължително затишие в конгресните посещения в страната заради руска намеса в президентските избори през 2016 г. Той е сред малцината активни поддръжници на диалог с Русия сред сътрудниците на Тръмп. Той организира посещение в страната на сенаторите, сред които Ричард Шелби от Алабама, Джон Нийли Кенеди от Луизиана и Джон Ховън от Северна Дакота. \n\r\n\"Посланик Хънсман иска няколко сенатори да отидем в Москва, за да разберем какво се случва\", казва сенатор Ховън пред \"Вашингтон пост\". \"Все още работим по детайлите\".\n\r\nСпоред източник, запознат с намеренията на Хънтсман, той цели да покаже на руснаците от първа ръка, че дори най-големите хардлайнери в Конгреса желаят диалог с Русия, стига тя да положи усилия да демонстрира добра воля. \n\r\nНо организирането на подобна визита се оказа трудно, отбелязва вестникът. През декември двама републиканци отмениха планирано посещение в Русия, след като Москва отказа виза на сенаторката от Демократическата партия Джийн Шахийн, яростен критик на Кремъл. \n\r\nПредставител на Държавния департамент, с когото разговаряли авторите, не казал дали демократи са поканени за новото пътуване. Според Кенеди, който потвърдил интереса си към посещението, то би могло да помогне на сенаторите да разберат как САЩ могат да имат по-добри отношения с Русия.\n\r\n\"Опитайте се да отгатнете как мисли Русия, какво е отношението на руснаците, до каква степен Путин говори от името на средния руснак!\", пояснява той.", "date": "2018.06.16", "title": "След успеха с Ким Тръмп с нова цел – топи ледовете с Путин "}
{"url": "https://www.dnes.bg/akoshtete-vqrvaite/2018/06/16/silnite-i-slabite-strani-na-zodiite-i-chast.379459", "text": "Природата на всеки човек се определя от различни фактори – образование, приятели, семейство, среда, в която живее... Списъкът може да продължи безкрайно. Според астролозите и нашият знак играе роля и можем по това да открием сходни характерни черти в иначе различни хора.\n\r\nВижте силните и слабите страни на всяка зодия.\n\r\n\n\r\n\n\r\nОвенът е първият знак на зодиака и може би заради това те не се страхуват от нищо. Готови са да поемат риска и да водят последователи в името на някаква дори привидно безумна идея. Въпреки че това е само на пръв поглед, всеки ще разбере, че Овенът в повечето случаи е прав. Но пък астролозите не препоръчват да дразните Овен. Бъдете подготвени, защото ще реагира със скоростта на мълния. И няма да ви се вярва какъв речник може да използва. Неговата сприхавост определено не е сред добрите му качества.\r\n                    \r\n                    \r\n\n\r\n\n\r\nТелецът обикновено бързо се вписва във всяка среда и изключително лесно намира общ език с всички. Обикновено това са хора, които често са търсени и дават съвети. Винаги изслушват и ще направят всичко, за да ви помогнат, ако имате нужда. Като цяло са невероятно приятелски настроени към всички наоколо. Но винаги има едно „но“. Не се опитвайте да ги поучавате или още по-лошо – да ги критикувате. В тези случаи се подгответе да видите не толкова милата и добра страна на Телеца. Тези хора са невероятно упорити и ако решат нещо, те не могат да бъдат убедени в нещо друго. И това засяга не само глобални неща, но и най-дребните. Което понякога е доста дразнещо.\r\nВижте за останалите зодии в", "date": "2018.06.16", "title": "Силните и слабите страни на зодиите (I част) "}
{"url": "https://www.dnes.bg/mish-mash/2018/06/16/gubite-myja-si-eto-kak-da-se-sblijite.379488", "text": "Емоционалната близост е основният компонент на връзката, която държи отношенията на двойката в дългосрочен план. Ясно е, че повечето по-зрели дами не могат да се конкурират с 25-годишните колежки на съпруга си. \r\nНо пък всяка мъдра жена има нещо много по-значимо от стегнато тяло – тя има щастливи брачни спомени, трупани с години, както и силна емоционална връзка с мъжа си.\r\n \r\nЕто и четири начина да създадете още по-дълбока емоционална връзка със своя мъж и той никога и да не си помисля за изневяра:\r\n \r\n\r\n \r\nВашият мъж трябва да се чувства комфортно да ви се доверява. В един свят, в който мъжете трябва да бъдат силни, за да оцелеят, те наистина се нуждаят от място, където могат да бъдат уязвими. Съпругата трябва да даде възможност на мъжа си от време на време да сваля маската на мачо и просто да бъде себе си. Разговаряйте с мъжа си за проблемите и страховете му, говорете си за чувствата му, давайте му съвети, утешавайте го, създайте му комфорт. Не го слушайте с едното ухо, защото децата ви разсейват – бъдете внимателни към неговите чувства.\r\n \r\n\r\n \r\nАко вашият мъж споделя с вас проблемите си, никога не използвайте тези откровения срещу него по време на разгорещен скандал. \r\n \r\n", "date": "2018.06.16", "title": "Губите мъжа си, ето как да се сближите"}
{"url": "https://www.dnes.bg/rusia/2018/06/16/v-rusiia-pensioniraneto-vse-po-trudno-vdigat-vyzrastta.379548", "text": "Руското правителство ще внесе в Държавната дума проектозакон за вдигане на пенсионната възраст от 55 на 63 години за жените и от 60 на 65 години за мъжете, съобщи пресслужбата на кабинета, цитирана от ТАСС.\n\r\nПравителството предлага \"доста продължителен преходен период, който да започне през 2019 година, за да се достигне поетапно излизане в пенсия на 65 години за мъжете през 2028 година и на 63 години за жените през 2034 година\", уточни в четвъртък премиерът Дмитрий Медведев. \n\r\nВдигането на възрастта не засяга настоящите пенсионери в Русия - близо 46,5 милиона души от общо 146,9 милиона жители на страната. Тези хора ще продължат да получават всички пенсионни и социални плащания, определени за тях по-рано. Ако проектът бъде приет, първи ще се пенсионират по-късно мъжете в Русия, родени \r\nпрез 1959 г., и жените, родени през 1964 г.\r\n                    \r\n                    \r\nС оглед \"високото социално значение на въпроса\" промените няма да засегнат работещите при опасни и вредни \r\nусловия, застраховани при специални условия от своя работодател, държавните служители - според отделен федерален закон, а също и лицата, които се пенсионират предсрочно \"по социални мотиви и здравословни причини\", се казва в материалите към проекта.\n\r\nКремъл обяви през март, че подготвя мерки, чрез които пенсиите да се увеличават по-бързо от инфлацията, припомни по-рано Франс прес. Правителството уверява, че осъществяването на реформата \"съществено ще повиши\" пенсиите в Русия. \n\r\nВъзрастта за пенсиониране в Русия е определена през 1932 година - по съветско време, и не е променяна оттогава. Тя е сред най-ниските в света. До 30 процента от хората в страната могат да излязат в пенсия предсрочно благодарение на специални режими, облагодетелстващи множество категории лица, посочва АФП.\n\r\nПарламентарното ръководство увери, че проектът ще се разгледа без никакво бързане. Според председателката на горната камара Валентина Матвиенко законът може да бъде приет окончателно наесен. При това положение се предвижда той да влезе в сила от 1 януари 2019 г., отбелязва ТАСС.\n\r\nПредвижданото от руските власти повишаване на данъка върху добавената стойност (ДДС) от 18 на 20 процента ще означава за федералния бюджет допълнителни доходи в размер на 620 милиарда рубли годишно от 2019 г. нататък. Това се казва в друг законопроект, подготвен от финансовото министерство на Русия.\n\r\nВластите планират да използват ресурсите, осигурени чрез вдигане на ДДС, за развитие на инфраструктурата в Русия и на новите сектори от икономиката, се казва в информацията./БТА/", "date": "2018.06.16", "title": "В Русия пенсионирането все по-трудно, вдигат възрастта"}
{"url": "https://www.dnes.bg/balkani/2018/06/16/votyt-na-nedoverie-ne-svali-cipras-podpisva-s-makedoniia.379556", "text": "Правителството на Алексис Ципрас оцеля при гласуването на вота на недоверие в парламента.\n\r\nНай-голямата опозиционна сила в гръцкия парламент - консерваторите от \"Нова Демокрация\" атакуваха споразумението за името на Македония с вот на недоверие към правителството на Алексис Ципрас.\n\n\nСпоред опозицията, правителството на Ципрас няма пълномощия от парламента, за да подпише споразумението със Скопие. \n\r\nВъпреки това очакванията са, че договорът за името на Македония  ще бъде подписан на Преспанското езеро утре. \n\r\nС него се слага край на десетилетния спор между Атина и Скопие, а според постигнатото споразумение Македония ще се казва Република Северна Македония \r\n                    \r\n                    \r\nПодписването на договора вероятно ще е съпроводено от протести на гърци, които не искат новото име на Македония да съдържа географския термин, съвпадащ с областта в голяма част от Северна Гърция. И в Македония се очакват протести.\n\r\nПо-рано днес в Скопие българският външен министър Екатерина Захариева обяви, че целта е на 26 юни Македония да започне преговори за членство в ЕС, а на 11 юли да стане член на НАТО.", "date": "2018.06.16", "title": "Вотът на недоверие не свали Ципрас, подписва с Македония "}
{"url": "https://www.dnes.bg/notifikacii/2018/06/16/koshmarna-smyrt-za-indoneziika-pogylna-ia-piton.379535", "text": "Гигантски питон погълна жена в Индонезия и тръгналите да я издирват хора намериха трупа й цял, когато разрязаха подутия му корем близо до зеленчуковата градина, където тя е видяна за последно, съобщи БТА като цитира АФП.\r\nИнцидентът е станал на о-в Мън, югоизточно от Сулавеси. \r\n\"Хората са се усъмнили, че змията е погълнала жената и я убили. Когато разрязали корема й, намерили вътре жертвата\", каза говорител на полицията. \r\nСпоред него 54-годишната жена е погълната откъм главата.\r\nПитонът е бил дълъг 7 м. \r\nГигантските питони обикновено нападат малки животни. \r\nИнцидентите с хора са сравнително редки. \r\nВ Индонезия мъж беше погълнат от питон през 2017 г. на о-в Сулавеси.", "date": "2018.06.16", "title": "Кошмарна смърт за индонезийка, погълна я... питон"}
{"url": "https://www.dnes.bg/rusia/2018/06/16/taksi-se-vriaza-v-tylpa-v-moskva-raneni-sa-8-dushi.379552", "text": "Такси се блъсна в тълпа от хора в централната част на Москва. Ранени са 8 души, информира ТАСС, цитирана от \"Ройтерс\". \r\nВодачът, управлявал таксито, е с киргизка шофьорска книжка.\r\nТой е задържан. \r\nПо първоначална информация той е загубил контрол над автомобила.\r\n Улица \"Илинка\", на която е станал инцидентът, излиза на \"Червения площад\" и е много оживена.", "date": "2018.06.16", "title": "Такси се вряза в тълпа в Москва, ранени са 8 души"}
{"url": "https://www.dnes.bg/notifikacii/2018/06/16/oshte-25-mln-si-poiska-germanskiiat-voenen-ministyr.379549", "text": "Германският министър на отбраната Урсула фон дер Лайен поиска за Бундесвера - въоръжените сили на страната, допълнителни средства: близо 15 милиарда евро до края на парламентарния мандат (до 2021 г.) и още 10 милиарда евро за следващата 2022 г. Това съобщиха в. \"Билд\" и БТА, като се позоват на поверителен документ на министерството. \n Без допълнителни средства ще бъде застрашена съдбата на над 200 нови проекта в сферата на отбраната, се посочва в документа.\n\r\nПерото за военни разходи обаче е на второ място в германския бюджет - за Бундесвера през текущата година са заложени 38,5 млрд. евро, а за следващата година са предвидени 41,5 млрд. евро. \r\nФон дер Лайен отдавна настоява за вдигане на отбранителния бюджет в средносрочна перспектива до 1,5 от БВП на страната. Според нея той трябва да достигне около 60 милиарда евро годишно. \n\r\nВ петък канцлерът Ангела Меркел заяви, че Германия все още планира да повиши разходите за отбрана така, че да достигнат 2 на сто от БВП, но реално погледнато, страната няма да постигне това в близките 10 години, отбелязва ТАСС.\n\r\nНа срещата на върха на НАТО в Уелс през 2014 г. лидерите на всички държави от Алианса се ангажираха до 10 години да вдигнат разходите си за отбрана до 2 на сто от БВП, напомня ТАСС. /БТА/", "date": "2018.06.16", "title": "Още €25 млн. си поиска германският военен министър"}
{"url": "https://www.dnes.bg/health/2018/06/16/preporykite-na-stomatologa-sreshtu-losh-dyh.379477", "text": "Лошият дъх от устата често поставя хората в неудобно положение, тъй като е знак на лоша орална хигиена. Редовното почистване на зъбите и на езика са първите стъпки за борба с лошия дъх.\r\n \r\nЕксперти в областта на хранителната индустрия подчертават за доброто действие на някои напитки в борбата с лошия дъх от устата.\r\n \r\nЛошият дъх най-често е резултат от увеличени количества на бактерии в устната кухина и тяхното действие върху хранителните остатъци, кръв или тъканите в устата.\r\n \r\nВ устата могат да се заселят и свръхразвият бактерии по гърба на езика и пародонталните джобове, които не са характерни за резидентната микрофлора.\r\n \r\nБактериалната колонизация по фисурите, ямките, апроксималните части, венечните джобове, по гърба на езика е основен източник на лошия дъх. Също така той се повишава при ненапълно пробил мъдрец, върху който се получава капаче, обхващащо част от дъвкателната му повърхност.\r\n \r\n", "date": "2018.06.16", "title": "Препоръките на стоматолога срещу лош дъх "}
{"url": "https://www.dnes.bg/sofia/2018/06/16/navodneni-ulici-i-padnali-dyrveta-sled-poroia-v-sofiia.379550", "text": "Сигнали за наводнени улици и булеварди, както и за паднали дървета са постъпили в Аварийната служба на Столичната община след обилния дъжд през следобедните часове. \n Най-сериозно е положението под моста на гара Искър, където водата е достигнала около 50 сантиметра.\r\nНа няколко места има наводнени мазета и приземни етажи. Проблеми с поройния дъжд имаше и на Терминал 1 на Летище София. \r\nВ град Дупница са подадени 5 сигнала за наводнени помещения. \r\nНяма пострадали хора, съобщиха за БНР от Пожарната. \r\nСиноптиците от Националния институт за метеорология и хидрология обявяват \"жълт\" код за интензивни валежи, придружени с гръмотевични бури почти в цялата страна през утрешния ден. Ще има условия и за градушки.\r\n ", "date": "2018.06.16", "title": "Наводнени улици и паднали дървета след пороя в София"}
{"url": "https://www.dnes.bg/akoshtete-vqrvaite/2018/06/16/nova-era-v-obslujvaneto-avtomatiziran-kokteil-bar.379538", "text": "Първият автоматизиран коктейл-бар и кафе започна работа в Шанхай, в един от търговските центрове на района Хуанпу, съобщи ТАСС.\r\nВ заведението Ratio клиентите обслужва роботизирана ръка. \r\nТя сама приготвя, налива и поднася напитките. \r\nПоръчките машината приема чрез специално мобилно приложение.\r\nРоботизираната ръка може да приготвя повече от 60 различни напитки от менюто.", "date": "2018.06.16", "title": "Нова ера в обслужването - автоматизиран коктейл-бар"}
{"url": "https://www.dnes.bg/obshtestvo/2018/06/16/mliako-uj-priasno-a-veche-vkisnalo-v-magazina.379551", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        За прясно мляко с изтекъл срок на годност алармираха жители на Сопот. По думите им, готовият за консумация продукт се продава в хранителен магазин от известна в града верига.\n\r\nХората са подали сигнал до Комисията за защита на потребителите, тъй като върху опаковката на кофичката с мляко не се вижда маркировката със срока на годност.\n\r\nСпоред някои жители датата на опаковката е заличена умишлено. Това установи и самата продавачка в търговския обект, от където е закупено въпросното мляко, провери екип на .\r\n                    \r\n                    \r\nТърговската верига в Сопот направи проверка в хранителния си магазин и установи, че млякото е било доставено в срок на годност и вината е изцяло в тях.\n\r\nСпоред компанията-производител на млякото магазинът и неговото ръководство трябва да понесат отговорност, защото уронват престижа на фирма с 25-годишен опит в млекопреработването.\n\r\nОт хранителния магазин върнаха парите на клиентите, закупили развалената стока, и казаха, че ще бракуват останалите невалидни кофички с мляко.", "date": "2018.06.16", "title": "Мляко, уж прясно, а вече вкиснало в магазина"}
{"url": "https://www.dnes.bg/obshtestvo/2018/06/16/nameriha-izcheznalata-13-godishna-teodora.379553", "text": "Полицията намери  13-годишната ученичка Теодора Василева, която изчезна в петък. Това е  съобщила директорката на СУ \"Емилиян Станев\"- Велико Търново.\n\r\nТя е  благодарила на всички за съдействието и споделянията в социалните мрежи,  съобщава Дарик.\r\nСигналът за изчезналата Теодора беше подаден от майка и в 15,10 ч. в последния работен ден.\r\nПритеснената жена обяснила, че последно се чула с дърщеря си към 14 ч. и  тя и казала, че отива при своя приятелка.\r\nВпоследствие обаче телефонът  на Теодора не отговарял. Тя не се е прибрала в дома си във Велико  Търново, където семейството от Плевен живее от скоро.\r\n ", "date": "2018.06.16", "title": "Намериха изчезналата 13-годишна Теодора"}
{"url": "https://www.dnes.bg/akoshtete-vqrvaite/2018/06/16/telcite-sa-voinici-racite-pisateli-kakvi-sme-bili-v-minaliia-jivot.379452", "text": "Зодиите за имали различно призвание в миналия си живот. Вижте какво е то. \r\n\r\n \r\nБили са духовни, загадъчни и романтични личности. Обичали са да четат и пишат. Помагали са много на другите около тях и са били изключително състрадателни. Завладявали са сърца със своите стихове. \r\n \r\n\r\n \r\nТелците винаги са доминирали, смятали са ги за агресивни, но и храбри и безстрашни. Отстоявали са принципите си, борили са се за това, в което вярват, независимо от последствията. Смели войници. \r\n \r\n\r\n \r\nМатериалисти, които винаги са искали да преуспяват и да трупат богатство. Наслаждавали са се с пълна сила на удоволствията, които им предлага живота.  \r\n \r\n\r\n \r\nОтличавали са се с блестящ ум, били са духовити, винаги в движение. Проявявали са любопитство към света около тях и така създавали невероятни разкази, романи, пътеписи и т.н. \r\n \r\n\r\n \r\nБили са сантиментални и винаги полагали грижи за другите. Постоянно се страхували, че ще бъдат изоставени, затова се раздавали толкова за другите около тях. Били перфектни акушери.\r\n \r\n", "date": "2018.06.16", "title": "Телците са войници, Раците писатели: Какви сме били в миналия живот?"}
{"url": "https://www.dnes.bg/stranata/2018/06/16/na-pyt-kym-gyrciia-samo-sys-zdravi-nervi-shte-chakate-chasove.379537", "text": "Близо 5 километра опашка от коли се образува днес по обяд на граничен пункт \"Кулата\", а следобед се стопи до около 2 км, съобщи  bTV.\r\nСпоред гранична полиция причината е интензивния трафик – много хора са тръгнали към Гърция. \r\nЗатруднения създава и ремонт на пътя, които ще започна преди две седмици и ще продължи още две. ", "date": "2018.06.16", "title": "На път към Гърция само със здрави нерви, ще чакате часове "}
{"url": "https://www.dnes.bg/notifikacii/2018/06/16/franciia-shte-pomogne-na-ispaniia-za-migrantite-ot-akuarius.379539", "text": "Испания заяви днес, че приема предложението на Франция да осигури подслон за мигранти от кораба \"Акуариус\", след като проучи положението им на испанска територия, където се очаква днес да акостира плавателният съд, предаде Франс прес. \n Френското правителство ще си сътрудничи с испанското в приемането на мигранти от \"Акуариус\", съобщи в комюнике испанската вицепремиерка Кармен Калво.\n\r\n\"Акуариус\" и двата кораба, превозващи 630-те мигранти, спасени преди седмица край бреговете на Либия, плават вече в испански води и се очаква да стигнат днес в пристанище Валенсия.\n\r\nСпоред Мадрид Франция ще приеме онези мигранти, които след приключване на бежанските процедури изразят такова желание. \r\nВчера Франция заяви, че е готова да приеме мигранти от \"Акуариус\", които отговарят на критериите за предоставяне на убежище.\n\r\nНовият испански премиер Педро Санчес благодари на френския президент Еманюел Макрон за сътрудничеството му по въпроса и смята, че Европа трябва да решава проблема с мигрантите именно в рамките на подобно сътрудничество, се казва в комюникето.\n\r\nНа 11 юни Санчес предложи да приеме мигрантите от кораба, \"Акуариус\", нает от хуманитарни сдружения, на който Италия и Малта отказаха достъп до пристанищата си.\n\r\nДнес италианският вътрешен министър Матео Салвини отново забрани влизането в италиански пристанища на два кораба на неправителствена организация, плаващи край либийския бряг, допълва АФП, цитирана от БТА.", "date": "2018.06.16", "title": "Франция ще помогне на Испания за мигрантите от \"Акуариус\""}
{"url": "https://www.dnes.bg/za-da-se-razbirame/2018/06/16/dokolko-stavate-za-sypruga-spored-myjete.379469", "text": "Мъжете и жените имат своите различни критерии, по които преценяват дали половинката им става за брак или не. Жените обикновено търсят стабилност, любов, единност, отдаденост, рамо, на което могат да се опрат.\r\nПри мъжете е малко по-различно. Тяхната преценка се ръководи от някои специфични критерии. Ето кои са те:\r\n\r\nПо време на спор, например, желанието за вземане на надмощие надделява над феърплея и отстъпването в името на консенсуса. За мъжете е от голямо значение бъдещата им жена да умее да води спор по честен начин и да знае кога трябва да отстъпи. Никой мъж не иска мъжкото му его да бъде постоянно потъпквано.\r\n\r\r\n                    \r\n                    Интелигентните жени проявяват любопитство от този вид, който подсказва за желание за развитие, а не онзи, който показва клюкарско отношение. Мъжете искат да се гордеят със съпругите си, не да се срамуват от тях.\r\n\r\nТук отново се намесва егото на мъжете, което се нуждае от одобрение, не от безкрайна критика. Ако приемате половинката си безрезервно, вие ще сте най-обичаната съпруга.\r\n", "date": "2018.06.16", "title": "Доколко ставате за съпруга според мъжете? "}
{"url": "https://www.dnes.bg/blizak-iztok/2018/06/16/selfi-i-pregrydki-dnes-utre-pak-shte-se-ubivat.379540", "text": "Десетки невъоръжени талибански бойци влязоха днес в афганистанската столица благодарение на безпрецедентно примирие по случай мюсюлманския празник Айд ал Фитр, който бележи края на свещения месец Рамазан, предаде БТА като се позова на Ройтерс.\n\r\nВ Кабул, както и на други места в страната, войници и талибани си разменяха прегръдки и си правеха селфита.\n\r\nТалибаните изненадващо обявиха тридневно спиране на бойните действия по повод започналия в петък празник, като подчертаха, че то изключва чуждестранните сили. Спирането на огъня се застъпва с обявеното от афганистанското правителство примирие, което продължава до сряда.\n\r\nМного хора в страната призоваха правителството и талибаните да удължат примирието.\r\n                    \r\n                    \r\nТалибаните, с традиционните чалми, а мнозина от тях и със слънчеви очила, влязоха в Кабул през южните и югоизточните порти. На местата, където хората се спираха да ги снимат със знамената им, се образуваха задръствания. Талибаните приканваха хората да се приближат и да си правят селфита.\n\r\n\"Те са невъоръжени, тъй като оставиха оръжията си на входовете\", каза за Ройтерс полицейският говорител Хашмат Станекзай и обясни, че талибаните ще си получат обратно оръжието, когато си тръгнат. \r\nМинистърът на вътрешните работи Ваис Ахмад Бармак се срещна с талибански бойци в Кабул, съобщи афганистанската телевизия \"Толо нюз\".\n\r\nВидеоклипове и снимки, публикувани в новинарски уебсайтове, показаха ликуващи войници и талибани да се прегръщат и да си разменят поздравления по случай празника в провинции Логар, Забул и Вардак. Някои хора танцуваха и пляскаха с ръце, докато минувачи ги снимаха със смартфоните си.\n\r\nСпоред заместник-вътрешния министър Масуд Азизи примирието се следи в цялата страна и наблюденията показват, че то се спазва. \n\r\n\"За щастие няма нападения\", каза той за Ройтерс.", "date": "2018.06.16", "title": "Селфи и прегръдки днес, утре пак ще се убиват"}
{"url": "https://www.dnes.bg/politika/2018/06/16/es-dava-zelena-svetlina-za-pregovori-na-makedoniia-do-dni.379533", "text": "Външният министър Екатерина Захариева обяви, че целта е на 26 юни Македония да започне преговори за членство в ЕС, а на 11 юли да стане член на НАТО. \n\r\nКоментарът си тя направи в Скопие, където присъства на официалното откриване на фестивала \"One Love Tour 2018” . \n\n “Много се радвам, че днес съм тук и се възхищавам на този фестивал, защото хората на културата и изкуството отдавна са заедно и те дават пример на нас като политици какво трябва да правим. Този фестивал ще остане традиция и нашето министерство ще продължи да го подкрепя. Хората искат да бъдат заедно и да се обичат, да пеят заедно, да творят заедно, да се хранят заедно, да вървят заедно по европейското бъдеще. И това направи договорът, който подписахме“, каза тя. \r\n                    \r\n                    \r\nЗахариева обяви, че за България винаги е в края на месеца Македония най-накрая да започне преговори за членство в ЕС. \n\r\n\"Няма никакво време и съм убедена, че след подписването на договора между Македония и Гърция утре, на 26 юни, когато е съветът по общи въпроси, който аз председателствам, Македония ще получи „зелена светлина“, надява се тя. \n\r\nСпоред нея България само ще спечели, ако на 26 юни Македония започне преговорите за членство.\n\r\n\"В противен случай рискуваме най-ранната следваща възможност да бъде в края на 2020 г. Не мисля, че македонският народ заслужава това“, каза още Захариева.\n\r\nТя коментира още, че името Северна Македония, за което се договориха премиерите на Гърция и Македония е приемливо за България, а важното е да няма териториални претенции. \n\r\n\"Договорът за добросъседство ще продължи да важи, няма да има никакви проблеми за тях. В договора между Гърция и Македония има текст, че той няма да бъде насочен към други държави, така че всичко е наред. Единственото, което искаме, е когато сте готови, да бъдем заедно в ЕС. Целта на нашето председателство беше да направим процеса по прием на Македония в ЕС необратим. Успяхме да деблокираме процес, който беше блокиран 15 г. Страните от Западните Балкани са в центъра на европейската външна политика – не го изпускайте този шанс“, каза Захариева, цитирана от \"Фокус“.", "date": "2018.06.16", "title": "ЕС дава \"зелена светлина\" за преговори на Македония до дни?"}
{"url": "https://www.dnes.bg/eu/2018/06/16/kak-se-sluchi-tova-bejancite-promeniha-evropa-i-veche-ne-idvat.379536", "text": "В Брюксел лесно се забелязват последиците от миграционната криза. Службата за предоставяне на убежище се намира само на няколко километра от европейската централа. Там постоянно има опашки от бежанци и мигранти, които или искат да подадат молби за убежище, или колкото се може по-бързо да получат разрешение да продължат пътя си към Франция или Великобритания, пише .  \n\r\nМного от африканците казват, че се пристигнали в Белгия през Италия, Австрия, Германия или Франция - очевидно в нарушение на регламента от Дъблин. Защото според Дъблинското споразумение, всички тези хора е трябвало да подадат молба за убежище в първата страна от ЕС, в която са влезли. С други думи: системата, която ЕС напразно се опитва да реформира, не функционира.\r\n                    \r\n                    \r\nВ това е убеден и белгийският вътрешен министър от национално-консервативната партия N-VA Ян Ямбон. Той иска да въведе по-строги мерки срещу нелегално пребиваващите в Белгия мигранти. През май се стигна до един трагичен инцидент, когато белгийски полицаи откриха стрелба срещу автомобил с нелегални мигранти от Ирак и застреляха едно двегодишно момиче. На последните избори през 2014 година партията N-VA спечели доста гласове  и за първи път влезе в управлението на страната. \n\r\nВ много държави от ЕС миграционната и бежанска криза доведе до това, че на политическия хоризонт изгряха звездите на силни дяснопопулистки опозиционни партии - във Франция, Холандия, Дания, Швеция и Германия. В някои европейски страни десните популисти дори участват в управлението - Белгия, Финландия, Австрия и Гърция, а в трети, като Полша, Унгария, Чехия и отскоро Италия, правителствата изцяло са съставени само от популисти. \n\r\nЕкспертът по европейските въпроси от фондация \"Карнеги\" Щефан Лене казва по този повод, че в миграционната криза популистките партии са открили една тема, която предизвиква големи емоции и поляризира обществото. Да припомним, че шефът на фракцията на германските десни популисти от \"Алтернатива за Германия\" Александер Гауланд нарече бежанската вълна от 2015 година \"подарък\" за неговата партия.\n\r\n\n\r\nЗам.-председателят на ЕК Франс Тимерманс смята, че силата на десните популисти и нерешената миграционна криза могат да доведат не само до правителствена криза в Германия, но и да застрашат сплотеността на ЕС. „През последните години темата за миграцията докара ЕС до ръба на пропастта. Миграцията играе ключова роля в много страни“, заяви той миналия вторник в Европарламента и призовава страните-членки на ЕС да загърбят националистическите си интереси и да проявят солидарност. „Кризата може да бъде решена само на общоевропейско ниво“, посочи Тимерманс.\n\r\nМного от дяснопопулистките правителства обаче не споделят това становище. „Неспособността на ЕС да се справи с темата доведе до един вид ренационализиране. Повечето популисти и партии, които са срещу мигрантите, са противници и на ЕС. И затова постоянно прибягват до национални мерки - гранични контроли, огради и горни граници за прием на бежанци. Затова и надеждата на германската канцлерка, че може да договори едно общоевропейско решение до срещата на върха в края на юни, е по-скоро илюзорна“, казва Щефан Лене.\n\r\nАнгела Меркел пледира за координирани действия, за двустранни споразумения между страните-членки и за европейска служба за предоставяне на убежище, която трябва да взема решения на общите външни граници на ЕС. Независимо от силните дяснопопулистки тенденции в Европа, общността трябва да отговори на няколко важни въпроса, смята германската канцлерка: „Достатъчно ли сме силни, за да се погрижим за развитието в страните, от които пристигат хората, тоест за развитието на африканския континент? Можем ли да въздействаме по-добре така, че да бъде прекратена войната в Сирия, откъдето милиони хора бягат? Грижим ли се достатъчно за бежанските лагери в близост до родните страни на тези хора? В състояние ли сме да въведем навсякъде (в Европа) еднакви процедури?\n\r\nНе само опозицията в Берлин, но и правителствата на някои страни, като Унгария и Полша, обвиняват германската канцлерка, че е направила огромна грешка, отваряйки границите и допускайки в страната почти един милион търсещи убежище. Председателят на фракцията на дяснопопулистката \"Алтернатива за Германия\" Александер Гауланд смята, че сега Меркел трябва да си понесе последствията. \n\r\n\"Никой не иска да следва тази политика. С пълно право Полша, Унгария, Чехия и Словакия казват, че тях не ги засяга това, че госпожа Меркел е поканила толкова много хора в Германия. Ние не сме канили никого, припомнят те с право“, заяви Гауланд в Бундестага през март.\n\r\n\n\r\nОт 2015 година насам броят на пристигащите в Гърция, Италия, но също и в Германия хора е намалял със 75 процента. Тоест миграционната картина се промени, но въпреки това популистките партии и правителства продължават да настройват хората срещу мигрантите. А въпросите, по които спорят политиците в Европа и Германия, отчасти отдавна са решени. Седем държави, сред които Германия и Белгия, отново въведоха частични гранични контроли.\n\r\n\"Въпреки рязко намалелия брой на бежанци и мигранти, хората вярват, че миграцията е излязла извън контрол. Всички са се съсредоточили изцяло върху тази тема. А повечето хора в Австрия или Германия не са засегнати пряко от присъствието на бежанци и мигранти. Но медиите се концентрират до такава степен върху миграцията, че я направиха вирулентна тема“, казва Щефан Лене.\r\n", "date": "2018.06.16", "title": "Как се случи това: Бежанците промениха Европа и вече не идват"}
{"url": "https://www.dnes.bg/akoshtete-vqrvaite/2018/06/16/novi-svetove-se-zavladiavali-s-grupi-do-100-dushi.379541", "text": "Учени от университета в Страсбург, Франция, изследваха разстоянието до най-близките екзопланети. Те стигнаха до извода, че като се вземе под внимание бързото развитие на технологиите и производството на ракети, колонизирането на нови светове ще се извършва от малки изследователски групи, всяка от които включва до 100 души.\r\nСледователно ще трябва да забравим за представените в някои филми големи експедиции в Космоса, пише БТА.\r\nПри това учените смятат, че преди началото на междузвездните полети човечеството ще трябва да реши няколко ключови задачи - създаване на свръхмощен космически двигател и надеждна система за хибернация, с помощта на която дори 50-годишен полет до близката екзопланета Проксима Кентавър ще изглежда като лека разходка.\r\nЩе са необходими и универсални модули, с чиято помощ първите колонизатори ще могат да построят селища на повърхността на екзопланети.", "date": "2018.06.16", "title": "Нови светове се завладявали с групи до 100 души"}
{"url": "https://www.dnes.bg/balkani/2018/06/16/gyrcite-masovo-protiv-dogovora-s-makedoniia.379542", "text": "Мнозинството гърци са против договора със Скопие и името Македония, според най-новото социологическо проучване в Гърция, извършено от агенция Марк за вестник \"Прото тема\". \n\n Според резултатите \"не\" на договора казват 68 на сто и с \"не\" за името на Македония отговарят 73 на сто от анкетираните.  \r\nЦялата анкета ще бъде публикувана в утрешното издание на гръцкия вестник, допълва БНР.", "date": "2018.06.16", "title": "Гърците масово против договора с Македония"}
{"url": "https://www.dnes.bg/blizak-iztok/2018/06/16/vypreki-primirieto-otnovo-atentat-v-afganistan.379543", "text": "Най-малко 26 души са убити при експлозия на кола бомба по време на среща между бойци от талибанското движение и от афганистанските сили за сигурност, събрали се да празнуват края на рамазана в градчето Гази Аминула Хан от източната провинция Нангархар, предаде Ройтерс. \n Поне 16 са ранените.\n\r\nАгенцията се позовава на Атаула Хогиани, говорител на местния губернатор. \n\r\nПо данни на телевизия \"Толо нюз\", цитирана от ТАСС, сред жертвите има талибани, правителствени войници и мирни жители.\n\r\nСпоред полицейския началник в провинцията Гулам Санайс Станикзай става дума за самоубийствен атентат. Той съобщи за 11 убити и 12 ранени, посочва Асошиейтед прес.\r\n                    \r\n                    \r\nТалибаните заявиха, че самоубийственият атентат не е тяхно дело.\n\r\nНа 7 юни афганистанският президент Ашраф Гани обяви едностранно примирие с талибаните от 12 до 19 юни по случай мюсюлманския празник Айд ал Фитр, който бележи края на свещения месец рамазан. Талибаните също обявиха тридневно спиране на бойните действия, но подчертаха, че то изключва чуждестранните сили.\n\r\nДнес президентът Гани обяви, че удължава примирието и помоли талибаните да направят същото. Той не посочи срок и уточни, че подробностите ще бъдат съобщени по-късно, информира Франс прес. От президентската канцелария обявиха също, че в знак на добра воля от затвора ще бъдат освободени 46 талибани. /БТА/\n\r\n ", "date": "2018.06.16", "title": "Въпреки примирието отново атентат в Афганистан "}
{"url": "https://www.dnes.bg/usa/2018/06/16/i-indiia-otvryshta-na-trymp-udria-30-stoki-ot-sasht.379544", "text": "Индия отменя преференциалните митнически тарифи за внос на 30 стоки от САЩ в отговор на решението на Вашингтон да вдигне вносните мита за индийска стомана и алуминий. Делхи е уведомил за намеренията си Световната търговска организация (СТО), съобщава в. \"Индиън експрес\", цитиран от БТА и ТАСС. \n\n Индия би искала да отбележи, че сумата, получена от отмяната на митническите облекчения (за американски стоки) ще съответства на стойността на мерките, въведени от САЩ, се посочва в уведомлението, цитирано от вестника. \n\r\nСпоред медии вносните мита ще бъдат вдигнати с 50 процента за мотоциклети с обем на двигателя над 800 куб. см, за борната киселина, някои метални изделия, лещата и редица други стоки. \r\n                    \r\n                    \r\nИндия се надява да събере от от тези мерки около 239 млн. долара на фона на очакванията повишаването на американските мита да струва на Делхи около 241 млн. долара.\n\r\nПрез март САЩ вдигнаха митата за внос на стомана с 25 процента, а на алуминий - с 10 процента за редица страни, включително Индия, припомня ТАСС\n\r\n ", "date": "2018.06.16", "title": "И Индия отвръща на Тръмп, удря 30 стоки от САЩ"}
{"url": "https://www.dnes.bg/notifikacii/2018/06/16/vkaraha-v-aresta-dvama-zaplashili-shofior-s-pistolet.379546", "text": "Двама мъже са в ареста, след като са заплашили шофьор с пистолет, съобщиха от полицията. \r\nПострадалият от агресията е подал сигнал вчера следобед, че в района на 15 км на автомагистрала \"Хемус\" неизвестни лица от движещ се успоредно с него лек автомобил \"Мерцедес\" са го заплашили с пистолет. \r\nПолицията е реагирала незабавно и е спряла нападателите в района на 57 км. На магистрала.\r\nИ двамата са от град Левски. Задържани за срок до 24 часа. \r\nИззет е и пистолетът, законно притежаван от единия мъж.", "date": "2018.06.16", "title": "Вкараха в ареста двама, заплашили шофьор с пистолет "}
{"url": "https://www.dnes.bg/football/2018/06/16/islandiia-izumi-fenovete-izmykna-1-1-ot-arjentina.379545", "text": "Приятната изненада от Евро 2016 Исландия продължава да изумява с представянето си, след като измъкна 1:1 от Аржентина в първи мач от група \"D\" на световното първенство. \n\r\nВ големия грешник за южноамериканците се превърна Лео Меси, който в средата на второто полувреме профука дузпа.\n\r\nИначе Серхио Агуеро откри резултата в 19-ата минута с първия си гол на световни първенства от три участия. Викингите обаче изравниха малко след това след неубедителни намеси на вратаря Уили Кабайеро. Историческият гол за дебютанта на подобен форум заби Алфред Финбогасон.\n\r\nСлед почивката латиносите натиснаха, но не намираха пролуки през отлично подредената защита на съперника. В 64-ата минута Евер Банега спечели дузпа, която обаче голямата звезда Меси пропусна. Това беше и четвърти пропуск за него от бялата точка от последните му седем опита.\r\n                    \r\n                    \r\nВ следващия кръг на 21 юни Аржентина среща Хърватия, а на следващия ден играят Нигерия и Исландия.\n\r\n", "date": "2018.06.16", "title": "Исландия изуми феновете, измъкна 1:1 от Аржентина"}
{"url": "https://www.dnes.bg/notifikacii/2018/06/16/zaplasheniiat-s-pistolet-na-hemus-socdeputatyt-iavor-bojankov.379547", "text": "Заплашваният с пистолет от двама мъже на автомагистрала \"Хемус\" е депутатът  БСП Явор Божанков, който е подал сигнала, съобщиха от полицията за bTV. \n Божанков е изпреварвал с колата си \"Шкода\", когато зад него се е приближила кола, която присвятквала с фарове.\r\n\"Помислих, че е кола със специален режим, напуснах лявата лента и автомобилът се изравни с мен. Тогава видях, че е частна кола, а човекът до шофьора извади пистолет и го насочи към мен. Не можех да повярвам, че това се случва”, разказа самият депутат.\r\nИнцидентът станал на 15 юни. Към 14:20 ч. на тел. 112 Божанков е подал сигнал за инцидента. \r\nАвтомобилът \"Мерцедес\" с двамата агресивни мъже е спрян в района на 57-ия километър.\r\nДвамата са от град Левски, задържани са за 24 часа. Иззет е и пистолетът, законно притежаван от единия мъж.\r\n ", "date": "2018.06.16", "title": "Заплашеният с пистолет на \"Хемус\" - соцдепутатът Явор Божанков"}
{"url": "https://www.dnes.bg/notifikacii/2018/06/16/kak-kiseloto-mliako-pravi-kojata-po-krasiva.379466", "text": "Една от най-полезните храни е киселото мляко. Обичаме да го хапваме натурално, да добавяме към него плодове, то е част от нашите сладки и солени рецепти. Но не бива да забравяме, че неговите ползи за здравето и красотата ни са не само когато го консумираме, но и когато го нанасяме върху кожата си. Колко често си правите маски на лицето с кисело мляко?\r\n\r\n\r\nВ 100 грама кисело мляко се съдържа приблизително 1 мг цинк. Този минерал е известен със своите противовъзпалителни свойства, като спомага за синтеза на клетките и растежа на тъканите. Цинкът също помага за регулиране отделянето на себум. Така че, ако сте с по-мазна кожа, маските с кисело мляко могат да повлияят добре кожата ви.\r\r\nВсички знаем, че киселото мляко е богато на калций. Нанасянето му върху кожата я предпазва от сухота и дехидратация. Калцият спомага за регенериране на кожните клетки и укрепването на кожата.\r\n", "date": "2018.06.16", "title": "Как киселото мляко прави кожата по-красива? "}
{"url": "https://www.dnes.bg/muzika/2018/06/16/kristina-agilera-v-metro-da-iznenada-pytnici-pia-im.379534", "text": "Кристина Агилера пя \"инкогнито\" в нюйоркското метро заедно с телевизионния водещ Джими Фалън, който й акомпанираше на банджо, за да отпразнува излизането на новия си албум, съобщи сп. \"Ролинг стоун\", цитирано от БТА. \n\r\nЗа изпълнението в метрото Агилера избра костюм от 70-те години на миналия век - с голяма шапка и очила, а Фалън освен очила си беше сложил и брада.\r\nТе изпяха песента \"Think\" на Арета Франклин. Минаващите бързо я разпознаха и започнаха да я снимат с телефоните си.\r\nСлед това двамата изпълнители свалиха костюмите си и продължиха с акустична версия на песните \"Fighter\" и \"Fall in Line\".\r\nНовият албум на Кристина Агилера \"Liberation\" излезе в продажба вчера. Тя участва в предаването \"Тунайт\", за да го лансира\r\n ", "date": "2018.06.16", "title": "Кристина Агилера в метро? Да, изненада пътници, пя им "}
{"url": "https://www.dnes.bg/politika/2018/06/16/mariia-gabriel-s-otlichie-za-postijeniia-na-jenite.379519", "text": "Българският комисар по цифровата икономика и общество Мария Габриел стана носител на най-престижната награда на Италия за върхови постижения на жените \"Мариса Белисарио\", съобщиха от Представителството на ЕК в България.\r\nСтатуетката й беше връчена снощи от председателя на Европейския парламент Антонио Таяни на тържествена церемония в Рим, докато на стената вървяха кадри от професионалния път на българския еврокомисар в европейската политика.\r\nВече 30 години, в памет на Мариса Белисарио - топ мениджър на Италия, едноименната фондация отличава със \"Златна ябълка\" заслугите и постиженията на жени в различни професии, управлението, науката, икономиката и социалните каузи както на национално, така и на европейско ниво. Тазгодишното издание на наградата е под егидата на президента на Италия Серджо Матарела.\r\r\n                    \r\n                    Високото отличие се присъжда в няколко категории, като Изборната комисия е взела решение с единодушно гласуване да удостои комисар Мария Габриел с наградата в юбилейното 30-то издание в категория \"Награда на Европа\".\r\nПриемайки наградата, Мария Габриел заяви, че за нея тя е символ на признание, но и отговорност.\r\n\"Силата на визията ми за цифровото бъдеще на Европа е кодирана в принципа, който следвам. Работя за цифрова политика, която да отчита интересите на европейските граждани, а човекът да остане управляващ технологиите. За няколко месеца постигнахме голям напредък в изграждането на цифровия единен пазар - регламента за защита на данните, пакета за киберсигурност, мерките за развитието на изкуствения интелект и суперкомпютрите, действията за насърчаване на цифровите умения, подкрепата за стартъпите, постигнатите споразумения относно европейския аудиовизуален сектор и спектъра за високоскоростен интернет и много други.\r\nЕто защо тази награда за мен е признание за усилията, които полагаме за силна цифрова Европа. Но тя е и отговорност да продължавам да работя с неотслабваща енергия за цифров единен пазар, който не остава никого изключен и ползите от който са за всички. Тази награда е и израз на потенциала на жените да бъдат начело на цифровата промяна и съм горда да бъда неин носител\", каза българският еврокомисар.\r\nНаградата \"Мариса Белисарио\" се дава от 1989 година насам. През всички тези години с нея са отличавани жени визионери с високи постижения в своята област на професионално развитие. Сред тях са жени политици, учени, мениджъри, актриси, активистки за мир и равенство. В международен план се отличават имената на Мери Робинсън - първата жена президент на Ирландия, Мадлин Олбрайт - първата жена държавен секретар на САЩ, Рания ал Ясин - кралицата на Йордания. \n\r\n ", "date": "2018.06.16", "title": "Мария Габриел с отличие за постижения на жените"}
{"url": "https://www.dnes.bg/notifikacii/2018/06/16/trus-s-magnitud-6-1-raztyrsi-ostrovite-tonga.379509", "text": "Земетресение с магнитуд 6,1 разтърси островната държава Тонга в Тихия океан, съобщи Геофизическият институт на САЩ, цитиран от Ройтерс.\r\nТрусът е бил на дълбочина 10 км, а епицентърът му е бил на около 470 км от град Нейафу.\r\nНяма данни за пострадали или материални щети. (БТА)\r\n ", "date": "2018.06.16", "title": "Трус с магнитуд 6,1 разтърси островите Тонга"}
{"url": "https://www.dnes.bg/obrazovanie/2018/06/16/v-su-kandidat-studentite-na-izpit-po-istoriia.379507", "text": "Изпитът по история на България за кандидат-студенти от редовната изпитна сесия в Софийския университет \"Св. Климент Охридски\" започва днес в 9.00 часа, съобщи пресцентърът на висшето училище.\r\nКандидатстудентският изпит по история на България продължава четири астрономически часа и се състои от два компонента - развиване на тема по даден исторически проблем и тест. Предложената изпитна програма е съставена въз основа на учебното съдържание по история на България за 11-и клас.\r\nВ нея са включени основни проблеми, които са обединени в тематични кръгове и се отнасят до развитието на българската държава и на българското общество във времето от края на седми до средата на 20-и век.\r\r\n                    \r\n                    Изпитната комисия ще формулира темите и вариантите на теста в деня на изпита, така че те да покриват цялото учебно съдържание, заложено в програмата по история на България.\r\nПри започването на изпита ще се изтеглят две теми, като всеки кандидат-студент ще има правото да избере и да пише по една от тях, както и един от тестовите варианти, който се раздава на кандидат-студентите. Тестът включва въпроси от отворен и затворен тип от областта на политическата, стопанската, църковната и културната история на България през Средновековието, Възраждането и Новото време.\r\nОсновните цели на изпита са да провери историческите знания на кандидат-студентите, предвидени в държавните образователни изисквания за първо равнище, уменията им за създаване на аргументиран текст по определен проблем, както и нивото им на владеене на книжовния български език.\r\n ", "date": "2018.06.16", "title": "В СУ кандидат-студентите на изпит по история"}
{"url": "https://www.dnes.bg/snimka-na-denia/2018/06/16/za-17-oblasti-jylt-kod-za-obilni-valeji-i-grymotevici.379506", "text": "Жълт код за обилни валежи, придружени с гръмотевици, е обявен за 17 области от страната в днешния ден, а в 5 - оранжев, предупреждава сайтът на НИМХ. В областите Видин, Монтана, Враца, Ловеч и Габрово, където е предупреждението за най-силни валежи, се очаква да паднат  между 30 и 50 литра на квадратен метър, в тези области ще има условия и  за градушки. Само по морето кодът е зелен - време без опасни явления.\r\nСпоред  преди обяд над по-голямата част от страната ще е предимно слънчево, а над западните райони облачността ще е значителна.\r\nОколо и след обяд ще се развива мощна купеста и купесто-дъждовна облачност. На много места ще има интензивни краткотрайни валежи от дъжд, гръмотевични бури и градушки. Ще духа слаб до умерен северен вятър. Максималните температури ще са между 25° и 30°.\rПо Черноморието преди обяд ще е предимно слънчево. След обяд ще има временни увеличения на облачността и на отделни места ще превали и прегърми. Ще духа слаб до умерен североизточен вятър. Максималните температури ще са от 25° до 29°. Температурата на морската вода е от 23-25°. Вълнението на морето ще е 1-2 бала.\r\nНад планините около и след обяд ще се развива мощна купеста и купесто-дъждовна облачност и на много места ще има краткотрайни, временно интензивни валежи, придружени с гръмотевични бури. Ще духа до умерен вятър от изток-югоизток. Максималната температура на височина 1200 метра ще е около 19°, на 2000 метра – около 13°.\r\n ", "date": "2018.06.16", "title": "За 17 области \"жълт код\" за обилни валежи и гръмотевици"}
{"url": "https://www.dnes.bg/za-da-se-razbirame/2018/06/16/7-greshki-v-chisteneto-koito-ostaviat-bakterii.379473", "text": "Когато чистим често пропускаме съществени места, на които се натрупват бактерии. Невинаги си даваме сметка, че е важно и с какво почистваме, защото самите пособия могат да създават среда за развитие на вредни за здравето микроорганизми.\r\n\r\n\r\nСтратегията е важна във всеки аспект от живота и всяка дейност, с която се захващаме. Това важи и за чистенето. Ако чистим хаотично е много по-вероятно да пропуснем някое важно място, отколкото ако имаме предварителен план за действие, рутина, която да спазваме.\r\n\r\nАко средствата, които ползваме при чистене са стари, влажни, скъсани и многократно експлоатирани, много по-вероятно е те да са средище на бактерии. Старите гъби и парцали, които са ползвани дълго време и не са изпирани след всяко чистене, могат да заразят дома ви с опасни гъбични и бактериални микроорганизми, носещи потенциален риск за здравето.\r\r\n                    \r\n                    ", "date": "2018.06.16", "title": "7 грешки в чистенето, които оставят бактерии"}
{"url": "https://www.dnes.bg/sofia/2018/06/16/nvim-shte-otbeleji-denia-na-bashtata-vhodyt-svoboden.379510", "text": "В Националния военноисторически музей /НВИМ/ ще бъде отбелязан Денят на бащата, посветен на специалната връзка между таткото и детето. Това ще стане от 10.00 до 18.00 ч., като входът за музея ще е свободен и ще има много атракции, съобщиха от НВИМ.\r\nЗа седма поредна година в началото на лятната ваканция децата и техните родители ще могат да се забавляват в музея, който ще се превърне в арена на увлекателни игри, детски смях, подаръци и веселие, посочиха от институцията.\r\nСпециално за събитието Българската армия представя военни машини \"Мерцедес\", бойна бронирана машина \"Командо-Селект\", брониран боен джип \"Пясъчна котка\", високопроходима линейка, участвала в мисии, и учебна катапултна седалка.\r\r\n                    \r\n                    Всички желаещи ще могат да влязат в кабините на едни от най-атрактивните машини от външната експозиция на музея - вертолет Ми-24, самоходна минохвъргачка \"Тунджа\" и ракетен комплекс 2К 52 Фрог \"Луна-М\".\r\nВ Деня на бащата са предвидени събития като програмиране на роботи и създаване на видеоигри, зона с виртуална реалност, конструктор за млади откриватели, сглобяване на къщички, приказки за парите, решаване на логически задачи и разнообразни интерактивни игри.\r\nОсвен това децата ще могат да скачат на огромен матрак, сами ще си направят ключодържател или магнит от дърво, ще се снимат като военен пилот, ще рисуват дори върху вода, а в приказния град Щуроландия ще бъдат каквото си поискат - кмет, художник, готвач или журналист.\r\nЛятната читалня ще посрещне малки и големи с увлекателни четива, интригуващи истории и книжки за оцветяване. Изморилите се ще си отдъхнат в специално обособен ТВ кът, където децата ще се забавляват с любими детски филми. А любителите на природата ще си починат в скаутския лагер в двора на музея.", "date": "2018.06.16", "title": "НВИМ ще отбележи Деня на бащата. Входът – свободен!"}
{"url": "https://www.dnes.bg/notifikacii/2018/06/16/film-pokaza-kim-kato-mirotvorec-ot-svetovna-velichina.379505", "text": "Северна Корея създаде документален филм за срещата на Ким Чен-ун с американския президент Доналд Тръмп, предаде Ройтерс. Освен традиционния култ на личността във филма е показана мечтата на севернокорейския лидер за икономическо развитие на КНДР.\r\nЧетиридесет и две минутният филм със заглавие \"Епохалната среща, която положи началото на нова история между КНДР и САЩ\" бе излъчен вчера по севернокорейската държавна телевизия. Той показва най-важните моменти от тридневното пътуване на Ким до Сингапур, включващи разговорите с Тръмп и посещенията на забележителности в града държава.\r\nВ продължение на години севернокорейските медии възхваляваха успеха на собствената си държава и заклеймяваха злите Съединени щати и техните съюзници лакеи. Новият филм обаче представя положително капиталистически Сингапур, описвайки го като \"чиста, красива и напреднала\" държава, от която има какво да се научи.\r\nВ документалния филм се подчертава новият приоритет на Ким за икономическо развитие след постигането на старата цел за създаване на ядрени оръжия.\rНа конгрес на управляващата Корейска трудова партия през април той каза, че изоставя едновременното разработване на ядрени оръжия и развиване на икономиката, като обяви, че фокусът в бъдеще ще е само върху икономиката, припомня Ройтерс. Филмът представя Ким като миротворец от световна величина, показвайки го как седи и се усмихва като равен с американския президент, иронизиран само допреди няколко месеца от държавните медии на КНДР като \"изкуфял дъртак\".\r\nКадрите на документалната лента включват още как Тръмп връща козируването на севернокорейския министър на отбраната, облечен на срещата във военна униформа, и как държавният глава на САЩ показва на Ким вътрешността на американската президентска лимузина, известна като \"Звяра\", което се посочва като специален жест на уважение и благоразположение.\r\nТези картини вдъхват нова увереност у севернокорейското ръководство, че на изолацията е сложен край и че най-накрая страната е приета като пълноправен член на международната общност. Това обаче може да породи недоумение у обикновените севернокорейци, посочва южнокорейски служител.\r\n\"Това бе признанието, което Северна Корея наистина искаше, но може да се окаже нож с две остриета за Ким\", казва пожелалият анонимност източник.\r\n\"Представете си колко объркани могат да се почувстват те, когато виждат това неочаквано затопляне на отношенията със злите Съединени щати\", добави той.(БТА)\r\n ", "date": "2018.06.16", "title": "Филм показа Ким като миротворец от световна величина!?"}
{"url": "https://www.dnes.bg/notifikacii/2018/06/16/dzola-ronaldo-be-kato-maradona-sreshtu-angliia-prez-86-ta.379513", "text": "Бившият италиански национал Джанфранко Дзола не спести суперлативите си за Кристиано Роналдо, след като португалецът реализира хеттрик при равенството 3:3 с Испания.\r\nБившият играч на Челси каза, че това представяне на Роналдо може да бъде сравнено с онова на Диего Марадона от мача с Англия на световното първенство през 1986 година.\n\r\n\"Това навярно е едно от най-завършените изпълнения, които някой някога е виждал на световно първенство. Може би единственото сравнимо изпълнение е това на Марадона от знаменития мач с Англия\", каза Дзола след срещата, цитиран от БТА.\r\nКристиано Роналдо обяви, че равенството е справедливо, след като донесе драматичното 3:3 на Португалия срещу Испания.\r\nСуперзвездата вкара на четвърти световни финали, като при предишните си 3 участия имаше общо 3 попадения. Освен това той се нареди до Пеле, Уве Зелер и Мирослав Клозе, които преди него го постигнаха.\n\r\n\"Искахме да спечелим и се раздадохме напълно за нашата страна. Мисля обаче, че равенството е справедливо предвид създадените възможности. Вярно е обаче, че Испания контролираше топката\" заяви лидерът на Португалия, осигурил точката със страхотен свободен удар в края.\n\r\n\"Момчетата не спряха да се борят до последно, въпреки че изостанахме. В крайна сметка срещнахме един от фаворитите на турнира. Не мисля, че сме фаворит, но сме сред кандидатите за силно представяне, а и все пак сме европейски шампиони. Сега мислим вече за следващия мач и искаме да покажем добро ниво срещу Мароко\" добави той.\n\r\n\"Естествено, че съм доволен, че вкарах на четвърти Мондиал. Това е още едно постижение за мен, но по-важен е добрият резултат, който постигнахме. Сега трябва да спечелим следващите си два мача и това ще ни класира напред\" каза още Роналдо.\r\n \r\n", "date": "2018.06.16", "title": "Дзола: Роналдо бе като Марадона срещу Англия през 86-та"}
{"url": "https://www.dnes.bg/balkani/2018/06/16/v-nedelia-podpisvat-dogovora-za-imeto-severna-makedoniia.379514", "text": "Договорът между България и Македония дава европейска перспектива на Скопие. Това обяви премиерът Зоран Заев в навечерието на подписването на друг ключов документ - този за името \"Северна Македония” с Гърция, съобщи bTV\n\r\nСлед срещата им стана ясно, че договорът за името \"Северна Македония\" ще бъде подписан в неделя в Преспа. Извън протокола и програмата българският външен министър и македонският премиер се срещнаха и отидоха да гледат театър – \"Железният светилник\" в родния град на Заев – Струмица, но говориха предимно за политика.\n\n\n\n\r\n\"След договора с България общините от Източна Македония с общините от Западна България направиха добри съюзи. Имаме български инвестиции в Македония и малко инвестиции на Македония в България”, заяви Заев.\r\n                    \r\n                    \r\nА договорът с Гърция ще бъде подписан в неделя на границата, в района на Преспанското езеро. \"Убедена съм, че това само ще помогне да решат Македония да започне преговорите за членство\", отбеляза Захариева.\n\r\nАко в неделя договорът за името \"Северна Македония” бъде подписан, до края на месеца Скопие ще получи покана за членство в Европейския съюз, за която чака от 13 години.\n\r\nПо време на подписването на договора в Преспа се очакват протести от двете страни на границата.\r\n ", "date": "2018.06.16", "title": "В неделя: Подписват договора за името \"Северна Македония\" "}
{"url": "https://www.dnes.bg/top-novini/2018/06/16/maikata-na-ubitiia-krasi-svidetel-na-klaneto-na-mario-matushev.379512", "text": "Майката на убития в Гоце Делчев Красимир Колджиев е била свидетел на престъплението. Тя знае какво е станало, ние нямаме обяснение, твърдят съседи, цитирани от \"\".\n\r\nКървавата драма се разиграла вчера в жилището на 42-годишния Красимир около 16,30 ч. В дома му бил приятелят му от детинство бившият футболист и настоящ треньор Марио Метушев. Двамата се скарали. Марио взел нож и пробол няколко пъти Красимир, който издъхнал.\n\n\r\nСлед това направил опит да се самоубие. Бившият футболист е бил откаран в болница с около 4-5 прободни рани, настанен е в реанимация на гоцеделчевската болница и е в  хеморагичен шок.\rТой е с рани в областта на корема,  като има засегнати и вътрешни органи. Шията му била напречно прерязана и ножът дори останал там.\r\nКръвоизливите са овладяни, каза снощи д-р Милан Първанов. Наложило се е преливане на голямо количество кръв и кръвни продукти.\r\n39-годишният Метушев, който има над 200 мача в елита, е бил състезател на \"Пирин\" (Гоце Делчев), \"Пирин 1922\" , \"Ботев\", \"Черно море\", \"Черноморец\" и др.\n\r\nПрез последните години е тренил отбора на \"Места\" (Хаджидимово).\r\n\n\r\n\n\r\n ", "date": "2018.06.16", "title": "Майката на убития Краси – свидетел на клането на Марио Матушев?"}
{"url": "https://www.dnes.bg/obshtestvo/2018/06/16/zatvornicite-vegani-shte-mogat-da-si-izbirat-i-postno-meniu.379502", "text": "Постното меню в затвора ще е по желание. Затворниците, които са вегани, ще могат да си избират дали да се хранят с класическата храна, която предлага кухнята на затвора, или да си поръчат нещо \"извън менюто“, което не съдържа месо.\n\r\nОказва се и че много затворници са набожни и постят или пък има такива, които предпочитат да се хранят само със зеленчуци и различни продукти от месото. Това показва годишният доклад на правосъдното министерство за дейността на Главна дирекция „Изпълнение на наказанията“ (ГДИН). Пандизчиите могат дори да заявяват по-специални предпочитания като храна с повече въглехидратите, пилешко, телешко и свинско. Могат да се хранят и с меню от картофи и ориз, повече плодове или да наблягат на зеленчуците.\r\n                    \r\n                    \r\nПрехраната на затворниците до скоро се осъществявала в рамките на 3,20 лв. средно на ден за един човек, който обаче не работи. С 50 стотинки по-скъпа е манджата за ангажираните в обществено полезен труд в затворите и 3,90 лв. за непълнолетните в ПД Бойчиновци.\n\r\nВ посочените стойности на усреднения храноден не са включени разходите по приготовлението на кухненската продукция – електроенергия, вода, транспортни и други енергоносители, които запазват тенденция на постоянен растеж. Въпреки сравнително ниските стойности на дневния хранителен режим, лишените от свобода се осигуряваха с достатъчна по химически и калориен състав храна, поддържаща работоспособността и здравето им, обясняват от Министерство на правосъдието, пише \"Монитор\".\n\r\nИменно заради това в бюджета за следващата година се предвиждат повече средства за изхранване на затворниците.\n\r\nДруга инициатива, която са подели от ГДИН, е запазването на живота на затворниците и най вече в борбата със самоубийствата и самонараняванията. За целта те са им подсигурили различни състезания по канадски борба и дори боядисване на яйца.\n\r\n\"През 2017 г. приоритетните дейностите в сектор \"Социална дейност и възпитателна работа” при Главна дирекция \"Изпълнение на наказанията” са насочени към подобряване ефективността на социално-възпитателната дейност в местата за лишаване от свобода“, казват от министерството.\n\r\n\"Реформирането на затворната система е насочена към утвърждаване на модели и практики за третиране на осъдените, гарантиращи човешките им права и създаване на условия за извличане на полза от престоя им затвора. В контекста на тази реформа през последните години усилията на сектор СДВР и социалните колегии по места са насочени към разгръщане на широк спектър от дейности, които спомагат за намаляване на отрицателното влияние на затворите“, обясняват официално от министерството.\n\r\nЗа целта те подготвят честване на бележити дати и годишнини, официални и религиозни празници. Провеждат се викторини, конкурси, театрални постановки, в които самите затворници взимат участие.\n\r\nСпортната дейност също допринася за смислената ангажираност на свободното време на лишените от свобода и ограничаване на субкултуралната активност.\n\r\nУчастието в отборните инициативи формират в лишените от свобода умения за екипно взаимодействие, тренират самоконтрола и вентилират натрупаното напрежение, тревожност и агресия.", "date": "2018.06.16", "title": "Затворниците вегани ще могат да си избират и постно меню"}
{"url": "https://www.dnes.bg/obrazovanie/2018/06/16/v-su-pishat-za-sofronii-ili-upravlenieto-na-stoilov.379516", "text": "В 9.00 часа в 23-та аудитория в Ректората на Софийския университет \"Св. Климент Охридски\" започна кандидатстудентският изпит по история на България за прием за учебната 2018/2019 година. Кандидат-студент изтегли вариант 1 на теста и двете теми, по които избират да пишат явилите се на изпита - \"Софроний Врачански - книжовна и политическа дейност\" и \"България при управлението на Константин Стоилов (1894-1899 г.)\", съобщи пресцентърът на СУ.\r\n925 са кандидат-студентите, подали заявления за явяване на изпита.\n\r\nЗаместник-ректорът на Софийския университет проф. Ренета Божанкова е приветствала кандидатите с \"Добре дошли\" и ги е призовала да покажат своите знания и амбиция да станат студенти на 130-годишния български университет.\r\r\n                    \r\n                    Тя им е пожелала да зарадват родителите и учителите си, които в този момент мислено са с тях. Деканът на Историческия факултет на СУ и председател на изпитната комисия доц. Тодор Попнеделев е пожелал успех на кандидатите.\r\nСпециалностите, за които кандидат-студентите могат да кандидатстват след успешно положен изпит по история на България, са Философия; Социология; Политология; Публична администрация; Културология; Библиотечно-информационни науки; Публични информационни системи; Философия (на английски език); История; Археология; Етнология; История и география; Архивистика и документалистика; История и политика на Балканите; История и философия; Хебраистика; Педагогика; Социални дейности; Неформално образование; Предучилищна и начална училищна педагогика; Социална педагогика; Специална педагогика; Логопедия; Физическо възпитание и спорт.\r\nС изпит по история на България и с изпит по български език и литература бъдещите студенти могат да запишат специалността \"Право\", а с изпит по история на България и с изпит по английски, немски, френски, испански, италиански или руски език /по избор/ - за специалностите \"Международни отношения\" и \"Регионално развитие и политика\".\r\nС успешно издържани изпити по история на България и с изпит по английски, немски, френски, испански език /по избор/ бъдещите студенти могат да запишат специалността \"Европеистика\".\r\nС успешно положени изпити по история на България и по английски и френски език /по избор/ кандидатите могат да запишат и специалността \"История и чужд език\". (БТА)\n\r\n ", "date": "2018.06.16", "title": "В СУ пишат за Софроний или управлението на Стоилов"}
{"url": "https://www.dnes.bg/notifikacii/2018/06/16/kitai-slaga-mita-na-amerikanski-stoki-za-50-mlrd-dolara.379515", "text": "Китай ще наложи 25-процентни мита на 659 американски стоки на обща стойност 50 милиарда долара като ответна мярка на решението на САЩ да наложат подобни мита на китайски стоки на същата стойност, съобщи китайското министерство на търговията, цитирано от Ройтерс.\r\nМитата върху американски стоки за 34 милиарда долара ще влязат в сила от 6 юли. Те обхващат селскостопански продукти, автомобили и морски продукти.\r\nДатата за влизането в сила на митата върху американските стоки за останалите 16 милиарда долара ще бъде обявена допълнително. Сред тези стоки има суров петрол, природен газ, въглища и някои продукти от рафиниран петрол.\r\nПо-рано днес президентът на САЩ Доналд Тръмп обяви, че въвежда 25-процентни мита върху китайски стоки за 50 милиарда долара. Той заяви, че митата ще бъдат наложени на стратегически важни китайски вносни стоки и обеща допълнителни мерки, ако Пекин отвърне на удара, отбелязва Ройтерс.\r\"САЩ държат да възприемат поведение, което нарушава правилата на Световната търговска организация. Това е нарушение на легитимните права и интереси, които Китай има съгласно правилата на СТО и заплаха за икономическите интереси и сигурността на Китай\", заяви китайското министерство на търговията.\r\n(БТА)\r\n ", "date": "2018.06.16", "title": "Китай слага мита на американски стоки за 50 млрд. долара"}
{"url": "https://www.dnes.bg/world/2018/06/16/goliam-pojar-gori-v-uchilishteto-po-izkustvata-v-glazgou.379518", "text": "Британското правителство обеща подкрепа, след като пожар в Глазгоу погълна няколко сгради, една от които е архитуктурно съкровище, предаде ДПА.\r\nПравителството е готово да помогне финансово или другояче, заяви днес министърът за Шотландия Дейвид Мъндел, след като пожарът, избухнал снощи в училището по изкуствата в Глазгоу, се разрасна.\r\nНяколко съседни имота, сред които концертната зала на британското музикално дружество 02 Академи, са понесли големи щети, а 120 пожарникари продължават да се борят с огъня, заяви представител на градските власти. Няма данни за пострадали, но обитателите на съседните сгради са евакуирани.\r\nКаменната Сграда Макинтош, забележителност в града, проектирана от архитекта Чарлс Рени Макинтош в края на 19 век, която привлича по около 20 000 посетители годишно, е била в процес на ремонт на стойност милиони, след като е опустошена от пожар през май 2014 г., когато прожектор избухва и подпалва арт инсталация от полиуретанова пяна.  Първият министър на Шотландия Никола Стърджън заяви, че ситуацията е изключително сериозна.\r\r\n                    \r\n                    \"Отново сме задължени на храбростта на нашите пожарникари и другите спешни служби. Мислите ми тази вечер са за безопасността за хората, но сърцето ми се къса за любимото Училище по изкуствата на Глазгоу\", написа тя в Туитър.\r\n \"Не можем да загубим тази сграда\", написа Пол Суини, лейбъристки депутат от Глазгоу, родом от шотландския град, заяви, че ще използва позицията си в парламента, за да гарантира, че инцидентът ще бъде внимателно разследван, и призова за \"всеобхватно национално усилие и всеки възможен вариант за спасяване и възстановяване на едно от най-прекрасните творения на световната архитектура\". (БТА)\r\n ", "date": "2018.06.16", "title": "Голям пожар гори в училището по изкуствата в Глазгоу "}
{"url": "https://www.dnes.bg/kino/2018/06/16/myje-v-kuhniata-jeni-spasiavat-sveta-vyv-fenomenalnite-2.379312", "text": "\n\r\nАко до скоро мъжете се правиха на супер герои и се бориха със страховити престъпници, докато половинките им трепереха за здравето им, то времената се промениха. Все повече дамите са тези, които пренаселват света на киното и обръщат представата за силния пол.\r\nТази вълна е яхната и от анимацията, конкретно в продължението на \"Феноменалните\". Първият филм излиза през 2004 г. и ни запознава с многодетно семейство със свръх способности, преследващи онези, които са извън закона.\r\nСамо че този път и те се оказват неприети от обществото. Чудноватите персонажи плашат хората и съответно действат извън закона за да ги спасяват от престъпници. С идеята това да се промени се залавя млад богаташ, убеден, че подобни герои със свръх сили трябва да излязат на светло.\r\r\n                    \r\n                    Задачата да покаже стойността им е поверена на майката Хелън (Холи Хънтър), действаща като Еластина. С грижите за децата се залавя кротко съпруга й Боб (Крейг Т. Нелсън).\r\nИ докато Еластина кара супер модерни мотори и преследва злодеи, то автомобилът на благоверния й прашясва в чужди ръце. На съпруга се налага да използва супер силите си, докато се изправя пред домашни пречки: недоволна и влюбена тийнейджърка Виолета (Сара Вауъл), бебе Джак Джак, неможещо да овладее суперсилите си и нахакан мъник Даш (Хък Милнър), любопитен към всички нови изобретения, но не можещ да ги управлява.\r\nРежисьорът Брад Бърд знае как да поднесе историята: подобаващо с хумор и закачки, както и да внесе известна доза напрежение, достойно за супер герои. Името му стои зад проекти като  носителя на \"Оскар\" \"Рататуи\", на игралния \"Утреландия\", а също и на  \"Железният гигант\" - с БАФТА за анимационен филм през 1999 г.\r\nВъв \"Феноменалните\" 2 Бърд ще покаже добър размах и боравене с детайлите. Ще видим познати от първия епизод герои като Мразон (Самюъл Л. Джаксън), но картинатаще бъде допълнена с нови чудновати персонажи, надарени със свръх способности, но и страдащи от този факт, заради неприемането на обществото. Звучи ли ви познато?! Дисни винаги е бил свръх толерантен към настроенията, занимаващи дневния ред. Сега реверансът е отправен към джендъри и всякакви екстравагантни личности.\r\nПрез 2004 г. \"Феноменалните\" спечели повече от 633 млн. долара в световен мащаб, а със 70-милионния си дебют отбеляза втория най-голям премиерен уикенд за анимационен филм на всички времена. Ще видим втората част дали ще повтори успеха на оригинала.\r\n \"Феноменалните\" 2 тръгва  от 15 юни по кината.\r\n", "date": "2018.06.16", "title": "Мъже в кухнята! Жени спасяват света във \"Феноменалните\"2"}
{"url": "https://www.dnes.bg/balkani/2018/06/16/karakachanov-dogovoryt-za-makedoniia-e-pod-vypros.379517", "text": "Договорът за името \"Северна Македония\" не съдържа претенции към България и освен това е съмнително, че въобще ще стане реалност, заяви пред bTV вицепремиерът Красимир Каракачанов.\n\r\n\"С този договор е нанесен съкрушителен удар на опитите на Груевски и на определени научни кръгове да налагат някакъв античен произход на македонското население\", подчерта той.\n\r\nСпоред него с подписа на о. Свети Ахил разговорът не приключва: \"В Македония има бясна опозиция на името Северна Македония, има опозиция и в гръцкия парламент\".\n\n\n\r\nТой припомни, че западната ни съседка трябва да проведе референдум с неясен резултат, а след това и парламентът да приеме текстовете с мнозинство от две трети, което Зоран Заев и албанските му партньори нямат.\r\r\n                    \r\n                    Междувременно през 2019 г. има парламентарни избори в Гърция, които се очаква дясната \"Нова демокрация\" да спечели – а тя към момента е против името \"Северна Македония\".\n\r\nКрасимир Каракачанов нападна Велизар Енчев и Александър Йорданов, които изразиха опасения, че България ще е губещата страна от процесите на Западните Балкани.\r\n\"Договорът е на базата на декларацията от 1999 г, която беше подписана от Любчо Георгиевски и Иван Костов. По това време и двамата бяха висши дипломати, тогава ръкопляскаха на това споразумение, днес критикуват договора”, посочи лидерът на ВМРО.\n\r\nТой подчерта, че Договорът за добросъседство съдържа гаранции, че Скопие няма да предявява претенции за територии и малцинства. А името \"Северна Македония” не трябва да ни притеснява, при положение, че преди близо 30 г. сме признали сегашното, което в географски аспект покрива много по-голяма територия.", "date": "2018.06.16", "title": "Каракачанов: Договорът за Македония е под въпрос!"}
{"url": "https://www.dnes.bg/zvezdi/2018/06/16/kato-dve-kapki-voda-keit-i-princesa-sharlot.379463", "text": "Тоалетите на херцогинята на Кеймбридж и тези на нейната дъщеря принцеса Шарлот са винаги в перфектно съответствие като нюанси.\n\r\nКейт Мидълтън очевидно се забавлява да координира винаги рокличките на своето момиченце със своите собствени.\n\r\nНа последните няколко официални събития на кралското семейство, включително сватбата на принц Хари и Мегън Маркъл, Шарлот изглеждаше като умалено копие на майка си.\n\r\nМалката принцеса, която навърши три годинки преди два месеца, често може да бъде видяна като цветна миниатюра на Кейт по време на съвместните им публични изяви.\n\r\nСамо преди няколко дни, през изминалия уикенд, дуото майка и дъщеря носеше рокли в близки нюанси на леденосиньо, докато гледаха церемонията във връзка с последния рожден ден на кралица Елизабет II от балкона на Бъкингамския дворец.\r\n                    \r\n                    \r\nКейт носеше тоалет на Александър Маккуин, а очарователната малка дама носеше цветна рокля с почти идентичен оттенък.\n\r\nВижте редица примери за това в галерията на ", "date": "2018.06.16", "title": "Като две капки вода: Кейт и принцеса Шарлот"}
{"url": "https://www.dnes.bg/notifikacii/2018/06/16/za-primer-na-decata-si-samotna-maika-s-biznes-za-5-mln-paunda.379370", "text": "Самотна майка на две деца споделя как борбата да намери детегледачка, която да ѝ помага за отглеждането на децата ѝ, я вдъхновява да открие бизнес, оценен на 5 млн. паунда.\r\nПаула Диана, на 42 години, има две деца – син на 16 години и дъщеря на 19 години. На 28-годишна възраст тя се развежда със своя съпруг и трябва да се грижи сама за децата си, които тогава са на 2 и 4 години. Пред FEMAIL Паула разказва как е решила да основе собствен бизнес след борбата да намери подходяща детегледачка за своите деца. Тогава те живеят в Италия. Паула споделя, че винаги е ценяла, че е двуезична и е искала да предаде това на децата си. Откриването на двуезична детегледачка в Италия се оказало трудно. Затова майката намира такава бавачка в Лондон. Тя разбира, че има недостиг в тази област и се замисля, че има още много хора като нея. И така преди 12 години открива агенция за домакинства по поръчка \"Nanny & Butler\".\rПаула казва, че първоначално открива компанията си от вкъщи, за да може да прекарва времето си с децата.\r\n\"Благодаря на Бог, че имах помощ у дома. Без детегледачката нямаше да успея да направя това. Имаше много работа, работих от вкъщи и през нощта също. Почти веднага започнах да получавам поръчки затова трябваше да наема консултанти, които да ми помагат. Беше невероятно приключение. Разбира се, в началото беше по-трудно, но аз обичам предизвикателствата и работих здраво\", казва Паула, цитирана от \"Daily Mail\".\r\nСпоред нея работещите майки не трябва да се чувстват виновни, когато търсят помощ за отглеждането на децата си и казва, че вярва, че така те се учат да се държат прилично около друг човек и не се разглезват. Тя допълва, че децата имат огромна полза от това да виждат майка си амбициозна извън дома, да виждат коя е и да виждат, че постига успех. И не е важно количеството време с децата, а качеството.\r\n\"Мисля, че ако искаш да работиш и според мен трябва да работиш, имаш нужда от помощ. Ако е детегледачка на смени или непълен работен ден, помага много...\", казва Паула.\r\nСледвайки успеха на \"Nanny & Butler\", Паула, която преди това е разделяла времето си между Рим и Лондон, продължи с откриването на още две компании: \"Sigillus\", която предлага портиерски услуги, и агенция за набиране на персонал \"Supreme PA\".\r\nБизнесдамата обяснява, че е научила колко е важно делегирането през последното десетилетие. Най-важното е да се научиш да делегираш и да намериш правилните хора, които да делегираш. Паула споделя, че сега се е заобиколила с добри консултанти и двама мениджъри, които наистина се грижат за задачите ден за ден.\r\nТя добавя: \"Аз вярвам в силата на опита, в запазването на баланс и намирането на време за себе си. Тъй като в по-голямата част от времето си жените са склонни да правят всичко за децата си, те обичат да се грижат за други хора\".\r\nПаула обяснява как нейната страст да подкрепя други жени в бизнеса идва, когато се среща със сексизма по време на нейната кариера в политиката. Когато вече имала две деца, нито една компания не я канила на интервю и не е имала възможност да покаже своята стойност. Майката постоянно слушала ужасни истории за жени с деца или бъдещи майки, които са подложени на дискриминация. Тогава тя решава да учи за магистърска степен в Bologna Business School. По това време тя работи за Романо Проди, който по-късно става президент на Европейската комисия.\r\nСлед развода си тя се сблъсква с многобройни въпроси за любовния си живот.\r\n\"Понякога чуваш други жени да ти казват: \"О, боже, как толкова красива и интелигентна жена като теб може да е сама?\". Те не разбираха, че има огромни предразсъдъци зад това изречение. Просто се усмихвах и казвах, че е обратното, че моите стандарти са толкова високи и затова не мога да намеря някой подходящ, който да отговаря на изискванията ми\". Според Паула няма нищо особено в това да си необвързан. Същото е като да имаш кафяви очи или руса коса.\r\nСега независимата майка е решена да помага на други жени да подобрят самочувствието си и да осъществят целите си.\r\n\"Жените забравят колко са добри, колко са силни и могат да бъдат. Винаги съм казвала, че няма лимити... Бъди смел, бъди свободен, бъди амбициозен. Ако искаш нещо, просто го направи. Отиди и си го вземи\", завършва Паула.", "date": "2018.06.16", "title": "За пример на децата си: Самотна майка с бизнес за 5 млн. паунда!"}
{"url": "https://www.dnes.bg/cars/2018/06/16/obmisliat-grajdanska-ta-spored-narusheniiata-na-sypruzite.379503", "text": "Цената на застраховката \"Гражданска отговорност\" ще зависи от броя и тежестта на нарушенията, които са направили и двамата съпрузи и дори членовете на цялото семейство, които са карали колата. Това ще става като се определя рисков профил не само на шофьора, а и на самия автомобил.\r\nТова е една от промените, които ще влязат в сила след въвеждане на системата бонус-малус за определяне на цената на полицата. Консултантът по въвеждането на системата Ърнст енд Янг представи в Комисията за финансов надзор окончателния си доклад. В него са разработени 11 възможни сценария за системата. Целта е шофьорите, които карат по-рисково и правят повече нарушения да плащат повече, а изрядните по-малко.\n\r\r\n                    \r\n                    Освен нарушенията на собственика, ще се води статистика и за катастрофите, в които е участвал всеки автомобил. Предложението предвижда при прехвърляне на автомобил цената на застраховката \"Гражданска отговорност\" да се определя според по-рисковия профил – на новия собственик или на колата.\r\nЦелта е при въвеждане на системата да не се стигне до масово прехвърляне на коли от хулигани на пътя с много нарушения, на техните съпруги или пълнолетни деца, които нямат глоби на КАТ, само за да платят по-малка цена за полицата, пише \"Труд\".\n\r\nАко пък един човек притежава повече от един автомобил, цената на \"Гражданска отговорност\" за всяка кола ще се определя като се вземе по-рисковия профил – на собственика или на конкретния автомобил. Така дори и двете коли в семейството да се водят на името на примерната на пътя съпруга, ако един от автомобилите реално се шофира от съпруга и той често прави нарушения, цената на полицата за него значително ще нарасне.\r\nАко пък в семейството има един автомобил и собственикът му е изряден на пътя, цената за неговата полица отново може да нарасне, ако колата се използва и от двамата съпрузи и децата и някой от тях причини катастрофа.\n\r\nВ доклада специално е обърнато внимание на фирмените автомобили и на колите на лизинг. При фирмените коли за определяне на цената на \"Гражданска отговорност\" ще се взима предвид историята на МПС-то – колко пъти е участвало в пътнотранспортно произшествие (ПТП).\r\nТака ще се взимат предвид нарушенията на всички шофьори, които го ползват. При колите на лизинг ситуацията ще бъде коренно различна – цената на полицата ще се определя само от рисковия клас на водача. При покупка на нов автомобил цената на застраховката отново ще се определя само от рисковия профил на собственика.\n\r\nПредложените от консултанта варианти са обозначени с първите букви от латинската азбука – A, B, C и така нататък. Вариантите са различават по броя на точките, които се дават за всеки тип нарушение, както и на границите на бонуса за изрядните шофьори и на завишението на цената, или т.н \"малус\", за шофьорите с нарушения.\r\nВ първия вариант шофьорите са разделени на 15 рискови класа според това колко изрядни са на пътя. В последния вариант шофьорите са разделени на 25 рискови класа. Като винаги в най-ниския рисков клас са шофьорите без нарушения на пътя, които може да ползват най-голяма отстъпка в цената. В най-високия клас са тези с най-тежки нарушения.\n\r\nДо пет пъти повече ще плащат шофьорите, които имат тежки нарушения на пътя, за задължителната застраховка \"Гражданска отговорност” след въвеждане на системата бонус-малус. Предложените от консултанта варианти предвиждат изрядните шофьори да получават бонус между 7% и 40% от цената на полицата, а за нарушителите застраховката да поскъпне с между 180% и 400%.\r\nТова означава, че при сериозни нарушения на пътя цената може да нарасне между 3 и 5 пъти. В момента цената на \"Гражданска отговорност\" за кола с двигател 1,6 куб. см, с регистрация в София и собственик на средна възраст е около 220 лв. Това означава, че полицата за този шофьор може да поскъпне до над 1000 лв., ако причини няколко катастрофи и бъде избран вариантът с най-голямо утежнение на цената за нарушителите.\n\r\nВ предложения проект нарушенията на пътя са разделени в 7 категории според това колко са сериозни. За нарушенията от всяка категория ще се дават различен брой точки, предвижда системата \"бонус-малус\".\n\r\nВ първата категория влизат леки нарушения като шофиране с превишение на скоростта с 10-30 км.\\ч. за извънградски пътища, и превишение на скоростта до 10 км.\\ч. за автомобили от обществения транспорт.\n\r\nВъв втора категория влизат превишение на скоростта с 30-50 км.\\ч. за извънградски пътища и с 10-30 км.\\ч. за обществения транспорт.\n\r\nВ трета категория влиза превишение на скоростта с 10-30 км.\\ч., но при градско шофиране.\n\r\nВ четвърта категория са неправилно изпреварване, превишение на скоростта с над 50 км.\\ч. за извънградски пътища и с 30-50 км.\\ч. в рамките на града.\n\r\nВ пета категория влизат тежки нарушения като шофиране с алкохол до 1,2 промила в кръвта, превишение на скоростта с над 50 км.\\ч. в града, хулиганско поведение, шофиране без книжка или без разрешение от собственика, както и предприемането на опасни маневри.\n\r\nВ шеста категория попадат нанесени щети от умишлено ПТП, нанесени телесни наранявания при катастрофа, ако виновникът е помогнал на пострадалия, шофиране с над 1,2 промила алкохол или с по-малко алкохол, ако това е второ нарушение, както и употребата на наркотици. В седма категория влизат тежки телесни наранявания при ПТП, ако шофьорът не помогне на пострадалия, или след употреба на наркотици, смъртен случай, или ако шофьор без книжка удари пешеходец.\r\n \r\nВъвеждането на системата бонус-малус ще има положителен ефект върху пътната безопасност, коментира Стоян Проданов, изпълнителен директор на \"Бул Инс\". Във всички държави въвеждането на системата е имало добър ефект върху поведението на шофьорите. Причината е, че когато се бръкне в джоба, всеки ще се стреми да промени и подобри поведението си на пътя. Затова системата трябва да бъде приета възможно най-скоро, смята Проданов.\n\r\nЦената на полицата \"Гражданска отговорност\" ще нарасне с 380% при три нарушения в един от посочените от консултанта конкретни примери. Става въпрос за физическо лице, което има три нарушения – за превишена скорост, за неправилно изпреварване и за причинена злополука с телесни повреди. След сумиране на наказателните точки за всяко едно нарушение се оказва, че в случая цената на полицата трябва да бъде завишена с 380%.", "date": "2018.06.16", "title": "Обмислят \"Гражданска\"-та според нарушенията на съпрузите "}
{"url": "https://www.dnes.bg/notifikacii/2018/06/16/ukraina-blokira-180-ruski-ili-proruski-saita.379504", "text": "Украинската служба за сигурност (СБУ) е изпратила до интернет провайдерите в страната списък от 180 руски или проруски уебсайтове и е наредила те да бъдат блокирани, съобщиха украински медии, цитирани от ДПА.\r\nЧерният списък включва новинарски сайтове като \"Русия сегодня\" - фирма-майка на тв канала \"Русия днес\" и на други медии, както и уебсайтове на сепаратистите в Източна Украйна и на властите в Крим - анексирания от Русия през 2014 г. полуостров.\r\nБлокиран е и платен руски онлайн сайт.\r\nСБУ е съставила списъка по нареждане на украинския Съвет за национална сигурност и отбрана. \r\nМного руски социални мрежи, интернет търсачки и имейл провайдери бяха блокирани в Украйна миналата година, макар че много украинци използват заобиколни механизми, за да се включват в тях, отбелязва ДПА.\r\nВ Украйна са забранени и руските филми, създадени след 2014 г., а създадените по-рано се цензурират, ако представят Русия в положителна светлина. (БТА)\r\n ", "date": "2018.06.16", "title": "Украйна блокира 180 руски или проруски сайта"}
{"url": "https://www.dnes.bg/stranata/2018/06/16/gradushka-kato-leshnik-unishtojila-rekoltata-v-karlovsko-selo.379521", "text": "Пороен дъжд и градушка с големина на лешник са унищожили между 60% и 80% от земеделската продукция в карловското село Климент, каза за \"Фокус“ кметът на населеното място Мано Манов. По думите му валежът е започнал около 18.00 часа снощи, като за половин час е успял да унищожи почти цялата реколта на жителите на Климент.\r\n\"Вследствие на градушката алуминиевата дограма на къщата ми е нацепена, а от едната страна има поражения върху мазилката. Щетите са основно по земеделската продукция. Много е неприятно, но важното е, че няма пострадали хора, не се стигна и до наводнения. Край село Климент има два язовира, върху които се осъществява стриктен контрол. Няма опасност от преливане“, каза Манов. \n\r\r\n                    \r\n                    Той посочи, че всички отводнителни канали и речни корита в селото са почистени.\r\n\"Успяхме да приключим с тези дейности навреме, за да нямаме проблеми при подобни поройни дъждове и градушки“, коментира още кметът на Климент.\n\r\nБезсънна нощ са имали и в Монтанско след пороя, който се изсипа снощи. За два часа там се изляха средно 40 литра на квадратен метър и канализацията преля. Подадени са десетки сигнали за наводнени къщи и паднали дървета в района. \n\r\nПрез нощта също е валяло, а хората не са спали, за да изкарват водата от къщите си. Според тях домовете са им наводнени не само заради голямото количество дъжд, но и заради проблем с уличната канализация.\n\r\nЖителите на Монтана се притесняват, че водата, дошла в домовете им, е от мръсния канал, което според тях води след себе си микроби и болести. Според обявената прогноза днес за района отново е обявен оранжев код за валежи.", "date": "2018.06.16", "title": "Градушка като лешник унищожила реколтата в карловско село"}
{"url": "https://www.dnes.bg/notifikacii/2018/06/16/vijdali-li-ste-tazi-jena-mvr-ia-izdirva.379522", "text": "Столичното Осмо РУ издирва Еличка Георгиева Шумилина от София, съобщиха от МВР. 83-годишната жена е видяна за последен път вчера около 13.00 часа, когато напуска дома си в столичния квартал \"Дружба“ и оттогава е в неизвестност.\r\nЖената е висока около 162 см, пълно телосложение, къса коса и кафяви очи. Няма данни за това с какво е била облечена. Възрастната жена е трудно подвижна, придвижва се с бастун.\r\nОт полицията призовават хората, които имат информация за жената, да сигнализират при гарантирана анонимност на тел. 112, 02/9825310, 02/9827339 или в най близкото районно управление.", "date": "2018.06.16", "title": "Виждали ли сте тази жена? МВР я издирва"}
{"url": "https://www.dnes.bg/obshtestvo/2018/06/16/i-zamirisa-na-more-v-slynchev-briag-otkriha-sezona.379523", "text": "Очакваме много добър ръст на туристите през лято-2018, който не можем да постигнем без активното партньорство на бизнеса. Продаваме високо качество на разумна цена и ставаме все по-предпочитана лятна дестинация, въпреки огромната конкуренция в региона. Това е заявила министърът на туризма Николина Ангелкова при откриването на новия сезон в \"Слънчев бряг\", съобщиха от министерството.\r\nТя е прогнозирала 5 на сто увеличение при чуждестранните посещения за лятото спрямо рекордната 2017 г. и ръстове от пазари като Германия, Израел, Полша, Чехия, Франция, дори от САЩ, където миналата година за първи път започна кампанията за дигитална реклама на страната ни.\r\nМинистърът е посочила, че пътуванията за лятна почивка по Черноморието са сред най-предпочитаните от туристите у нас. Това прави морския туризъм основен и ключов продукт за устойчивото развитие на целия сектор.\r\r\n                    \r\n                    Над 70 на сто от туристите идват в България за лятна ваканция, е подчертала тя и е припомнила, че в периода юни-септември 2017 г. чуждестранните туристически посещения са били над 5,3 млн. Очакваме и българите, пътували през този период, да се увеличат до 1,9 млн. спрямо 1,6 млн. души година по-рано, е допълнила Ангелкова.\r\nВ курортния комплекс \"Слънчев бряг\" също се очакват повече посетители. Един от показателите е увеличеният брой заявени полети към Летище \"Бургас\", е посочила министърът.\r\nДанните към момента са за ръст от 18 на сто, повече са и заявените полети от Германия, Полша, Великобритания, Чехия, Израел.\r\nПрез миналото лято пренощувалите в местата за настаняване в курорта са били над 756 хил., а направените нощувки - повече от 5 млн. Близо 6 на сто е ръстът в приходите от нощувки, достигайки близо 270 млн. лева.", "date": "2018.06.16", "title": "И замириса на море... в Слънчев бряг откриха сезона"}
{"url": "https://www.dnes.bg/notifikacii/2018/06/16/astronavtkata-pegi-uitsyn-se-pensionira-na-58-g.379524", "text": "Астронавтката-рекордьорка Пеги Уитсън се пенсионира на 58 години, съобщи НАСА в последния й работен ден, цитирана от Асошиейтед прес.\r\nПеги Уитсън е прекарала най-много време в космоса от всички американски астронавти - 665 дена за три мисии. Тя е първата жена, командвала Международната космическа станция, като е заемала поста два пъти, както и най-възрастната жена, летяла в космоса.\r\nПеги Уитсън е жената с най-голям опит в открит космос с 10 излизания, както и първата жена, заемала поста Главен астронавт на НАСА. Колегите наричат Пеги Уитсън \"космическа нинджа\".\r\nДиректорът на НАСА Джим Брайдънстайн каза, че се вдъхновява от Пеги Уитсън, от нейната решимост и всеотдайност към науката, изследванията и откритията.\r\"Тя постави най-висок стандарт за хората в космоса - каза Брайън Кели, директор на полетите в космическия център \"Джонсън\" в Хюстън. - Тя образец за подражание за жени и мъже в Америка и по целия свят\".\r\nПеги Уитсън благодари в Туитър на всички, които \"са я подкрепяли по пътя\".\r\n\"Като прехвърлям многото си безценни спомени, мога спокойно да кажа, че пътят ми в НАСА беше извънземен!\" - написа тя в Туитър.\r\nПоследният космически полет на Пеги Уитсън, който продължи почти 10 месеца, беше миналата година.\r\nПеги Уитсън е биохимик по образование. Тя постъпва в НАСА като учен през 1986 г. Астронавт става през 1996 г.\r\nРекордът за престой в космоса принадлежи на руснака Генадий Подолка - 879 дни за пет мисии. (БТА)", "date": "2018.06.16", "title": "Астронавтката Пеги Уитсън се пенсионира на 58 г."}
{"url": "https://www.dnes.bg/notifikacii/2018/06/16/i-iaponiia-se-podgotvia-za-sreshta-s-kim-chen-un.379525", "text": "Японският министър-председател Шиндзо Абе призова днес севернокорейския лидер Ким Чен-ун да преодолеят заедно взаимното недоверие и потвърди, че е в ход подготовка за среща на върха, предаде Франс прес.\r\nВ телевизионно интервю Абе обясни, че \"по различни канали\" правителството му е влязло във връзка със севернокорейската страна за организиране на среща с Ким.\r\nСпоред японски медии на историческата среща с американския президент Доналд Тръмп в Сингапур във вторник Ким е изразил готовност да се срещне с японския премиер. \"По време на срещата Ким казал на Тръмп: \"Мога да се срещна с премиера Шиндзо Абе\", съобщи в. \"Санкей\".\r\nЯпония, която остана настрана от трескавата дипломатическа дейност в последните месеци, иска да обсъди с Пхенян темата за японските граждани, отвлечени от Северна Корея през 70-те и 80-те години на миналия век за подготвянето на шпиони - приоритетен за Токио въпрос.\r\"Искам да направя крачка напред и да реша проблема веднага щом всеки от нас преодолее взаимното недоверие\", заяви Абе и подчерта, че се чувства силно отговорен за уреждане на въпроса. Японският премиер вече изрази публично готовност да се срещна с Ким по този повод.\r\nСпоред в. \"Йомиури шимбун\" японският външен министър обмисля разговори със севернокорейския си колега в кулоарите на срещата на АСЕАН (Асоциацията на страните от Югоизточна Азия) в Сингапур в края на юли.\r\nВ телевизионното си интервю Шинздо Абе заяви също готовност за участие във финансирането на ядреното разоръжаване на Северна Корея.\r\n\"Нормално е Япония и другите страни, които ще имат полза от успокояване на страховете им, свързани с ядрените оръжия, да поемат разходите\", каза той.\r\nСъщевременно премиерът подчерта, че Токио по никакъв начин не планира да оказва финансова помощ на Пхенян, ако не се реши въпросът с отвличанията.\r\nПрез 2002 г. Северна Корея призна, че е отвлякла 13 японци. Месец след това на петима от тях бе позволено да се върнат в Япония. Пхенян твърди, че останалите осем са мъртви, но не е представил доказателства. Токио смята, че отвлечените японски граждани са поне 17 и подозира, че севернокорейските тайни служби са замесени в изчезването на десетки други.  (БТА)", "date": "2018.06.16", "title": "И Япония се подготвя за среща с Ким Чен Ун"}
{"url": "https://www.dnes.bg/notifikacii/2018/06/16/tyrnovskata-policiia-izdirva-13-godishnata-teodora.379526", "text": "Полицията във Велико Търново издирва 13-годишно момиче. Седмокласничката от СУ \"Емилиян Станев\" Теодора Василева е в неизвестност от петък.\r\nСигналът за изчезналата Теодора бил подаден от майка и в 15,10 ч. вчера.\r\nПритеснената жена обяснила, че последно се чула с дъщеря си към 14.00 ч. и тя й казала, че отива при своя приятелка. Впоследствие обаче телефонът на Теодора не отговарял. Тя не се е прибрала в дома си във Велико Търново, където семейството от Плевен живее от скоро.\n\r\n\"Работим, колегите от Плевен също я търсят, но до момента не е установена. До известен период е поддържала връзка с баба си, но и тя не я е виждала\", обясни пред \"\" ст. комисар Димитър Машов, шеф на ОД МВР Велико Търново.\rПредполага се, че седмокласничката е избягала и се крие от родителите си, тъй като имала проблеми в семейството.\n\r\nСъучениците й също са пуснали постове за изчезването в социалните мрежи. Теодора е 1,64 м, с тъмна коса и очила, била е облечена с дънки и бяла тениска с надписи.\r\nОт полицията апелират към всеки, който има информация за момичето, да подаде сигнал на тел. 112 или в най-близкото управление на МВР.\r\n\n\r\n ", "date": "2018.06.16", "title": "Търновската полиция издирва 13-годишната Теодора"}
{"url": "https://www.dnes.bg/politika/2018/06/16/bsp-vnasia-vot-na-nedoverie-kym-kabineta-v-sriada.379527", "text": "БСП внася вота на недоверие към правителството в сряда. Това съобщи депутатът от БСП за България Иван Иванов.\n\r\n\"Случващото се в страната не трябва да се прикрива като с параван от европредседателството. То не би трябвало да е прах в очите на хората за неуспехите на управлението, които не са малко. Един от най-проблемните сектори у нас е \"Сигурност”, категоричен бе Иванов пред \"Дарик\".\n\r\nДепутатът припомни, че приетият по времето на Пламен Орешарски нов закон за МВР е преправян после 19 пъти, но въпреки това работи.\r\n\"Ние обявихме, че това е наша инициатива и вотът ще бъде внесен с подписите на народните представители от БСП. Аз съм сигурен, че Цветан Цветанов ще бъде изненадан от подкрепата, която ще получим на вота”, добави той.\r\r\n                    \r\n                    Той отново изяви позицията на БСП за Северна Македония.\r\n\"БСП винаги е подкрепяла диалога между България и Македония. Убедени сме, че трябва да се стигне до развръзка в преговорите между Ципрас и Заев. Името Северна Македония съдържа в себе си географско понятие. Ако това име остане, България трябва да има ясна и категорична позиция за гаранции срещу териториални претенции”, каза Иван Иванов. Той припомни, че ние сме една от първите страни, които са признали Македония, докато Гърция още не го е направила и това е причината Македония да не може да влезе в ЕС и НАТО.\r\nТой беше категоричен, че е редно македонците да спрат с изкривяването на историята, защото това е вредно и за тях, и за целите Балкани.\r\n\r\n ", "date": "2018.06.16", "title": "БСП внася вот на недоверие към кабинета в сряда"}
{"url": "https://www.dnes.bg/bulgaria/2018/06/16/za-izborite-v-turciia-urni-v-sofiia-varna-i-burgas.379528", "text": "От днес у нас започна гласуването за избор на президент на Турция и членове на парламента.\r\nПраво на глас имат граждани на южната ни съседка, които се намират в България, както и хора с двойно гражданство. \r\nУрни има в дипломатическите консулства в София, Варна и Бургас. \r\nС изборите трябва да влезе в сила мащабна политическа реформа в страната. Властта ще бъде концентрирана в ръцете на президента. \r\nОсновният конкурент на Реджеп Ердоган е кандидатът на Народно-републиканската партия Мухарем Индже.\r\n ", "date": "2018.06.16", "title": "За изборите в Турция - урни в София, Варна и Бургас"}
{"url": "https://www.dnes.bg/balkani/2018/06/16/zaslujavat-li-zaev-i-cipras-nobelovata-nagrada-za-mir.379520", "text": "Двамата лидери, които заслужават Нобеловата награда за мир, не се срещнаха тази седмица в Сингапур. Вместо това те ще се срещнат в неделя по бреговете на ясно, сладководно езеро, граничещо с Гърция, Македония и Албания.\r\nМинистър-председателите на Гърция Алексис Ципрас и на Македония Зоран Заев - страната, която ще бъде официално известна като Северна Македония - ще подпишат споразумение за разрешаване на горчивия десетилетен конфликт за името на Македония, коментира списание Foreign Policy.\r\nВсъщност споразумението прави много повече от това. То създава модел за справяне със сблъсъците на идентичност, които водят до конфликти не само на Балканите, но и по света. Яростно порицание на Русия и на нейните популистки приятели в Европа, споразумението напомня за навлизане на доверието в Европейския съюз и целия Западен проект за Балканите.\r\r\n                    \r\n                    Споразумението все още е изправено пред твърда опозиция от страна на националистите в двете страни, които нападнаха своите лидери като предатели. За да се избегне този резултат, е спешно Ципрас и Заев да получават не само подкрепа, но и световно признание.\r\nГръцкото възражение срещу името на Македония и гордостта на македонския отговор се коренят в най-основните въпроси на идентичността, въпрос, който никъде не е поставян по-остро, както на Балканите. Борбата за националната идентичност продължава да влияе върху политиката в целия регион, коментира изданието.\r\nТова, което прави македонския случай толкова тревожен, е постоянното предизвикателство пред самото съществуване на македонска идентичност от нейните три по-големи, по-силни съседки - Гърция, България и Сърбия.\r\nДокато признават македонската държава, всяка една от тези страни развива теза, която я подкопава. България оспорва македонския език, Сърбия - независимата македонска православна църква, Гърция твърди, че няма такова нещо като Македония, защото името е изконно гръцко.\r\nСпоред изданието под предизвикателствата на идентичността стоят териториални претенции и страхове. Ако се смята, че македонците нямат език, нямат църква, нямат истинска национална идентичност, някои могат да заключат, че нямат право и на национална държава.\r\nОсвен наранената национална гордост, стремежите на Македония да се присъединят към НАТО и Европейския съюз бяха осуетени от Гърция, която наложи вето на присъединяването на страната към Алианса преди десетина години и също така използва членството си в ЕС, за да попречи на Македония да започне преговори за присъединяване към Съюза.\r\nТова прави визията на Ципрас толкова необикновена. За разлика от почти всички негови предшественици той схваща ползата от премахването от Гърция на ненужната тежест в отношенията със съседната държава.\r\nВторо, Ципрас видя възможностите от пристигането на неговия реформистки колега в Скопие - Заев. Македонският премиер е готов на всичко да види страната си в НАТО и да се присъедини към ЕС, да я стабилизира и да привлече инвестиции.\r\nКакто в повечето дългогодишни спорове, преговорите бяха сложни и се отнасяха до много повече, отколкото само до името на страната. Трябваше да се съгласува деликатна последователност - включително национален референдум в Македония и гласуване в гръцкия парламент.\r\nЗа Москва и за популистите споразумението е удар. То възстановява НАТО и ЕС като жизненоважни организации, които все още мотивират уязвимите политически лидери да правят трудни компромиси. В действията и думите си Ципрас и Заев опровергаха твърденията, че наднационалните институции са без значение и че само национални държави имат такова.\r\nЗа тези на Балканите, които искат да преначертаят границите, споразумението също е сериозен удар. С присъединяването ѝ към НАТО границите на Македония са гарантирани. След като НАТО и ЕС се възстановят, най-голямата страна в региона, Сърбия, най-накрая може да реши окончателно да се съюзи със Запада. Споразумението доказва, че очевидно нерешими, спорни и силно емоционални въпроси могат да бъдат анализирани с добра воля и добра причина.\r\nРазбира се, нито едно от тези предимства няма да се осъществи, ако Заев и Ципрас успеят да провалят споразумението в Скопие или в Атина. Ето защо е от съществено значение светът да се изправи и да подкрепи усилията на двама истински миротворци, които са инвестирали време и политически риск, за да създадат сериозно и трайно споразумение за преодоляване на дългия спор от десетилетия. В този случай изобщо не е твърде рано да се говори за Нобелова награда за мир.", "date": "2018.06.16", "title": "Заслужават ли Заев и Ципрас Нобеловата награда за мир?"}
{"url": "https://www.dnes.bg/politika/2018/06/16/trudno-se-sdava-ministerski-post-prizna-si-biser-petkov.379529", "text": "Министърът на труда и социалната политика Бисер Петков сподели, че подал оставка в понеделник след разговор с премиера, защото смятал, че няма възможност да овладее разрастващия протест на майките на деца с увреждания. Това призна самият той в предаването \"Седмицата\" по Дарик. \n\n\n\n\r\nНа следващия ден премиерът му се обадил и му казал, че не приема оставката и той трябва да остане министър. \n\r\n\"Оказа се, че е трудно да се оттеглиш от министерския пост дори когато го искаш\", сподели Петков, който остана в кабинета \"Борисов 3\".\n\r\n\"Подадох оставка в понеделник след разговор с премиера, на който присъстваше и финансовият министър, по разрастващия се протест на майки на деца с увреждания. Премиерът поиска обяснение защо след като за тази година средствата за политиката по интеграция на хората с увреждания в бюджета на министерството са нараснали с 80 млн. лв., има такъв протест и поиска от мен действия, с които да се реши проблемът. Споделих, че затова е необходим и допълнителен ресурс. Коментирахме, че за 2018-а бюджетът на министерството за тази политика е 268 милиона, а точният ми израз беше, че вероятно трябва да се удвои \", каза Петков.\r\n                    \r\n                    \r\nМинистърът посочи, че в пряк текст от премиера не му е искана оставката, но той преценил, че в тази ситуация е в невъзможност да овладее този протест и това била причината да подаде оставка.\n\r\n\"Оказа се, че е трудно да се оттеглиш от министерския пост дори когато го искаш\", каза Петков.\n\r\nТой сподели, че във вторник сутринта премиерът му се обадил и казал, че не приема оставката и Бисер Петков трябва да остане на работа и да се решат проблемите. \n\r\n\"Аз имах своето възражение, но вие разбирате, че една оставка, за да бъде приета, трябва да бъде приета от Народното събрание, а за да отиде в НС, трябва да бъде внесена от министър-председателя\", каза Петков и допълни, че той е депозирал оставката си при премиера писмено и по думите му тя остава \"актуална\".\n\r\nПротестът на родителите на деца с увреждания е срещу цялата система, каза министърът. По думите му те искат коренна промяна на системата, започвайки от медицинската оценка, преминавайки през правата, които се дават, органите, които правят оценка на потребностите, но концентрират своето искане в приемане на закон за личната помощ.", "date": "2018.06.16", "title": "Трудно се сдава министерски пост, призна си Бисер Петков"}
{"url": "https://www.dnes.bg/stranata/2018/06/16/poroi-i-gradushki-i-v-nedelia-sled-vtornik-shte-sa-po-malko.379531", "text": "През нощта и утре ще се задържи неустойчиво, облачността ще е по-често значителна, предимно купеста и купесто-дъждовна. \n\r\nИз цялата страна ще има краткотрайни валежи и гръмотевични бури, на повече места и по-интензивни - в следобедните часове, прогнозират синоптиците от НИМХ-БАН.\n\r\nОстават условията за локални порои и градушки.\n\r\nОт север ще проникне малко по-хладен въздух, дневните температури ще са малко по-ниски и преобладаващите максимални ще бъдат между 23 и 28 градуса.\n\r\nАтмосферното налягане ще е по-ниско от средното за месеца и ще се задържи без съществена промяна.\n\r\nНад Черноморието ще бъде предимно облачно. В часовете преди обяд само на отделни места ще превали, докато след обяд в много райони ще има валежи и гръмотевична дейност. Има условия за локални интензивни валежи и градушки. Ще духа слаб до умерен север-североизточен вятър. Максималните температури на въздуха ще бъдат от 24 до 27 градуса. Температурата на морската вода е 23-25 градуса. Вълнението на морето ще бъде 1-2 бала.\r\n                    \r\n                    \r\nНад планините ще бъде предимно облачно и дъждовно. Главно в следобедните часове ще има гръмотевична дейност. Вятърът ще е слаб до умерен от север-северозапад. По-хладно, с максимална температура на височина 1200 метра - около 18 градуса, на 2000 метра - около 11 градуса.\n\r\nНовата седмица ще започне с неустойчиво време - на много места в страната ще има краткотрайни валежи и гръмотевични бури. \n\r\nЩе се запазят условията за локални интензивни валежи и градушки. Преобладаващите максимални температури ще бъдат между 23 и 28 градуса. \n\r\nВъв вторник валежите ще намалеят като обхват и интензивност, ще има и повече слънчеви часове. Все пак в Рило-Родопската област са възможни значителни количества. Вятърът ще е от изток-североизток, в Източна България - умерен. \n\r\nТемпературите ще се повишат и максималните ще са предимно между 26 и 31 градуса. ", "date": "2018.06.16", "title": "Порои и градушки и в неделя, след вторник ще са по-малко"}
{"url": "https://www.dnes.bg/politika/2018/06/16/chestitki-za-chrd-na-saksoburggotski-samo-po-telefon-i-imeil.379532", "text": "По телефона и по имейла ще приема поздрави за рождения си ден Симеон Саксобургготски, който е в Мадрид. \n\r\nДнес той навършва 81 г. и ще събере семейството си и дългогодишни приятели от Испания, за да празнува с тях. \n\r\nРешението си да отиде за рождения си ден в Мадрид той е взел след изрично настояване на негови дългогодишни приятели, които миналата година не бяха в България за тържествата за 80-ия му юбилей, пише \"\". \n\r\nТогава Симеон ограничи гостите си от чужбина само до балканските кралски семейства и до родените през 1937 г. \r\n                    \r\n                    \r\nЗатова много от неговите приятели, с които 50 г. е живял в Испания, поискали да празнува този си рожден ден с тях.\n\r\nОт седмица насам в царската канцелария в София пристигат поздрави за рождения ден на Симеон от европейските кралски семейства, както и подаръци от чуждите дипломати у нас.\n\r\n\n\r\n\r\n ", "date": "2018.06.16", "title": "Честитки за ЧРД на Саксобургготски - само по телефон и имейл"}
