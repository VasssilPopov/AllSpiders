{"url": "https://www.dnes.bg/notifikacii/2018/11/15/i-estoniia-kaza-ne-na-pakta-na-oon-za-migraciiata.393752", "text": "И Естония се присъедини към страните, които отказват да подпишат Глобалния пакт на ООН за миграцията, след като днес правителството на балтийската република не можа да постигне съгласие по въпроса, се казва в правителствено съобщение, цитирано от ДПА. \r\nВъншният министър Свен Миксер е бил за подписване на пакта, но е срещна остро противопоставяне от страна на министъра на правосъдието Урмас Рейнсалу, който е от консервативната партия \"Про патриа\". Тя се опасява, че пактът може да стане част от международното право и да ограничи възможността на Естония да определя своята миграционна политика. \r\n\"Когато създадохме тази коалиция, ние се съгласихме, че ще вземаме решенията си единодушно. За съжаление днес не можахме да постигнем консенсус\", каза премиерът Юри Ратас по-късно. \r\nДПА отбелязва, че Австралия, Австрия, България, Чехия, Унгария и САЩ също са отказали да подпишат пакта.", "date": "2018.11.15", "title": "И Естония каза \"не\" на пакта на ООН за миграцията "}
{"url": "https://www.dnes.bg/akoshtete-vqrvaite/2018/11/15/luks-v-hoteli-v-kitai-vijte-kak-chistiat-v-tiah.393722", "text": "\r\n \r\nПоне 4 големи международни хотелски вериги се извиниха, след като видео, заснето със скрита камера и пуснато в мрежата, показа как се почистват стаите в Китай, предаде Асошиейтед прес.\n\r\nХотел \"Шангри-Ла\" във Фучжоу обяви днес, че показаното във видеото е нарушение на хигиенните им стандарти, а хотел \"Парк Хиат\" в Пекин определи показаното като изолиран инцидент. \"Уолдорф Астория\" в Шанхай и Шератън в Гуейян също се извиниха.\n                    \n                    \n                \r\nЕдинадесетминутното видео показва как чистачите бършат чашите и мивките с мръсни кърпи и гъби. Някои от тях използват същата кърпа, за да избършат и тоалетната чиния.\n\r\nБлогър, който използва псевдоним, публикува видеото късно вчера на проверения си акаунт във Вейбо, китайската версия на Тwitter.\n\r\nТо бе взето от китайските медии и споделено 78 000 пъти в четвъртък следобед.  /БТА/", "date": "2018.11.15", "title": "Лукс в хотели в Китай? Вижте как чистят в тях"}
{"url": "https://www.dnes.bg/akoshtete-vqrvaite/2018/11/15/5-nachina-po-koito-dylgoto-spane-vredi-na-zdraveto-ni.393575", "text": "По колко часа на нощ спите? Знаем, че за да бъдем в добро здраве е важно да спим не по-малко от 7-8 часа. Но както недоспиването носи известни рискове за здравето, така и по-продължителният сън също може да се окаже вреден.\r\n\r\n\r\nСпоред различни проучвания, недоспиването, както и дългите периоди на сън са свързани с диабет и затлъстяване. Според специалистите по-малкото движение е причина за натрупването на излишни килограми. Ако спите дълги часове и не спортувате редовно, излагате на риск здравето си.\r\n\r\nХората, които страдат от депресивни разстройства, също изпитват нарушения на съня. Понякога в случаите на няколко вида разстройства хората спят повече от обичайното. Прекалено дългият сън подтиква към отчаяние и умора, имаме желание да спим още и още, изпитваме апатия към всичко край нас, а тези симптоми водят до депресия.\r\n                    \n                    \n                ", "date": "2018.11.15", "title": "5 начина, по които дългото спане вреди на здравето ни"}
{"url": "https://www.dnes.bg/politika/2018/11/15/cvetanov-za-bsp-atakuvat-ni-s-falshivi-novini.393750", "text": "\"Днес фалшивите новини са най-голямото предизвикателство. От БСП много умело ги използват, за да ни атакуват ежедневно. Така те успяват да създават напрежение в обществото и да ни карат да влизаме в обяснителен режим, отсявайки непрекъснато истината от лъжата\",  заяви председателят на ПГ на ГЕРБ и зам.-председател на партията Цветан Цветанов по време на дискусията \"Икономически перспективи пред България в контекста на глобалните процеси\". \n\n\n\"Няма ли политическа стабилност, всички икономически постижения отиват на заден план. Политическите ни опоненти искат смяна на данъчната система и въвеждането на прогресивно подоходно облагане. Ако направим това нещо обаче, ние рискуваме да загубим днешната стабилност и да станем непривлекателна дестинация за правене на бизнес \", обясни Цветанов, цитиран от пресцентъра на ГЕРБ.\n                    \n                    \n                \r\nПо думите на политика в такива случаи си проличава колко важни са системните партии. \"Ние осъзнаваме колко важно условие е данъчната система за инвеститорите и искаме да бъдем предсказуем партньор\", посочи зам.-председателят на ГЕРБ.\n\r\nЦветанов коментира и темата с цените на горивата. \"Цените вече вървят надолу, но дори когато бяха достигнали най-високите си стойности, пак бяха далеч по-ниски от тези по времето на правителството на Орешарски. По онова време доста по-ниски бяха и пенсиите, минималните и средните работни възнаграждения\", отчете председателят на ПГ на ГЕРБ.", "date": "2018.11.15", "title": "Цветанов за БСП: Атакуват ни с фалшиви новини"}
{"url": "https://www.dnes.bg/science/2018/11/15/studenoto-i-mrachno-vreme-ni-podtikvat-kym-alkohola.393698", "text": "Мястото, на което живеете, може да повлияе на това колко пиете. Според нови изследвания от Университета на Питсбърг, хората, живеещи в по-студени райони с по-малко слънчева светлина пият повече алкохол, отколкото такива, живеещи на по-топло място.\r\nИзследването установява, че с намаляването на температурата и слънчевата светлина, потреблението на алкохол се увеличава. Факторите на климата също са свързани с прекомерната употреба на алкохол и разпространението на чернодробни заболявания - една от основните причини за смъртност при пациенти с алкохолна зависимост.\r\n\"Защо хората в Русия пият толкова много? Защо и тези в Уисконсин? Всеки предполага, че това е така, защото е студено\", казва един от авторите на изследването д-р Рамон Баталър, ръководител на хепатологията в UPMC, професор по медицина в Pitt и асоцииран директор на Центъра за изследване на черния дроб в Питсбърг, пише Medicalxpress.\r\n                    \n                    \n                Алкохолът увеличава потока на топла кръв към кожата, която е пълна със сензори за температура - така че пиенето може да увеличи чувството за топлина. В Сибир, това би било хубаво, но не и в Сахара.\r\nПиенето, по този начин може да бъде обвързано и с депресията, която се проявява по-силно, когато слънчевата светлина е оскъдна и въздухът е по-студен.\r\nГрупата на Баталър е установила и ясна негативна зависимост между климатичните фактори - средната температура и часовете на слънчевата светлина - консумацията на алкохол и честотата на прекомерно пиене.\n\r\nВ допълнение, това изследване предполага, че политическите инициативи, насочени към намаляване на тежестта на алкохолизма и чернодробните заболявания, свързани с него, трябва да са насочени към географски райони, където алкохолът е по-вероятно да бъде проблематичен.", "date": "2018.11.15", "title": "Студеното и мрачно време ни подтикват към... алкохола"}
{"url": "https://www.dnes.bg/science/2018/11/15/muskuli-i-testisi-izdadoha-geniia-na-mikelandjelo.393737", "text": "Четири години отнема на университетът в Кеймбридж да докаже, че двете статуи на мускулести мъже, които яздят пантери са всъщност оригинали на Микеланджело. Какво им е помогнало ли? Фактът, че красавците имат 8, а не 6 плочки на корема, съобщават от \"Ройтерс\".\r\nКогато през 2002 година, шедьоврите се появяват на търг, Sotheby's ги купува за около 2 милиона паунда. Съмненията че са на италианския гений витаят още тогава, тъй като бронзът е бил познат на Микеланджело, ала всичките му творби от ценния метал са били разтопени, а от тях са изработени оръжия и амуниции.\r\nЗа това ги приписват на холандеца Вилем Даниелс ван Тетрод.\r\nПрез 2014 година, въпросът дали скулптурите са на Микеланджело отново е на дневен ред, когато няколко изгубени скици на артиста се появяват в Musee Fabre във Франция. Сред тях има една конкретна творба, чиито детайли приличат на тези на двете скулптури.\r\n                    \n                    \n                Тогава музеят Fitzwilliam в Кеймбридж започва отново да изследва двамата мъже... и о, чудо! Те имат 8 коремни мускула, но анатомично идеални тестиси – точно в стила на Микеланджело.\r\nМъжете с пантерите са създадени между сътворението на Давид и рисуването на Сикстинската капела, точно в пика на кариерата на ренесансовия гений. А цената им след това разкритие навярно вече няма да е два милиона, а поне стократно по-висока.", "date": "2018.11.15", "title": "Мускули и тестиси издадоха гения на Микеланджело"}
{"url": "https://www.dnes.bg/stranata/2018/11/15/niakolko-grada-na-protest-sreshtu-visokite-ceni-i-nishtetata.393751", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПоредна вечер на протести в няколко града на страната. От няколко дни граждани блокират основни пътни артерии, недоволни от високите цени на горивата, но и от стандарта на живот. \n\n\nПротестното шествие в Перник започна традиционно от кв. \"Изток\" и се отправи към пътен възел \"Даскалово\", където движението по автомагистрала \"Люлин\" в района остана затворено. Полиция и жандармерия охраняваха протестиращите. Образува се километрично задръстване, а гражданите поискаха от хората, които бяха блокирани в автомобилите си да се присъединят към протеста им. Всичко обаче премина мирно и до напрежение не се стигна.\n                    \n                    \n                \r\nВ София за 25-ти пореден ден майките на деца с увреждания продължават да са на улицата и да настояват за оставката на вицепремиера Валери Симеонов. След като по традиция се събраха под прозорците на властта, шествието им продължи до централата на НФСБ на ул. \"Раковски\" 134, където част от тях хвърляха водни бомбички по сградата.\n\r\nПротестът във Варна започна и тази вечер пред катедралата в града, блокира кръстовището пред нея и общината. След това протестът прерасна в шествие и се отправи към Аспаруховия мост, а гражданите затвориха движението и в двете посоки за кратко.\n\r\nНедоволството на протестиращите пред общината в Бургас беше насочено срещу ниския стандарт на живот в България. Протестът беше мирен. Събралите се граждани заявиха, че на протест ги е изкарала нарастващата бедност в страната.\n\r\n\n\r\n ", "date": "2018.11.15", "title": "Няколко града на протест: Срещу високите цени и нищетата"}
{"url": "https://www.dnes.bg/za-da-se-razbirame/2018/11/15/imate-ujasni-kolegi-kak-da-komunikirate-s-tiah.393730", "text": "Умереното и позитивно отношение, дори към онези хора в службата, които смятате за токсични, изисква известна самодисциплина. Разбира се, взаимоотношенията са двупосочна улица, но ако имате колеги, които нахлуват във вашето лично пространство, обвиняват ви, клюкарстват по ваш адрес или внасят негативизъм в офиса, ще трябва да проявите сериозен самоконтрол, за да не влезете в конфликт с тях. \r\nВсе пак по-добре е да запазите добрия тон, иначе нещата могат да ескалират във времето и работното ви място да стане непоносимо за вас.\r\n \r\nЕто и някои добри стратегии как да се справите в подобна ситуация, без да изгубите самообладанието си:\r\n \r\n\r\n \r\nИнтелигентните хора знаят, че не могат да угодят на всички. Трябва да се научите да казвате „не“. Помислете какво можете да толерирате и какво ви кара да се чувствате неудобно. Реагирайте всеки път, когато някой колега ви създаде дискомфорт, нарушавайки границите на ефективна колегиалност. Ако имате проблеми в отношенията с даден колега, не приемайте общи проекти и като цяло се опитайте да страните от него.\r\n\r\n\r\n \r\nДори този човек да не е любимец в офиса, не се увличайте в клюки и негативизъм по негов адрес. Най-много в даден момент да се почувствате виновни, че говорите негативни неща за човек, когото може би не познавате достатъчно. Дръжте се с уважение към всички хора, с които работите, дори и с тези, които ви действат на нервите. Ако имате проблем с даден колега, по-добре се конфронтирайте с него директно, вместо да говорите зад гърба му.\r\n \r\n\r\n \r\nИмайте предвид, че думите и действията на някои по-трудни хора може да нямат нищо общо лично с вас. Възможно е те да си имат някакви проблеми, които да са причина за негативното им поведение. Замислете се над това каква ли е ситуацията, която предизвиква този човек да се държи така. Проявете самоконтрол, ако усетите, че токсичният ви колега прекалява с търпението ви нарочно. Той рано или късно ще осъзнае, че си губи времето като се опитва да ви извади от равновесие.\r\n \r\n", "date": "2018.11.15", "title": "Имате ужасни колеги, как да комуникирате  с тях?"}
{"url": "https://www.dnes.bg/za-da-se-razbirame/2018/11/15/kak-da-govorite-za-seks-bez-da-izpitvate-pritesneniia.393574", "text": "Иска ни се сексът винаги да ни носи удоволствие, но понякога не се получава. Една от възможните причини е това, че не разговаряме свободно с партньора си за нашите настроения и желания в спалнята. Как да говорите за секс без да изпитвате притеснения?\r\n\r\nПовечето хора се притесняват да говорят за секс и за предпочитанията си, от страх да не бъдат разбрани погрешно. Някои приемат темата за секса като табу, за други това е много личен въпрос. За да промените всичко това, преодолейте ограниченията, които ви спират да говорите.\r\n\r\nНе се страхувайте да използвате думата „искам“ пред партньора си и когато става въпрос за секс. Не забравяйте за вашите желания и споделянето им по време на любовната игра или половия акт. В този процес ще ви бъде много по-лесно да говорите, защото под въздействие на възбуда не чувствате ограничения.\r\n                    \n                    \n                Ето защо, опитайте се първоначално да изразите вашите желания по време на секс, а след края не забравяйте за комплиментите към партньора ви. Също така след секс, все още не сте под въздействието на ограничения и бихте могли да споделите емоциите от преживяното, какво ви се иска да преживеете следващия път.\r\n\r\n ", "date": "2018.11.15", "title": "Как да говорите за секс без да изпитвате притеснения?"}
{"url": "https://www.dnes.bg/eu/2018/11/15/merkel-mnogo-dovolna-ot-sporazumenieto-za-brexit.393736", "text": "Германският канцлер Ангела Меркел заяви, че е много доволна от проекта за споразумение за Brexit, договорен от правителството на Тереза Мей и Европейския съюз, но предупреди, че има риск той да не доведе до същинско споразумение, предаде Франс прес, цитирана от БТА.\n\n\r\nМного съм доволна, че след продължителни преговори, които не винаги бяха лесни, двете страни успяха да формулират предложение, заяви канцлерката на пресконференция в германския град Потсдам.\r\nНаред с това тя подчерта, че текстът предстои да бъде гласуван от британските депутати и от 27-те останали страни от ЕС.\n\r\nНай-лошото би било, ако това не доведе до никакво споразумение, предупреди Меркел в момент, когато британската министър-председателка има тежката задача да накара разединения парламент да одобри проекта.\n                    \n                    \n                \r\nТова е алтернатива, която все така трябва да имаме предвид, отбеляза Меркел и изрази надежда, че текстът е база за постигането на окончателно споразумение.\n\r\nДоговореното от Лондон и Брюксел проектоспоразумение е голяма крачка, но безпокойството за окончателното му приемане остава, заяви днес френският премиер Едуар Филип при посещение в Дюнкерк, посветено на последиците от Брекзита за френските пристанища.\n\r\nИспанските власти са доволни от проекта за споразумение между Великобритания и ЕС за Brexit, заяви днес държавният секретар по европейските въпроси Луис Марко Агириано, цитиран от ТАСС. Дипломатът изрази надежда, че британският премиер Тереза Мей ще получи подкрепа в парламента. Мадрид е доволен също, че въпросът за Гибралтар фигурира в проекта, добави Агириано.\r\n ", "date": "2018.11.15", "title": "Меркел много доволна от споразумението за Brexit"}
{"url": "https://www.dnes.bg/stranata/2018/11/15/malko-tyrnovo-pred-ugroza-da-ostane-otkysnato-ot-bylgariia.393747", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗапочва анализ на свлачището на главния път за Турция през Малко Търново, след като днес комисия от Агенция \"Пътна инфраструктура\" взе проби от него.\r\nДо разработването на проект и осигуряването на финансиране за ремонта обаче е налице голяма опасност. Дотогава пътят може да пропадне, а пограничният район да остане откъснат от България.\r\nСвлачището се активизира през октомври, а кметът на Малко Търново заплаши управляващите, че ще обяви автономия.\r\nВ момента се изготвя технологичен проект за пътя Царево - Малко Търново, но рехабилитацията му ще започне едва през пролетта. В пограничния регион с пустеещи села се молят за по-малко дъжд и мека зима, за да не пропадне пак пътят.", "date": "2018.11.15", "title": "Малко Търново пред угроза да остане откъснато от България"}
{"url": "https://www.dnes.bg/rusia/2018/11/15/shte-byde-li-rusiia-sred-pette-vodeshti-ikonomiki-v-sveta-kym-2024-g.393710", "text": "Властите обещават Русия да стане една от петте водещи световни икономики, но дори и техните цифри сочат, че изоставането продължава.\n\r\nПравителството на Русия иска към 2024 година страна да влезе в клуба на петте най-големи икономики в света, \"като гарантира темпове на икономически растеж, които са над световните\", се посочва в указ на президента на Русия Владимир Путин.\n\r\nМеждувременно през последните 10 години икономиката на Русия не само не нараства, но се е свила с близо 11% от 1,78 трилиона долара през 2008 година до 1,58 трилиона долара през 2018-а, сочат данни на Международния валутен фонд (МВФ). \n\r\nПрез това време световната икономика е нараснала с 33%, икономиката на САЩ е прибавила близо 40%, а брутният вътрешен продукт (БВП) на Китай е литнал нагоре почти тройно. Всичко това дава основания да се съмняваме в способностите на руските власти да гарантират ускорен икономически растеж.\n                    \n                    \n                \r\nЗа да се изкачи на пето място към 2024 година, Русия би трябвало да изпревари Великобритания, увеличавайки БВП със 78% (а през това време британската икономика да има нулев растеж).\n\r\nМинистерството на икономическото развитие на Русия прогнозира увеличение на БВП с 1,3% през 2019 година, с 2% през 2020-а и след това с около 3% годишно до 2024-а. Прогнозата на МВФ за растежа на руската икономика до 2024-а е още по-скромна - под 2% годишно.\n\r\nОчевидно с такива темпове Русия няма да може да изпревари не само Великобритания или да постигне \"темпове на икономическия растеж над световните\", но дори няма да успее да спре изоставането си от световната икономика, която според прогнозата на МВФ ще нараства с по 3,6 - 3,7% годишно.\n\r\nДокато руските власти не направят съществени икономически реформи и не променят поведението си на международната арена, няма да е възможно да бъде постигната коренна промяна на ситуацията в икономиката, посочват икономисти. Ако нищо от това не бъде направено, то икономическият растеж ще бъде възможен, само ако цените на петрола се повишат. Дори и в този случай обаче растежът ще бъде значително под средния за света.\n\r\n\n\r\nВ правителствената програма до 2024-а се посочва как държавата възнамерява да постигне показателите, посочени от Владимир Путин.\n\r\nСпоред нея в Русия трябва да се подобри инвестиционният климат, да се построи нова и да се модернизира старата транспортна и енергийна инфраструктура, да се развива конкуренцията на финансовия пазар, да се гарантира достъпност на финансовите услуги, да се повиши производителността на труда, да се създадат условия за развитие на малкия и среден бизнес, да се гарантира подкрепа на износа на услуги и стоки руско производство и още много други неща.\n\r\n\n\r\nПрезидентът Путин и по-рано е правил декларации за структурни реформи и за ускоряване на икономическия растеж и по-точно през 2006-а и 2008-а.\n\r\nСамо че оттогава икономиката на Русия се е свила от 1,78 трлн. долара през 2008 година до 1,58 трлн. д. през 2018-а, както сочат данните на Международния валутен фонд.\n\r\nЗа същия период световната икономика се е увеличила с една трета от 63,75 трлн. д. до 84,84 трлн. долара, а икономиката на САЩ е нараснала с близо 40% - от 14,71 трлн. долара до 20,51 трлн. долара. БВП на Китай е скочил тройно - от 4,6 трлн. д. до 13,46 трлн. долара.\n\r\nЗа отбелязване е фактът, че държави като Саудитска Арабия, Катар и Бахрейн, също като Русия силно зависими от петрол, за разлика от Руската федерация са увеличили икономиките си с близо 50-60%.\n\r\n\n\r\nСпоред ръководителя на проектите по финансово-икономически проблеми на развитието на Института за съвременно развитие Никита Маслеников поставените задачи могат да бъдат постигнати, ако се спазват определени условия.\n\r\n\"Правителството не бива да променя сегашната икономическа политика: трябва да се запази нискоинфлационната среда чрез мерките на централната банка (което предполага бъдещи понижения на лихвите), овладяване на инфлацията на равнище около 4%, развитие на финансовите пазари, продължаване на преструктурирането и оздравяването на банковия сектор. Трябва да продължи бюджетната консолидация (свиването на дефицита - бел. ред.), която по същество се свежда до икономии на държавни средства за сметка на повишаване на тяхната ефективност\", коментира икономистът пред Eurasianet.org.\n\r\n\n\r\nСпоред директора на Банковия институт Василий Солодков \"през следващите пет-седем години руската икономика не я чака нищо добро\".\n\r\n\"За да се промени нещо, трябва да се направят прости неща. Да се развива конкуренцията, а не да се задушава. Да се увеличи делът на частния сектор, а не да се свива. Да се гарантира нормален бизнес климат, който на първо място включва адекватна работа на съдилищата: когато съдилищата съдят според законите, а не според това кой на кого се обажда по телефона\", казва събеседникът на Eurasianet.org.\n\r\nПо думите на икономиста чуждестранните инвеститори няма да се насочат към руския пазар, докато Руската федерация на промени външната си политика. \n\r\n\"Санкции са въведени във връзка с определени действия на Русия\", отбелязва експертът.\n\r\nСпоред неговата прогноза стагнацията в Русия ще продължи, но ако цените на петрола тръгнат нагоре, е възможен икономически растеж. \"Единственото, което ни остава, това е износът на енергийни източници. Тази икономика не е в състояние да създаде нищо друго\", убеден е Солодков.\n\r\nЗа необходимостта от реформи и отмяна на санкциите говори и икономистът, професор в катедрата по приложна макроикономика към Националния изследователски университет на Висшето училище по икономика Игор Николаев.\n\r\n\"Няма да можем да бъдем сред първите пет най-големи икономики на света и да гарантираме темпове на икономически растеж, които да превишават световните. Мерките, залегнали в правителствената програма, не са лоши (залога се основно на стимулирането на растежа на инвестициите в основен капитал), но това е недостатъчно, за да бъде постигнат икономически тласък. За това трябва да има и привлекателен бизнес климат за чуждестранните инвестиции, да има внос на съвременни технологии и ускоряване на развитие на износа. А ако отчетем такива обстоятелства като противопоставянето от въведените санкции, а също и факта, че като цяло темповете на световния икономически растеж се забавят и че макар цените на петрола да са се повишили, това не е достатъчно за руската икономика, можем да направим извода, че обявените цели към 2024 година няма да бъдат постигнати\", отбелязва Николаев в коментар за Eurasianet.org.\n\r\nСпоред него, за да навлязат чуждестранните инвестиции в руската икономика, трябва да бъде решен проблемът със санкциите и контрасанкциите.\n\r\nИкономистът и професор в Европейския университет в Санкт Петербург Дмитрий Травин също посочва, че правителствената програма няма да промени съществено ситуацията в икономиката на Руската федерация.\n\r\n\"Първо, на руската икономика не могат да й помогнат никакви програми, защото нашата икономика силно зависи от форсмажорни обстоятелства като цената на петрола, а след 2014 година и от санкциите. Ако цената на петрола се понижи, нашата икономика веднага ще тръгне надолу, вече бяхме свидетели на това през последните години. Санкциите влияят по-малко. Само че на теория против нас могат да бъдат взети наистина сериозни санкции и те могат да ни ударят не по-слабо от спада на цените на петрола\", коментира Николаев пред Eurasianet.org.\n\r\n\"Второ, в Русия декларациите [на властите за плановете за подобряване на ситуацията в икономика] не отговарят на реалните действия. Програми имаше много, но реални действия през последно време сме виждали само два пъти: това беше повишаването на данък добавена стойност и вдигането на възрастта за пенсиониране\", отбелязва икономистът.\n\r\nСпоред прогнозата на Дмитрий Травин руската икономика ще изпадне в стагнация.\n\r\n\n\r\nСпоред сътрудника на Московския център \"Карнеги\", Андрей Мовчан, който е икономист и финансист, за да се помогне на руската икономика, трябва да се спре да се пречи на бизнеса.\n\r\n\"Трябва да престанем да си разваляме отношенията с целия свят. Да спрем да въвеждаме идиотски закони и да ги променяме на всеки шест месеца. Да се отстранят силоваците, които печелят на гърба на бизнеса, вместо да го защитават. И тъй нататък. Ако направим всичко това, то бизнесът сам прекрасно ще се справи със задачата да има икономически растеж\", посочва Мовчан пред Eurasianet.org.\n\r\nВ статия, публикувана на сайта на \"Карнеги\" (неин съавтор е социологът и експерт от \"Левада център\" Денис Волков), сега Русия \"върви по пътя на самоизолацията, на затваряне на пазара, на заместване на вноса със собствено производството и замиране на търговския и научно-техническия прогрес\". \n\r\nА това което трябва да се направи, е да се намаляват търговските бариери, да се интегрираме в световната икономики, да водим експортно насочена икономическа политика и тем подобни. Решаващ фактор, \"който може да смекчи последиците от управлението на сегашния режим\", би могла да стане готовността на властите да водят конструктивен диалог с независимия бизнес и да се направят неполитически реформи, важни за увеличаването на ефективността на икономиката, се посочва в статията.\n\r\n\r\n \r\n/БТА/\n\r\n ", "date": "2018.11.15", "title": "Ще бъде ли Русия сред петте водещи икономики в света към 2024 г.?"}
{"url": "https://www.dnes.bg/notifikacii/2018/11/15/deputat-ot-bsp-ne-nie-a-gerb-predizvikva-protestite.393748", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПротести обхванаха страната в последните дни – блокират се ключови пътища и кръстовища, а студът на зимата безмилостно се задава. Ще стихни ли напрежението или обществото повече не може да търпи? \n\n\n\"Протестът е въздържана реакция от политиката на ГЕРБ. Бедността и безизходицата изкарват хората на улицата. Хората не са организирани, исканията им са различни. Колегите от ГЕРБ спестяват, че демонстрантите изискват оставката на правителството. Хората в България живеят все по-трудно. Ако управляващите не разбират това, то напрежението на улицата ще ескалира. БСП подкрепя исканията на протестиращите, които са свързани с оставката на правителството. Подкрепяме исканията на майките на деца с увреждания и да не се повишава гражданската отговорност\", отбеляза депутатът от БСП Красимир Янков.\n                \n                \r\nНародният представител посочи, че предстои да видим дали протестите из страната ще придобият организиран характер.\n\r\n\"Усещането за досада и отегчение от страна на премиера е осезаемо. Той продължава да не разбира, че във фокуса на решенията на изпълнителната власт трябва да бъде отделният човек. Той смяна, че си е свършил работата като е осигурил повече пари за здравеопазване. Повече пари за по-лошо здравеопазване. Каква здравна реформа може да направи Борисов, като той и подопечните му не разбират проблема?\", попита Янков.\r\nПо думите му министър-председателят вменява от телевизионните екрани, че в България се живее по-добре. \"Но хората знаят, че не живеят по-добре. Примерно коледните добавки за пенсионерите – около 40 лева – вече са изядени от поскъпващите цени\", изтъкна гостът в студиото на \"Денят ON AIR\".\n\r\n\"Бюджетът е най-високият за последните години, но той не отразява необходимото повишаване на доходите. Инфлацията отдавна изяде това повишение. В първия кабинет на Борисов всички доходи бяха замразени. Ние сме страната с работещите бедни\", категоричен бе Янков пред Bulgaria ON AIR.", "date": "2018.11.15", "title": "Депутат от БСП: Не ние, а ГЕРБ предизвиква протестите!"}
{"url": "https://www.dnes.bg/akoshtete-vqrvaite/2018/11/15/otkritiiata-na-umirashti-ot-skuka-ucheni-lechenie-na-isteriia-i-impotentnost.393696", "text": "Медицината и науката, както в миналото, така и сега, могат да бъдат изключително странни. Често, в желанието си да се излекуват светкавично, хората се подлагат на какво ли не.  Не е и за вярване какви идеи идват на учените, когато някоя безумна идея се загнезди в главата им.\r\nТака например, в началото на 1900 година, румънецът Николай Миновици се беси няколко пъти, защото му било интересно какво се случва, когато човек увисне на въжето. За експеримента му трябвали няколко помощника, които да го свалят от бесилката преди да умре. Полезен ли е бил този медицински експеримент? Навярно не.\r\nА съвсем случайно, около 20 години преди Първата световна война, пиян мъж някак си се озовава в търбуха на умрял кит. Когато излиза от него, сякаш се чувства странно – ставите му вече не го болят! Публикува преживяването си през 1896 г. и изключва всякаква възможност да е притъпил болката си с алкохол. Вместо това убеждава всички, че кита го е излекувал и за кратко време, това се превръща в новата, модерна медицинска терапия за лечение на болежки в ставите.\r\n                    \n                    \n                От времето на древните гърци, та чак до края на 1850-та година, хората вярвали, че кръвта се произвежда от черния дроб, а всяка болест се намира в нея. Макар и двете твърдения да са абсолютно грешни, дълго време някои пациенти били лекувани като се източвала кръвта им.\r\nСпоред сп. National Geographic, макар да не е ефективно, това лечение се практикува и в днешни дни в някои краища на света.\r\nИстерията днес не се приема като сериозна болест, но преди няколко десетилетия се смятала за огромен проблем, най-вече при жените. Незнайно как, в главата на един млад учен се родил гениалният начин за решение на проблема. И така изобретил вибратора с който лекувал своите пациентки. От истерични жени с проскубани коси, те за кратко се превърнали в спретнати и уравновесени дами. А после се вманиачили в терапията и ето как отново истерясали.\r\nДокато едни лекари се справяли с истерични жени, на други се налагало да лекуват децата им. Болки в зъбчетата, в коремчетата, болки навсякъде, как да се справят докторите с тях? Разбира се, с кокаин! Те създали \"бонбонки\", които успокоявали симптомите и оплакванията на децата, ала навярно, преди да открият наркотичното му въздействие, медицинските лица са препоръчвали лекарството да не се дава преди лягане, инак рискуват малчуганът цяла вечер да хвърчи из къщата.\r\nПо подобен начин, някои от лекарите решили, че е напълно в реда на нещата да правят пломби от меркурий. Проблеми със слуха, очите, паметта, отпадналост – колко много беда само заради няколко грама радиоактивно вещество поставено директно в устата на пациента!\r\nАла докато жените се лекували с вибратори, мъжете имали свой начин да се справят с проблемите в леглото – с изключително болезнен електрошок. Те вярвали, че той ще им помогне да преборят и импотентността си, но навярно са си причинявали повече вреда, отколкото приятни нощи.\r\nНо това са експерименти и лечения, които за щастие остават в миналото. Но и сега от време на врече учените имат странни хрумвания. Така през 2006 година група експерти набират доброволци в експеримент. От тях се иска да изпият колкото се може повече безплатни коктейли и да се напият. Интересното хрумване било и за добра кауза – учените искали да докажат, че пияните шофьори причиняват повече катастрофи.\r\nНавярно докато не можели да заспят, учените в Babraham Institute решили да проведат интересно проучване – дали овцете могат да разпознават лицата... на други овце. Още по-интересно е, че все пак успяват да докажат, пухкавите животни са напълно наясно кой седи пред тях 80% от времето и помнят физиономиите им две години.\r\nА през 2011 г. други учени, умрели от скука, решават да проверят дали плъховете харесват повече Бетовен или Майлс Дейвис. Въпреки че мишлетата си падат повече по тишината, те все пак предпочитат да слушат класическа музика пред каквото и да било друго. Достигайки до този извод, лаборантите решили да инжектират плъховете с кокаин. Защо не? Пуснали им джаз, а животинките изпаднали в едно безкрайно щастие. Надрусани, те били склонни да слушат каквото радиото пусне.\r\nПрез 2004 година в Стокхолм студенти доказват, че пилетата предпочитат само красиви хора. По някакъв начин те доказват, че кокошките кълват само лицата, които и останалите човеци смятат за привлекателни. По-грозноватите са щастливи от този факт, тъй като едва ли е приятно да те кълве пиле. А и навярно шведите са свикнали пернатите да ги нападат непрекъснато, тъй като там живеят едни от най-красивите хора на Земята. \r\nСъщата година учените от университета в Минесота доказват, че е също толкова лесно да плуваш в сладък сироп, колкото и във вода. За целта те пълнят гигантски басейн със сок, два пъти по-гъст от водата и пускат своите доброволци вътре. Те се чувстват изключително добре в течността.\r\nА защо на някой му трябва да знае подобно нещо? Отговор на този въпрос няма. \r\n ", "date": "2018.11.15", "title": "Откритията на умиращи от скука учени: Лечение на истерия и импотентност"}
{"url": "https://www.dnes.bg/obshtestvo/2018/11/15/tyrsiat-se-uchiteli-rabotnici-prodavachi.393691", "text": "Най-ниското равнище на безработицата през октомври за последните 10 години отчете Агенцията по заетостта.\r\nСтойността на показателя през месеца е 5.9%. В сравнение със септември т.г. се наблюдава минимално увеличение от 0.3%. Броят на регистрираните безработни е общо 193 499, новорегистрираните за месеца са 36 143.\r\nМалко над 4 000 са тези, които са се регистрирали в бюрата по труда през октомври след завръщане от сезонна работа в чужбина.\n\r\nОбщо 18 743 души са постъпили на работа през октомври, като 85.6% от тях са устроени в реалната икономика. \r\nЗаявените работни места на първичния пазар на труда през октомври са 14 611, като 81.3% от тях са в частния сектор.\r\n                    \n                    \n                Най-голям дял свободни работни места са заявени в преработващата промишленост (29.7%), търговия, ремонт на автомобили и мотоциклети (14.9%), административните и спомагателните дейности (10.0%) и др.\n\r\nНай-търсените през месеца са преподавателите, оператори на стационарни машини и съоръжения, работници в добивната и преработващата промишленост, строителството и транспорта, продавачи, бармани, сервитьори, готвачи и др.\n\r\n ", "date": "2018.11.15", "title": "Търсят се: Учители, работници, продавачи..."}
{"url": "https://www.dnes.bg/politika/2018/11/15/patriot-bylgariia-niama-da-podkrepi-pakta-za-migraciiata.393749", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългария няма да подкрепи Глобалния пакт на ООН за миграцията. Имаме обективни причини да не станем част от това световно споразумение. България се намира в такава невралгична зона, която може да превърне страната ни в транзитен коридор. Може да се превърне в мигрантско гето. \n\nТова заяви депутатът от \"Обединени патриоти\" (ОП) Красимир Богданов пред Bulgaria ON AIR. Предстои пактът да бъде гласуван на 10 и 11 декември на междуправителствена конференция в Мароко. До момента от споразумението официално се отказаха САЩ, Унгария и Австрия.\n\r\nСпоред Богданов, условията в пакта, узаконяват нелегалната миграция. Народният представител от ОП коментира и Бюджет 2019, който се превърна в \"ябълка на раздора\" между управляващи и опозиция.\n                    \n                    \n                \r\nТози бюджет е най-добрият, който е постиган през последните години, смята депутатът. Междувременно правителството реши най-бедните пенсионери у нас да получат по 40 лева за Коледа. За целта ще бъдат отпуснати допълнителни над 51 млн. лева. Депутатът от ОП посочи, че 40 лева е малка глътка въздух в края на годината и пенсионерите ще могат да си позволят нещо за празниците.\n\r\nА на фона на зачестилите и увеличаващи се протести в страната, гостът в предаването \"Денят ON AIR\" коментира, че на този етап трябва да държим на стабилността. Богданов добави, че има механизми, които дават възможности на управляващите да удовлетворят исканията на протестиращите граждани.\n\r\n\"Бюджетната комисия говори, че трябва да бъде регулиран таванът на надценките на горивата\", даде пример той.\r\n", "date": "2018.11.15", "title": "Патриот: България няма да подкрепи пакта за миграцията"}
{"url": "https://www.dnes.bg/snimka-na-denia/2018/11/15/vremeto-utre-oblachno-na-mesta-dyjd-na-drugi-sniag.393739", "text": "Утре над по-голямата част от страната времето ще бъде предимно облачно. В Северна България и източните райони ще има превалявания от слаб дъжд, в Предбалкана и Североизточна България от дъжд и сняг, . \n\r\nПо-значителни разкъсвания на облачността ще има над Югозападна България и Горнотракийската низина. Със слаб, в Източна България умерен вятър от север-североизток в страната ще продължи да прониква по-студен въздух. \r\nМинималните температури ще са между 0 и 5, максимални, в повечето райони, между 5 и 10 градуса, в Североизточна България по-ниски.\n\r\nНад Черноморието ще бъде предимно облачно, на места със слаби валежи от дъжд. Ще духа умерен север-североизточен вятър. Максималните температури ще са между 6 и 8 градуса. Температурата на морската вода е 15 градуса. Вълнението на морето ще бъде 3-4 бала.\n                \n                \r\nНад планините ще има значителна облачност и на отделни места ще превали слаб сняг. Ще духа умерен до силен север-североизточен вятър. Максимална температура на височина 1200 метра 2-3, на 2000 метра - около минус 5 градуса.\n\r\nВ събота ще преобладава облачно време. На отделни места в Северна и Източна България ще превали слаб сняг. Ще продължи да духа до умерен, в източните райони и временно силен североизточен вятър и застудяването ще продължи. \n\r\nМинималните температури ще бъдат между минус 2 и 3, максималните - между 2 и 7 градуса. В неделя след временно спиране на валежите и разкъсване на облачността, по-късно след обяд от юг ще започнат валежи: в Горнотракийската низина от дъжд, в планините и планинските райони от сняг.", "date": "2018.11.15", "title": "Времето утре: Облачно, на места дъжд, на други – сняг "}
{"url": "https://www.dnes.bg/sofia/2018/11/15/zima-ide-a-koniushnite-stoiat-bez-pokriv-narochno-li.393744", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЧетири месеца след като пожар изпепели покрива на Царските конюшни, ремонтът все още не е започнал.\n\r\n\"Те ще посрещнат зимата без покрив, което е практика при собствениците на паметници на културата, като прелюдия към тяхното обявяване за опасни сгради и събарянето им\", отбеляза Гергин Борисов от \"Спаси София\". \n\n\nВъзстановяването на сградата е задължение на собствениците на имота. Като такива се явява и Министерството на вътрешните работи.\n\r\n\"Поискала съм собствениците да възстановят сградите. Доста сериозна кореспонденция е направена. В много тесен контакт съм с министъра на вътрешните работи, който гарантира, че като собственик на изгорялата сграда предприемат мерки за възстановяването на покрива\", каза столичният кмет Йорданка Фандъкова.\n                    \n                    \n                \r\nСтоличната община няма собственост върху Царските конюшни, но кметът увери, че обликът на сградите ще бъде запазен. По плана от 2015 година не се разрешава застрояване, а само запазване.\n\r\nМесец след пожара, от Министерството на културата обявиха имота като паметник от местно значение. Все още обаче има пречки, които не позволяват да бъде обявен и за паметник на културата.\r\n ", "date": "2018.11.15", "title": "Зима иде, а Конюшните стоят без покрив! Нарочно ли?"}
{"url": "https://www.dnes.bg/notifikacii/2018/11/15/riiad-iska-smyrtna-prisyda-za-5-ima-za-kashogi.393713", "text": "Саудитският главен прокурор Сауд ал Моджеб поиска смъртна присъда за петима обвиняеми по случая с журналиста Джамал Кашоги, убит миналия месец в саудитското консулство в Истанбул, но напълно оневини влиятелния престолонаследник, принц Мохамед бин Салман, предадоха Франс прес и ДПА.\n\r\nПрестолонаследникът изобщо не е знаел за този случай, заяви на пресконференция днес в Рияд заместник-главният прокурор и говорител на прокуратурата Шаалан аш Шаалан.\n\r\nЗаместник-ръководителят на саудитските служби генерал Ахмед ал Асири е разпоредил Кашоги да бъде доведен доброволно или насила, но шефът на екипа \"посредници\", изпратен на място, наредил той да бъде убит, след като не успели да го убедят да се върне в Саудитска Арабия, добави Шаалан.\n\n\n\r\n                \n                Заместник-прокурорът призна, че на 2 октомври Кашоги - критик на управляващия режим и автор във \"Вашингтон пост\", е бил дрогиран и разчленен в самата дипломатическа мисия.\n\r\nСпоред говорителя на прокуратурата престъплението е включвало бой и инжектиране на свръхдоза, довело до смъртта на Кашоги.\n\r\nШаалан каза, че след това останките на 59-годишния журналист са били предадени на местен сътрудник извън от консулството.\n\r\nОт общо 21 заподозрени по случая главният прокурор е повдигнал до момента обвинения на 11 души, които ще бъдат изправени пред правосъдието. Той е поискал смъртно наказание за петима от тях, уточни говорителят.\n\r\nШаалан каза, че Рияд е поискал от Анкара да подпишат специално споразумение за сътрудничество по делото.\n\r\nОчакваме отговора на Турция на молбата ни да получим доказателства и аудиозаписи, свързани със случая, допълни той.\r\n/БТА/", "date": "2018.11.15", "title": "Рияд иска смъртна присъда за 5-има за \"Кашоги\""}
{"url": "https://www.dnes.bg/zvezdi/2018/11/15/keit-e-lideryt-hari-i-megyn-vse-oshte-silno-vliubeni.393724", "text": "Вчера принц Чарлз навърши 70 години. По този повод от британския кралски двор публикуваха в социалните мрежи две негови семейни снимки. На тях той е седнал на пейка със съпругата си Камила и внуците им – принц Джордж и принцеса Шарлот. От двете им страни стоят принц Уилям и принц Хари заедно с Кейт (държаща принц Луи) и Меган. \r\nЕксперти по езика на тялото на Острова веднага анализираха фотосите, за да разкрият техните скрити чувства и амбиции.\r\n \r\nСпоред Джуди Джеймс, снимките са направени по-рано. По лицата на херцога и херцогинята на Съсекс си личи, че в момента на заснемането те са знаели за това, че ще стават родители. От друга страна близостта между Уилям и съпругата му показва, че връзката между тях е много силна и процъфтява.\r\n \r\n„Кейт намери мястото в семейството и доверието към нея се увеличи след като тя роди третото си дете и се появи Меган“, казва специалистът по езика на тялото. Според нея принц Луи е много послушно бебе и неговата майка го държи с гордо вдигната глава. По думите ѝ, тя го държи сама и това не ѝ тежи, а именно нейната изправена поза и самоувереност показват, че тя се смята за лидер сред останалите.\r\n \r\nПринц Уилям е застанал плътно до съпругата си, което показва, че двамата мислят по един и същи начин – нещо, което сплотява връзката им, обяснява Джуди. „Той се съгласява с усмивката на жена си, но това е Кейт, която показва по-голяма независимост тук, заедно с двете ѝ най-големи деца, спокойни до баба си и дядо си“, обяснява тя.\r\n \r\n", "date": "2018.11.15", "title": "Кейт е лидерът! Хари и Мегън все още силно влюбени"}
{"url": "https://www.dnes.bg/cars/2018/11/15/pobesniala-ukrainka-potroshi-s-bradva-porsche-to-na-bivshiia-si.393727", "text": "\r\nПобесняла украинка буквално потроши с брадва спортната кола на бившия си възлюбен. Клипът от центъра на Киев стана сензация в YouTube.\r\nСлучката се разиграва на улица в центъра на украинската столица, като е заснета от минувачи. Блондинката първо обезобразява скъпото Porsche със спрей, като написва отстрани \"Сволочи\", след което се нахвърля върху колата с брадва. После спира за малко, за да напише \"Урод\" и продължава да удря. Едва, след като пробива предното стъкло, жената се успокоява, сяда в спрелия наблизо автомобил и си тръгва.\r\n                    \n                    \n                Най-любопитна в случая е реакцията на хората, тъй като това се случва на оживена улица. Те предпочитат да снимат с телефоните си и никой дори не прави опит да озапти вбесената жена.\r\nСпоред информациите в интернет, блондинката просто е решила да отмъсти на бившия си възлюбен, който я е зарязал.\r\n", "date": "2018.11.15", "title": "Побесняла украинка потроши с брадва Porsche-то на бившия си!?"}
{"url": "https://www.dnes.bg/eu/2018/11/15/rumyniia-ni-zavidia-te-v-avariinata-lenta-na-es-nie-kym-iadroto.393669", "text": "Управлението на Социалдемократическата партия (СДП) - Алианса на либералите и демократите (АЛДЕ) - Демократичния съюз на унгарците в Румъния (ДСУР) издърпа Румъния от европейското трасе, свали предпазния й колан и я блокира в аварийната лента на ЕС. В същото време България прави все по-уверени стъпки към твърдото ядро на ЕС и постига победи на важни етапи.\n\r\nНашата страна рискува да се изолира и да се откъсне по брутален начин от Западна Европа точно преди да поеме председателството на Съвета на ЕС, пише Влад Епуреску, в. \"Адевърул\". Единствената добра новина, ако можем да кажем така, е, че още не сме попаднали в една лодка с Полша и Унгария.\n\r\nДокладът по Механизма за сътрудничество и проверка (МСП) - най-острият досега, събра всички алармени сигнали, дадени през последните две години от Европейската комисия, Венецианската комисия, Европейския парламент и Групата държави срещу корупцията (ГРЕКО).\n\n\r\n                    \n                    \n                Заключението е много просто: ЕС иска от правителството и парламента на Румъния да спрат всички законодателни ходове, които засягат независимостта на съдебната система, върховенството на закона и правовата държава.\n\r\nВторник, 13 ноември, ще остане в историята на Румъния като деня, в който нашата страна се отдалечи от Европа. Преди две години Румъния все още можеше да се гордее с факта, че усилията в областта на правосъдието показваха страна, която се стреми към модернизация. Хвалехме се, че сме остров на стабилност в Източна Европа и сочехме с пръст към нелибералните демокрации, които се очертаваха в Централна и Източна Европа. От почти всички доклади по МСП излизаше, че сме по-решителни от България в борбата срещу корупцията, а Националната дирекция за борба с корупцията (НДБК) представляваше модел за подражание.\n\r\nДокладът по МСП от вторник показва обаче, че докато ние сме започнали да рушим това, което едва бяха започнали да строим, България е изпълнила 3 от 6-те препоръки, формулирани от ЕС чрез МСП.\n\r\nЗащо си заслужава да се подчертае това? България често беше мъмрена и сочена с пръст, че не успява да се справи с организираната престъпност. Но този път от много по-мекия тон, използван в доклада за България, можем да разберем единствено, че измененията, внесени от коалицията СДП-АЛДЕ-ДСУР в правосъдните закони през последните две години, са вредни и разяждат правовата държава по-зле и от организираната престъпност!\n\r\nОт перспективата на поемането на председателството на ЕС положителният вот в Европейския парламент за резолюцията по адрес на Румъния за неспазване на правовата държава е катастрофален. Управлението СДП-АЛДЕ-ДСУР на практика беше изолирано в ЕС, макар да не се поставя въпросът за активиране на член 7.\n\r\nБългария от своя страна имаше председателство с много добри резултати начело на ЕС. Освен подкрепянето на амбициозни цели като интегрирането в ЕС на Западните Балкани съседите на юг от Дунава се доближиха много и до момента на присъединяване към Шенген. А пък при нас министърът, отговарящ за подготовката и техническата координация по време на председателството на Съвета на ЕС, подаде оставка след конфликти в партията, а присъединяването към Шенген в момента изглежда като утопия!\n\r\nТова лято България съобщи, че изпълнява формалните критерии за приемане на еврото и ще трябва да се присъедини към банковия съюз, за да може после да кандидатства за \"чакалнята\" на еврозоната, позната под името ЕРМ II.\n\r\nРумъния обаче няма да изпълни до края на тази година нито един от петте критерия за икономическа конвергенция: бюджетен дефицит под прага от 3 процента от БВП, държавен дълг до 60 процента от БВП, инфлация с до 1,5 процентни пункта по-голяма от трите страни с най-добри резултати в ЕС (Германия, Франция и Великобритания), стабилност на лихвите в дългосрочен и план и стабилност на обменния курс.\n\r\nНашата страна е в най-деликатния момент от присъединяването си към ЕС: между гражданското общество и управлението има дълбока пропаст, между първите три власти на държавата също съществува разкол, икономическите перспективи са несигурни, а поемането на председателството на Съвета на ЕС изглежда като усилие, с което трудно ще се справим.\n\r\nСледващата година се навършват 30 години от падането на Желязната завеса. Ще бъде още една символична година за Румъния и за Източна Европа. Това ще бъде моментът, когато ще анализираме трасето на нашите страни от комунизма към демокрацията. Няма ли да бъде възмутително да оставим едно безотговорно правителство да потъпче всички жертви, които са направили румънците в целия този период?\n\r\n/БТА/", "date": "2018.11.15", "title": "Румъния ни завидя: Те – в аварийната лента на ЕС, ние – към ядрото!"}
{"url": "https://www.dnes.bg/obshtestvo/2018/11/15/5000-nashi-studenti-stiagat-kufarite-za-brigada-v-sasht.393745", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБлизо 5000 български студенти и догодина ще стягат куфарите за бригада в Америка. Топ дестинациите за родните бъдещи висшисти остават Аляска, Масачузетс и крайбрежието на Флорида.\r\nНай-често родните студенти работят като камериери, сервитьори, продавачи в магазини и работници в увеселителен парк.\r\nЗаплащането е между 9 и 12 долара на час, но най-търсени остават позициите, където има възможност за бакшиши.\r\nКакво работят нашите момичета и момчета в САЩ  - вижте още в репортажа на Даниела Пехливанова и ", "date": "2018.11.15", "title": "5000 наши студенти стягат куфарите за бригада в САЩ"}
{"url": "https://www.dnes.bg/akoshtete-vqrvaite/2018/11/15/byrzo-otslabvane-s-beli-kartofi-3-prichini-zashto.393683", "text": "Картофите са едни от най-разпространените хранителни продукти по света. Отглеждат се лесно, приготвянето им обикновено е бързо, а и има много варианти за ястия, включващи картофи. С години се спори дали те са полезни или не, и по какъв начин е най-добре да се сготвят. \r\nОт Prevention съобщават, че стига да не са пържени или на чипс, белите картофи са много полезни и дори може да ви помогнат в борбата с килограмите. Те са много по-добър вариант от хляба и пастата.\r\n \r\nКартоф със средна големина съдържа 130 калории, 4 грама протеин, 37 грама въглехидрати, 4 грама фибри, 2 грама захар, 2 грама желязо, 48 милиграма магнезий, 926 милиграма калий, 121 милиграма фосфор - все важни съставки за организма.\r\n \r\n\r\n \r\nЕдин картоф ви достава половината от нужното дневно количество калий. Този елемент влияе добре на кръвното налягане и поддържа здравословни нива на захарта в кръвта. Намалява и риска от поява на камъни в бъбреците.\r\n\r\n\r\n                    \n                    \n                 ", "date": "2018.11.15", "title": "Бързо отслабване – с бели картофи! 3 причини защо"}
{"url": "https://www.dnes.bg/notifikacii/2018/11/15/polovinata-luks-stoki-v-sveta-se-kupuvat-ot-kitaici.393705", "text": "Китайските потребители продължават да са в центъра на вниманието на производителите на луксозни стоки, тъй като ново проучване на консултантската компания Бейн (Bain) сочи, че те ще бъдат основният двигател на близо половината от световната търговия със скъпи стоки до 2025 година, предаде Асошиейтед прес.\n\n\r\nСпоред Бейн китайците ще покрият 46% от световните продажби на луксозни стоки на стойност около 365 милиарда евро (412 милиарда долара) за само шест години.\r\nМиналата година те са представлявали една трета от всички продажби на луксозни дрехи, аксесоари и козметика.\r\nПартньорът от Бейн Клаудиа Д'Арпицио каза, че половината от покупките ще бъдат правени в Китай, като разликите в цените се стопяват, а компаниите подобряват качеството на услугите си в страната.\r\n                \n                Според проучването на Бейн продажбите на луксозни стоки тази година ще се увеличат с 2 на стоа до 260 милиарда евро спрямо 254 милиарда евро миналата година, като се изключват предметите на луксозното изкуството, дизайн и декорация.\n\r\n/БТА/", "date": "2018.11.15", "title": "Половината лукс стоки в света се купуват от... китайци"}
{"url": "https://www.dnes.bg/rusia/2018/11/15/espch-osydi-rusiia-za-politicheskite-aresti-na-navalni.393728", "text": "Европейският съд за правата на човека осъди днес Русия за многократните арести на Алексей Навални, основния опозиционер срещу Владимир Путин, като призна техния \"политически\" характер, предаде Франс прес.\n\r\n\"Скритият политически мотив за неговите арести представляваше един от основните аспекти на случая\"; два от тези арести целяха \"всъщност да задушат политическия плурализъм\", постанови съдът.\n\r\nМагистратите задължиха Русия да изплати на Навални като ищец 50 000 евро обезщетения за морални вреди, 1025 евро обезщетения за материални вреди и 12 653 евро за покриване на съдебни разноски, отбелязва Интерфакс, цитирайки съдебното решение.\n\r\n                    \n                    \n                За последен път подобна присъда срещу руските власти е произнесена през 2004 г., отбелязва \"Новая газета\", цитиран от агенция Росбалт.\n\r\nСамият опозиционер заявява, че е \"жертва на незаконни арести\" и на \"произволно лишаване от свобода\". Той безрезултатно оспори тези мерки пред руски съдилища, преди да сезира ЕСПЧ, където внесе пет жалби между 2012 и 2014 г. Заради предишна присъда Навални не беше допуснат да участва в президентските избори през март т.г., което според него е било направено с политически мотиви.\n\r\nПрез февруари 2017 г. ЕСПЧ се произнесе първоначално по седем ареста, обжалвани от Навални, като ги нарече незаконни и осъди Руската федерация да плати на политика над 63 000 евро обезщетения, напомня Асошиейтед прес. Тогава и двете страни заявиха, че ще обжалват пред Голямата камара на ЕСПЧ, чието днешно решение е окончателно, уточнява Интерфакс.\r\n/БТА/\n\r\n ", "date": "2018.11.15", "title": "ЕСПЧ осъди Русия за политическите арести на Навални"}
{"url": "https://www.dnes.bg/politika/2018/11/15/500-mln-poveche-za-obrazovanie-shte-uspee-li-reformata.393746", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПоловин милиард лева повече ще има в бюджета за образование през 2019 година, а средната учителска заплата ще изпревари средната работна за страната. Председателят на образователната комисия в парламента Милена Дамянова каза, че това се случва за пръв път и показва, че ГЕРБ изпълняват поетите ангажименти и това, че образованието действително е приоритет на правителството.\n\r\n\"Заплатите са само един от факторите, които ще привлекат младите хора. Това е нашата цел, но освен заплащането трябва и друго. Трябва тези млади хора да получат свободата да работят със своите ученици по иновативен начин, да избират методите на преподаване\", подчерта Дамянова в студиото на \"Денят ON AIR\".\n                    \n                    \n                \r\nТя припомни и за програмата \"Заедно в час\", при която млади преподаватели работиха в училища в различни населени места, където и децата са от рискови групи, но Милена Дамянова обясни, че резултатите именно в тези учебни заведения са много добри.\n\r\n\"Реформите в образователната система се случват трудно, консервативна е образователната ни система. Тя не може да продължи да се развива по този начин, защото децата вече са различни\", категорично заяви председателят на комисията по образование в народното събрание пред Bulgaria ON AIR.\n\r\nМилена Дамянова поясни, че каквито и да са реформите в тази система, те винаги дават резултат след години, защото такава е спецификата в образователния сектор. Тя подчерта също, че до толкова са се променили нещата, че трябва да има кариерно консултиране на учениците от 6-7 клас, за да избират те своя път на развитие от рано, за да успеят да се реализират успешно.\n\r\n\"Имаме една инициатива, която се състои в това млади хора да представят в училище плюсовете на професиите, които упражняват\", обясни тя.\n\r\nМилена Дамянова коментира и дуалната форма на обучение и каза, че сме закъснели с много години за нея и срещу нейното въвеждане е имало много съпротива, а в Германия вече дори и висшите учебни заведения работят по този начин.\n\r\n", "date": "2018.11.15", "title": "500 млн. повече за образование: Ще успее ли реформата?"}
{"url": "https://www.dnes.bg/zvezdi/2018/11/15/maili-sairys-sykrushena-moiat-dom-veche-go-niama.393734", "text": "\"Чувствам се напълно опустошена заради пожара, обхванал моя район. Моите домашни любимци и любов през целия ми живот са спасени и това е всичко, което сега има значение. Моя дом вече го няма\", написа Майли Сайръс в Instagram. Певицата е част от знаменитостите, които загубиха домовете си след големия горски пожар в Калифорния.\r\nИзпълнителката на \"Week without you\" сподели снимки на останките от нейната цветна къща в Малибу. Според нейния пост, каменният надпис \"Love\", поставен в двора, е едно от малкото неща, които са ѝ останали невредими. \r\nСайръс и нейният приятел Лиъм Хемсуърт използваха социалните мрежи, за да благодарят на пожарникарите, които са работили по потушаване на огъня около дома им.\r\n \r\nПевицата призова всички хора, съпричастни с онези, останали без покрив заради природното бедствие, да дарят средства.\r\n \r\nДо момента 56 души са загинали при пожара, а близо 130 са в неизвестност. Пламъците са изпепелили над 8 000 жилища. \r\n \r\n\r\n ", "date": "2018.11.15", "title": "Майли Сайръс съкрушена: Моят дом вече го няма!"}
{"url": "https://www.dnes.bg/akoshtete-vqrvaite/2018/11/15/kortni-koks-se-doveriava-na-lichniia-si-gadatel.393685", "text": "Кортни Кокс си има личен гадател, който ѝ гледа на карти Таро и разчита техните значения. Тя посочва, че гадателят и дава много информация за бъдещето и ѝ помага да взема решения за личния си живот. \r\n\"Кортни винаги е имала мания да контролира напълно живота си и кариерата си. Но внезапно започна да иска съвети от гадателя. В къщата  ѝ винаги има купчина карти Таро, които чакат да бъдат разчетени\", казват източници на американското издание на списание OK!.\r\n \r\nЗвездата от \"Приятели\" осъзнала, че работата на гуруто имало успокояващ ефект върху нея и живота ѝ. Подобрил се е и мисловият ѝ процес, затова постоянно искала да ѝ гледат на картите.\r\n \r\n", "date": "2018.11.15", "title": "Кортни Кокс се доверява на... личния си гадател"}
{"url": "https://www.dnes.bg/usa/2018/11/15/sasht-sys-sankcii-sreshtu-17-sauditci-po-sluchaia-hashogi.393742", "text": "САЩ обявиха, че налагат финансови санкции на 17 саудитски длъжностни лица, замесени в убийството на журналиста Джамал Хашоги, предаде Франс прес. \n\nСред лицата, срещу които са взети наказателни мерки, са членове на охраната на принца престолонаследник Мохамед бин Салман. \n\r\nСанкционираните са били част от екипа, изпратен в Истанбул заради Хашоги, предаде ДПА. Това са Сауд ал Катани и неговият \"подчинен\" Махер Мутреб, както и генералният консул на Саудитска Арабия в Истанбул Мохамад ал Отаиби, се казва в съобщение на американското министерство на финансите.\n\r\nКатани, бивш съветник на престолонаследника, беше официално уволнен миналия месец.\n                    \n                    \n                \r\n\"Саудитските служители, които санкционираме, са били замесени в ужасяващото убийство на Джамал Хашоги\", обяви финансовият министър Стивън Мнучин. Министърът каза, че на отговорните за \"бруталното убийство\" трябва да бъде потърсена отговорност.\n\r\nСпоред финансовото ведомство на САЩ, Катани е бил \"част от планирането и изпълнението на операцията, довела до убийството\".\r\n", "date": "2018.11.15", "title": "САЩ със санкции срещу 17 саудитци по случая \"Хашоги\""}
{"url": "https://www.dnes.bg/stranata/2018/11/15/shofior-s-otneta-knijka-biaga-ot-patrulka-vriaza-se-v-dyrvo.393702", "text": "Неправоспособен водач катастрофира, след като се опита да избегне полицейска проверка.\r\nСлучката се разиграла снощи малко преди 20 часа на улица в град Белово, съобщава \"Марица\".\n\n \r\nАвтопатрул извършвал контрол над движението и подал сигнал на водача на лек автомобил \"Хонда\" да спре за проверка.\r\nВиждайки полицаите той не се подчинил, преминал покрай патрулната кола и настъпил педала на газта.\r\nМалко след това загубил управлението над автомобила си и се спрял в крайпътно дърво.\r\nУстановено било, че беглецът е 38-годишният Е.Г. от близкото село Момина Клисура.\r\nНеговото свидетелство за управление на МПС било отнето през юли за други извършени от него нарушения.\r\nШофьорът не е пострадал сериозно, транспортиран е за наблюдение в МБАЛ-Пазарджик. Спрямо него е образувано полицейско производство.", "date": "2018.11.15", "title": "Шофьор с отнета книжка бяга от патрулка, вряза се в дърво"}
{"url": "https://www.dnes.bg/sofia/2018/11/15/za-18-g-35-000-bylgarcheta-v-prestypni-mreji-za-trafik.393686", "text": "За 18 години около 35 000 български деца са попаднали в престъпни мрежи за трафик в България, каза председателят на ПГ на ГЕРБ и председател на Комисията по вътрешна сигурност и обществен ред Цветан Цветанов. Той участва във форум по проблемите за насилието над деца.\n\n\r\nСпоред данните на ООН над 34 милиона деца са станали жертва на трафик, обобщи още той.\r\nДецата възприемат МВР като репресивен орган и не осъзнават, че именно ведомството може да им осигури закрила, заяви Цветанов.\r\nТой цитира случаи, при които деца са били извеждани в чужбина с цел просия, 2004-2005 година от Австрия дошла информация за изключително много деца във Виена, които били трафикирани именно за това.\r\n                    \n                    \n                Български полицаи били изпратени в Австрия, за да върнат децата у нас. И така още през 2006 г. броят им в Австрия спаднал. Но пък рязко се покачил в Англия.\r\nОтделно от тези случаи били и трафикираните жени в Гърция, които раждали и продавали децата си там.\r\n\"Част от уязвимите деца са от малцинствата или без родители. Другата част са децата на заможни родители, които осигуряват на малките неограничен достъп до интернет и смарт устройства. А именно така те биват въвличани в тези мрежи\", посочи Цветанов.\r\nПо думите му кризисните центрове за деца са разковничето за успеха, защото само там жертвите могат да бъдат реинтегрирани в обществото.\r\n ", "date": "2018.11.15", "title": "За 18 г.: 35 000 българчета в престъпни мрежи за трафик"}
{"url": "https://www.dnes.bg/sofia/2018/11/15/v-metroto-flashmob-sreshtu-raka-na-prostatata.393699", "text": "\n\r\nФлашмоб по повод Световния месец за превенция на рака на простатата изненада десетки пътници на площадката на метростанция \"Сердика\" 2.\r\nЦелта на кампанията \"Подкрепи любимия мъж\" е да повиши информираността на обществото за второто по честота онкологично заболяване при мъжете.\r\nВъв флашмоба се включиха певицата Мариана Попова, актьорът Веселин Плачков и танцьорите от Dance Academy. Популярната изпълнителка изпя хитовата песен \"It’s raining men\" и призова жените да подкрепят мъжете до себе си в грижата за тяхното здраве.\r\nАктьорът Веселин Плачков, който за втора поредна година участва в кампанията за превенция на рака на простатата, апелира мъжете да ходят поне веднъж годишно на профилактични прегледи.\r\n                    \n                    \n                \"Над 1,5 млн. мъже в света са с диагноза рак на простатата. Всяка година заболяването e сред основните причинители на смърт при мъжете. В България през 2015 г. са диагностицирани 2545 нови случая\", съобщи д-р Светлана Ганчева от Клиниката по медицинска онкология към Аджибадем  Сити Клиник Онкологичен център.\r\nПо думите й ракът на простатата няма характерни симптоми, по които да се постави точна диагноза. Mного често те се откриват при профилактични прегледи. Сред рисковите фактори са възрастта, семейната история, тютюнопушенето, употребата на алкохол в големи количества.\r\nМъже, които имат първа степен роднини (брат или баща) с рак на простатата, са с два пъти по-голям риск от развитие на болестта. Освен това честотата на рака на простатата ескалира драстично с увеличаване на възрастта.\r\n\"Всеки мъж, навършил 55 години, веднъж годишно трябва да си направи профилактичен преглед с изследване на маркер в кръвта и при необходимост да посети уролог\", заяви д-р Ганчева.\r\n ", "date": "2018.11.15", "title": "В метрото: Флашмоб срещу рака на простатата"}
{"url": "https://www.dnes.bg/sofia/2018/11/15/deputatite-davat-nad-100-bona-za-vestnici.393703", "text": "Над 117 000 лева ще плати парламентът, за да са в час с новините законотворците през следващата година.\n\r\n62 500 лева без ДДС ще брои администрацията на НС за 95 български ежедневни и месечни печатни издания.\r\nАбонаментът включва, освен националните ежедневници като 24 часа, Труд, Дума, България днес, Земя, Монитор, Сега, Телеграф, Атака, и регионални издания като Марица, Шуменска заря и благоевградските Вяра и Струма.\r\nДепутати ще могат да четат и седмичници – 168 часа, Банкеръ и жълтите Шок, Шоу, Уикенд.\r\nСписъкът включва още спортни издания като Меридиан мач, Аuto Bild BG, списанията L Eureopeo, A-Specto, Клуб Z.\r\nНародното събрание се абонира и за информационния бюлетин на НСОРБ, Митническа хроника, Справочник на цените в строителството, Известия на държавните архиви, Икономика и управление на селското стопанство, Административно правосъдие.\r\n                    \n                    \n                Обществената поръчка за чуждите издания е на стойност 55 091 лева без ДДС. \r\nСтава въпрос за 42 печатни ежедневници, седмичници, списания и две електронни издания. Сред тях са Time, Monde, Financial times, Международная жизнь.", "date": "2018.11.15", "title": "Депутатите дават над 100 бона за... вестници"}
{"url": "https://www.dnes.bg/sofia/2018/11/15/oshte-edno-sporno-izkazvane-za-horata-s-uvrejdaniia-ot-nfsb.393714", "text": "Противоречиво изказване на депутат от \"Обединени патриоти\" за децата с увреждания отново разбуни духовете.\r\nПетър Петров от квотата на партията на Валери Симеонов НФСБ каза пред \"Дарик\", че \"тези деца трябва да бъдат дадени в домове, където с тях да се занимават специалисти\".\n\n\n\r\nПо думите му обаче той не е бил разбран правилно, а думите му са били извадени от контекста.\r\nДнес той настоя и че е имал предвид децата да бъдат в дневни центрове, където за тях да се грижат специалисти.\r\n\"По този начин родителите им ще могат да ходят на работа\", аргументира се той.\r\n                    \n                    \n                \"Аз мисля, че това е поредната манипулация. Аз изобщо не съм казвал такова нещо. Като кажа деца, домове, родители, свободно време, работа и да направиш от това изречение... моля ви се!\", каза Петров.\r\nТой обясни подробно и какво е имал предвид.\r\n\"Смятам, че е правилно това, което в момента се прави - децата да бъдат гледани от родителите си, но държавата да си поеме своите задължения и тези деца да бъдат поставени в ръцете на специалисти, които да се занимават с тях, които да им организират времето и да дават на родителите възможността да се трудят. Аз зная какво е това да си с човек в неравностойно положение. Майка ми я гледах 3 години с деменция\", каза още Петър Петров.\n\r\nТой настоя и че протестиращите майки трябва да кажат истината, че получават достатъчно помощи, докато децата им са на възраст до 18 години.\n\r\nШефът на депутатите от ГЕРБ Цветан Цветанов отказа да коментира думите на Петър Петров и припомни, че премиерът се е извинил за думите на вицето Валери Симеонов за \"кресливите майки\" с \"уж болни деца\".", "date": "2018.11.15", "title": "Още едно спорно изказване за хората с увреждания от НФСБ"}
{"url": "https://www.dnes.bg/sofia/2018/11/15/fandykova-zove-ministri-deputati-grajdani-bez-koli.393692", "text": "Служителите на Столичната община няма да използват личните и служебните си автомобили в Деня за по-чист въздух – 16 ноември 2018 г.\r\nОчаква се примерът им да бъде последван от служители на министерства, районни администрации, Народното събрание и Министерския съвет. Покани до всички администрации за включване в инициативата, която ще се реализира за първа година в България, вече са изпратени лично от столичния кмет – Йорданка Фандъкова.\r\n\"Каним всички граждани, институции, ученици, бизнеси, да се включат в този Ден за по-чист въздух чрез отказ от личните и служебните си автомобили или чрез други, избрани от тях инициативи. Целта е всички заедно да покажем, че участието на всеки един от нас в преодоляване на този характерен за зимния период проблем е много важно. Нито една мярка и нито една инициатива сама не може да се справи с предизвикателството \"по-чист въздух\". Всички заедно – и институции, и граждани – можем\", коментира инициативата кметът Йорданка Фандъкова.\r\n                    \n                    \n                Участие в Деня за по-чист въздух до момента са заявили над 100 училища и детски градини в столицата, които ще го отбележат с различни инициативи, включително с тематични информационни инсталации, тематичен \"Час на класа“, засаждане на растителност в дворовете или писане на есета.\r\nНаред с учениците, сред заявилите участие са представители на различни компании с голям брой служители, между които комуникационни оператори, вериги бензиностанции, банки, ИТ компании.\r\nЗа максимално улеснение на участниците Столичната община предоставя инструментариум с възможности за участие в Деня за по-чист въздух. Повече информация за инициативата: https://www.sofia.bg/green-sofia\r\nИнициативата на Столичната община се провежда с подкрепата на посолството на Великобритания в България. Идеята за отбелязване на Ден за по-чист въздух идва именно от Великобритания, където този ден се отбелязва всяка година в различни градове.\r\n ", "date": "2018.11.15", "title": "Фандъкова зове: Министри, депутати, граждани – без коли!"}
{"url": "https://www.dnes.bg/obshtestvo/2018/11/15/nishto-novo-razhodite-na-bylgarina-rastat-po-byrzo-ot-dohodite.393676", "text": "1 541 лв. е общият доход средно на лице от домакинство в периода юли-септември. Той нараства със 7.7% спрямо същото тримесечие на миналата година, по данни на НСИ.  \n\r\nОбщият разход средно на лице от домакинство е 1 518 лв. и се увеличава с 9.8% спрямо периода юли-септември 2017 година.\r\nНай-много от доходите си харчим за храна - 30.1%, следват разходите за жилище - 16.5%, данъци и социални осигуровки - 12.3% и транспорт и съобщения - 11.7%.\n\r\nЗа една година разходите за храна и безалкохолни напитки се увеличават от 416 на 457 лв. (с 9.8%).\n\r\nПовече сме отделили за алкохолни напитки и цигари - от 58 на 60 лв. (с 4.4%).\n\r\nРазходите за жилище - вода, електроенергия, отопление, обзавеждане и поддържане на дома, нарастват от 245 на 250 лв. (с 1.9%).\n                    \n                    \n                \r\nЗдравеопазването ни е поскъпнало от 66 на 73 лв. (с 10.2%).\r\nРазходите за транспорт и съобщения нарастват от 155 на 178 лв. (с 14.6%), а за свободно време, културен отдих и образование от 87 на 104 лв. (с 19.8%).\n\r\nС 13.3% се повишават данъци и социални осигуровки - от 165 на 187 лв.\r\nСъщевременно доходът от работна заплата нараства от 778 на 851 лв. (с 9.4%), а този от самостоятелна заетост се увеличава от 110 на 119 лв. (с 8.4%). Доходите от пенсии нарастват от 371 на 421 лв. (с 13.4%). По-малко са обаче тези от социални обезщетения и помощи, които намаляват от 43 на 35 лв. (с 19.9%).\n\r\nПотреблението на основни хранителни продукти средно на човек от домакинство е без съществена промяна през третото тримесечие спрямо същия период на 2017 година.\n\r\nУвеличение се отчита в потреблението на месо - от 7.8 на 8.2 кг, и на кисело мляко - от 7.3 на 7.7 килограма.\r\nНамалява консумацията на плодове - от 20.2 на 17.8 кг; на хляб и тестени изделия - от 21.8 на 21.3 кг, и на зеленчуци - от 26.2 на 25.8 килограма. Без промяна остава потреблението на захар.", "date": "2018.11.15", "title": "Нищо ново: Разходите на българина растат по-бързо от доходите"}
{"url": "https://www.dnes.bg/science/2018/11/15/te-sa-niakyde-tam-kak-shte-reagirame-kogato-vidim-izvynzemni.393596", "text": "Сетивата ни се изострят, когато говорим за извънземен живот. Дълбоко в нас, обаче, се обажда и страхът. Може да е на подсъзнателно ниво, но всеки се страхува от неочакваното, дори и да не го признава. \n\r\nТвърдим, че сме най-интелигентната позната форма на живот, но колко от живота и неговите форми познаваме?\r\nДали това, което знаем за живота е всичко, или всъщност е много малка част от това, което \"живее\" в космическото пространство.\r\nСпоред редица учени, ние не сме интелигентна форма на живот. Особено на вселенско ниво. Има наистина голям шанс да има много по-развити форми на живот, които дори да са посетили галактиката и планетата ни, но да не са открили интелигентна форма на живот тук. В крайна сметка хората на Земята са силни и интелигентни спрямо всички останали форми на живот тук, но що се касае до Вселената и събитията там, сме изключително безпомощни и невежи.\r\n                    \n                    \n                Човешкият живот е изключително кратък, за да наблюдава космическите процеси и да си изгради ясна представа за това какво представляват те. Ако съотнесем времето към космическите явления - нашият живот е части от секундата, в които не можем да видим нищо. Така в крайна сметка излиза, че сме някаква примитивна, локална за Млечния път форма на живот, без никакво въздействие върху космическите процеси, времето и пространството.\r\nКогато говорим за извънземна форма на живот, независимо дали тя е по-развита от нас или е най-примитивната форма на живот, която съществува, дори възрастните са като малки деца - любопитни. Но за какво рядко си даваме сметка?\r\nБи имало наистина огромна разлика между това извънземна форма на живот да ни открие и това ние самите да я открием. Ако ние сме откривателите, по всяка вероятност той ще е в по-примитивна форма, ние ще сме доминиращите и няма да се страхуваме. Защо бихме се страхували от нещо по-слабо от нас?\r\nНо ако по-развита цивилизация открие нас? Какво става? Вие не бихте ли се уплашили, ако знаете, че планетата ни е нашествана от по-развити форми на живот? Всички се страхуваме, че биха ни наложили контрол и дори биха ни убивали при неподчинение, след като са по-развити от нас.\r\nТази идея идва от представата ни, че по-развитите и по-интелигентните хора доминират над по-слабите. С други думи в представите ни по-развит, означава по-силен. И няма как да не съотнесем тази представа и при извънземни, които са по-развити от нас - в природата ни е.\r\nИнстинктът ни за самосъхранение трудно би могъл да бъде преодолян при среща с \"интелигентно\" извънземно. За да се осъществи подобна ситуация, трябва да сме абсолютно сигурни, че тя ще бъде много деликатна и дипломатична. В нашите представи това означава - комуникация. Но комуникация между нас и извънземни изглежда като кауза пердута, а това със сигурност би довело до някаква форма на конфликт.\r\nНа този етап от нашето развитие и по начинът, по който представите ни за взаимоотношения и комуникация са се развили, наличието на друга интелигентна форма на живот около нас, изглежда като сигурна война.\r\nНашите мозъци са обвързани с древни вериги - те ни защитават от хищници/ организми, които потенциално ни застрашават. Като една по-развита и по-интелигентна форма на живот, едни извънземни на нашата планета биха представлявали точно такива организми в нашите мозъчни вериги - опасни за оцеляването ни. Химикалите, които ще се носят в нашия мозък, ако видим друга форма на живот, най-вероятно ще доведат умовете ни до истерия.\r\nВъв всеки случай ще ни е много трудно да приемем мисълта за друга форма на живот около нас. Това би отключило страхове за наличието на още и още такива цивилизации, които са още и още по-развити от нас и съответно опасни в нашите представи.\r\nС други думи, невъзможно е да превъзмогнем инстинктът ни за самосъхранение, независимо от това колко сме любопитни да видим, да говорим или да се докоснем до извънземна форма на живот.", "date": "2018.11.15", "title": "Те са някъде там! Как ще реагираме, когато видим извънземни?"}
{"url": "https://www.dnes.bg/science/2018/11/15/lekuvame-zavisimosti-s-magnitna-stimulaciia.393690", "text": "Транскраниалната магнитна стимулация е неинвазивна процедура, при която се използва магнитно поле, чрез което електрически ток да се влива в малка целева област на мозъка чрез електромагнитна индукция. По време на процедурата, генератор на магнитно поле или \"намотка\" се поставя върху скалпа. \n\r\nТранскраниалната магнитна стимулация се използва диагностично за измерване на връзката между централната нервна система и скелетната мускулатура, за оценка на уврежданията при голямо разнообразие от болестни състояния, включително инсулт, множествена склероза, амиотрофична латерална склероза, двигателни нарушения и моторни невронни заболявания.\r\nПървоначално навлиза в клиничната практика за диагностика на неврологични заболявания, а в последствие много по-широко в областта на лечението и неврорехабилитациата. Прилага се и при голям брой неврологични и психиатрични заболявания.\r\n                    \n                    \n                Методът намира приложение и при лечение на зависимости – алкохолна,  лекарствена, наркотична. Смята се за най-модерният вид лечение при тези  пациенти.\n\r\nРепетитивната транскраниална магнитна стимулация (повтаряща се Транскраниалната магнитна стимулация) е единствения приложим метод, според всички световни ръководства, за лечение на бременни и кърмещи жени с психични заболявания, пише .\n\r\nТеорията за използването на транскраниална магнитна стимулация в слединсултната рехабилитация пък е свързана с нейните възможности за изменения на възбудимостта и функционалните взаимодействия на отделните области на мозъчната кора. Статистиката показва, че при наличие на нарушено мозъчно кръвообращение в значителна степен се изменят взаимодействията в зоните – първична моторна, премоторна и допълнителната моторна кора (което са отнася и за двете мозъчни половини – хемисфери).\n\r\nВ литературата се обсъжда влиянието на неинвазивната стимулация на мозъка чрез транскраниална магнитна стимулация на четири основни симптома, които водят до значително инвалидизиране на пациента след нарушение на мозъчното кръвообращение. Това са моторен дефицит, афазия (загуба на способността за говорене или за разбиране на речта), пространствено игнориране (неглект синдром) и постинсултна пластичност.\n\r\nПри Паркинсонова болест е налице добър ефект по отношение на подобряване на моторните функции след прилагане на високочестотна транскраниална магнитна стимулация (в първична моторна и премоторна кора). За разлика от това нискочестотната стимулация води до влошаване на моторните функции и предизвиква удължаване на времето за изпълнение на задачите, както и води до повишаване на ригидността. Това е причината нискочестотната транскраниална магнитна стимулация да не се препоръчва при пациенти с Паркинсонова болест.\n\r\nНалице е подобрение на движенията след подпрагова стимулация на първична моторна кора с честота 5Hz. Този ефект е налице при стимулиране както на една от хемисферите, така и на двете.\n\r\nПри 20% от генерализираните и 60% от фокалните форми на епилепсия се развива резистентност към медикаментите. В метаанализ от 2011г., включващ 164 пациента от общо 11 проучвания е направен извод за достоверно снижаване честотата на пристъпите при нискочестотна стимулация на епилептичния фокус. Добри терапевтични резултати са постигнати при поне 5 стимулационни сесии. Има и случаи с прекратяване на епилептичен статус.\n\r\nСтимуалцията е одобрена през 2009 г. за лечение на депресии и тревожни разстройства. Това е относително нов подход и все още набира популярност. Позволява се използването на конвенционални лекарствени средства в по-ниска доза и дори изключването им на по-късен етап.", "date": "2018.11.15", "title": "Лекуваме зависимости с магнитна стимулация"}
{"url": "https://www.dnes.bg/stranata/2018/11/15/semeen-skandal-myj-nariaza-rycete-na-jena-si.393704", "text": "32-годишен мъж е задържан в РУ-Нова Загора за побой и причиняване на телесна повреда. \r\nВчера в 18:10 часа е получен сигнал от спешния център за приета жена, пострадала от побой с порезни рани.\r\nОт проведените полицейски действия е било установено, че след възникнал семеен скандал, мъжът нанесъл побой и порезни рани по ръцете на 29-годишната си съпруга. \r\nЖената е транспортирана за лечение в МБАЛ-Сливен, без опасност за живота, съобщи \"\".\r\nПо случая е образувано досъдебно производство.\r\n ", "date": "2018.11.15", "title": "Семеен скандал: Мъж наряза ръцете на жена си!"}
{"url": "https://www.dnes.bg/politika/2018/11/15/bikov-chast-ot-protestirashtite-kriminalno-proiaveni.393700", "text": "Депутатът от ГЕРБ Тома Биков заподозря, че протестите от последните дни срещу високите цени на горивата са организирани, а част от хората, които стоят зад тях, са криминално проявени.\r\n\"Очевидно има организация, има организационен център и ядро. Не мисля, че някой се съмнява в това. Част от хората в този център са криминално проявени, не са хора със социална нагласа\", каза той, но все пак отчете, че в демонстрациите има и граждани, които не са мотивирани по този начин, а са недоволни.\n\n\n\n\r\nПо думите му протести има, където има \"арестувани сериозни бизнесмени\".\n\r\n\"Има заинтересовани хора, които целят дестабилизация на държавата. Кой стои зад тях - вижте кои бяха арестувани в Перник наскоро - Бирмата и не знам кои други. Проверете част от тези хора имали ли са връзка с Цветан Василев през годините. В Бургас има други хора, които са в ареста\", даде примери Биков.\n                    \n                    \n                \r\nТой посочи и че се нарушават правата и на гражданите, които са блокирани от протестите, и подчерта, че те са много повече от протестиращите.\n\r\nТома Биков бе категоричен и че няма условия за предсрочни избори и така се съгласи и с мнението на премиера Борисов.\n\r\n\"В този случай премиерът е особено прав. Не мисля, че има условия за предсрочни избори. Ако някой мисли, че може да ги предизвика, си е направил грешен анализ на ситуацията. Моята прогноза е, че европейските избори ще бъдат загубени от опозицията, а това ще гарантира 4-годишен мандат на кабинета\", завърши депутатът от ГЕРБ.\n\r\n ", "date": "2018.11.15", "title": "Биков: Част от протестиращите – криминално проявени!"}
{"url": "https://www.dnes.bg/crime/2018/11/15/policai-spipaha-26-kila-marihuna-na-sklad-krai-asenovgrad.393723", "text": "Нарколаборатория разкриха полицаите от Асеновград в туристически комплекс в района на село Мулдава. \r\nЕдна от постройките била превърната в лаборатория, оборудвана с отоплителна и вентилационна система, в която било оставено да се изсушава значително количество съцветия марихуана. \r\nДрогата е с тегло около 26 килограма.\r\nУниформите са иззели и 17 лампи, 12 вентилатора, 3 въздухопровода, електрическа мелница, чувал с тор, 4 туби с течни препарати за растителна защита.\r\nОткрити са също 317 празни саксии и 12, в които имало корени с отрязани стръкове от рода на конопа – т.нар \"майки\". \r\nСобствениците на имота – 56-годишен мъж, 54-годишната му съпруга и синът им, на 30 години, са задържани за срок до 24 часа.\r\n ", "date": "2018.11.15", "title": "Полицаи спипаха 26 кила марихуна на склад край Асеновград "}
{"url": "https://www.dnes.bg/stranata/2018/11/15/tejka-katastrofa-krai-hitrino-zaginaha-trima.393735", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТежка катастрофа е станала в района на шуменското село Каменяк, съобщиха от МВР.\r\nИнцидентът е станал на общински път около прелеза след село Хитрино.\r\nСпоред първоначалната информация има трима загинали. Сигналът за катастрофата е бил подаден в 15:06 часа.\r\nПолицаи са на мястото на инцидента. Работи се по изясняване на обстоятелствата и причината за тежкото пътно произшествие.", "date": "2018.11.15", "title": "Тежка катастрофа край Хитрино, загинаха трима"}
{"url": "https://www.dnes.bg/temida/2018/11/15/ubiecyt-ot-gorna-oriahovica-se-strahuva-iska-v-kiliia.393717", "text": "Не съм искал да убивам Мария и много съжалявам, каза в съдебната зала обвиненият за бруталното престъпление в Горна Оряховица Николай Кънчев. \r\nНа 10 ноември, след среднощен купон в апартамент, той преби до смърт от ревност 45-годишната си приятелка и счупи черепа на домакина Светлин Спасов.\r\nПосле се укри, но бе заловен от полицията и се сдоби с най-тежкото обвинение - за умишлено убийство, извършено по особено мъчителен за жертвата начин и с изключителна жестокост.\r\nСпоред съдебно-медицинската експертиза ребрата на Мария били натрошени, а смъртта й настъпила вследствие на пробит бял дроб.\n\n\n\r\nНиколай, който от няколко месеца бил безработен, а преди това работел на бензиностанция в Горна Оряховица, бе доведен в залата с белезници на ръцете и краката. Той не каза дума пред очакващите го репортери. \r\n                    \n                    \n                Изненадващо служебният му защитник Росен Илиев се съгласи с поисканата от прокуратурата мярка:\"Тя е обоснована, не защото подзащитният ми признава вина, а защото има притеснения за живота си\".\r\nСпоред него правната квалификация на деянието е погрешна. \r\n\"Не става дума за умишлено убийство, а за смърт, настъпила вследствие на нанесен побой, което се наказва много по-леко\" настоя той пред \"\".\r\nНа въпрос на съдия Теодор Милев Николай Кънчев отрече да е зависим от наркотици. Каза и че във фаталната нощ не са се друсали.\r\nСъдът го остави за постоянно в ареста. Определението не е окончателно и може да се атакува пред Апелативния съд.", "date": "2018.11.15", "title": "Убиецът от Горна Оряховица се страхува, иска в килия"}
{"url": "https://www.dnes.bg/za-da-se-razbirame/2018/11/15/kolko-samouvereni-ste-precenete-spored-zodiiata.393726", "text": "Някои личности са склонни да изказват мнението си по-настойчиво от други и като цяло да демонстрират видимо по-високо самочувствие. Вярно е, че е важно да можеш да изразяваш чувствата, мислите, намеренията и желанията си, но за някои хора това е предизвикателство. \r\nТе просто по натура са по-пасивни, по-свенливи и/или по-интровертни. Разберете колко самоуверени сте в очите на другите, базирано на вашия зодиакален знак. \r\n\r\n \r\nХората от този знак са категорични и уверени във всичко, което правят и/или казват. Те понякога наистина са леко нетактични, забравяйки че когато говорят спонтанно без да обмислят добре нещата, могат да засегнат чувствата на другите. Те обаче го правят напълно непреднамерено – просто са честни без да искат да обиждат никого.\r\n \r\n\r\n \r\nТелците са много упорити, а когато имат определено мнение, държат да го заявят явно и рядко променят позицията си. Те като цяло са много надеждни и стабилни хора, но ако някой не е съгласен с тяхната позиция, могат да бъдат много твърдоглави. Като цяло хората възприемат Телците за самоуверени и силни личности.\r\n\r\n\r\n \r\nБлизнаците са перфектни в комуникацията с другите и нямат никакъв проблем с това да споделят мнението си за нещата открито, без каквото и да е притеснение. Те се чувстват абсолютно удобно да говорят пред аудитория, дори и да е от напълно непознати хора. Ако имат нещо за казване – те не го таят дълго време, а бързо „изплюват камъчето“.\r\n ", "date": "2018.11.15", "title": "Колко самоуверени сте? Преценете според зодията"}
{"url": "https://www.dnes.bg/akoshtete-vqrvaite/2018/11/15/leidi-gaga-ne-dogleda-sobstveniia-si-film.393682", "text": "Лейди Гага каза, че е отишла на кино инкогнито, за да гледа филма \"Роди се звезда\", в който играе главната женска роля.\r\nТя се е смесила с тълпата, но е била толкова разстроена от финала на филма, че е трябвало да си тръгне по-рано.\r\n\"Вмъкнах се. Стоях през повечето време. Трябваше да се махна преди финала. Този филм ми повлиява много. Толкова се слях с характера, че във втората част на филма, трябваше да изляза. Толкова е емоционално и трагично\", обясни изпълнителката на \"Poker Face\" пред списание \"Variety\". \r\n", "date": "2018.11.15", "title": "Лейди Гага не догледа... собствения си филм"}
{"url": "https://www.dnes.bg/science/2018/11/15/analiz-na-pulsa-prognozira-demenciia.393706", "text": "Петминутна диагностика на врата може да предскаже риска от развитие на деменция цяло десетилетие преди появата на симптомите. Звучи невероятно, но тестът, който анализира пулса на кръвоносните съдове във врата, евентуално ще се превърне в стандартна практика, ако връзката между сърдечносъдовите заболявания и когнитивния спад се верифицира от научната общност, пише .\n\r\nПонастоящем тази връзка е изследвана от учени от Лондонския университетски колеж, които представиха резултатите си по време на тазгодишната конференция на Американската сърдечна асоциация. Проучването, което започва през 2002 г. и по време на което чрез ултразвукови скенери се изследват кръвоносните съдове на 3191 мъже и жени, е посрещнато с предпазлив оптимизъм отстрана на медицинските организации. Ето и защо!\n                    \n                    \n                \r\nБиенето на сърцето изпраща физически импулси през всички части на тялото, включително към мозъка. Кръвоносните съдове в областта на шията, които са още здрави, помагат за намаляване на тези физически импулси. Но с втърдяването на съдовете, те започват да губят своята еластичност и съответно защитните си свойства, което позволява на по-силните импулси да оказват негативен ефект върху по-деликатните кръвоносни съдове в мозъка. Като резултат, човек е застрашен от спад на когнитивните си функции.\n\r\nСлед рутинно сканиране на пациенти в продължение на 15 години, екипът установява, че участниците с най-силни импулси, представляващи около 25% от изследваните лица, са с цели 50% по-склонни към когнитивни дефицити по-късно в живота си. Учените планират да продължат с употребата на магнитно-резонансна томография, за да научат повече как кръвният поток взаимодейства с развитието на деменция. Успоредно с това, ако по-обширни експерименти валидизират резултатите, методът ще получи достатъчно подкрепа, превръщайки се в неизменна част от практиката по прогнозиране на деменция.\n\r\nДеменцията е крайният резултат от десетилетия на увреждане на паметта, езиковите способности и мисловните процеси, така че моментът, в който човек получи диагноза, се счита за прекалено закъснял. Ето защо днес научната общност работи активно в посока колкото се може по-ранно идентифициране на състоянието.", "date": "2018.11.15", "title": "Анализ на пулса прогнозира деменция?"}
{"url": "https://www.dnes.bg/cars/2018/11/15/bezplatni-uroci-za-bezopasno-shofirane-vyv-vtu-sofiia.393647", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ София вече започна провеждането на безплатни уроци за безопасно шофиране при зимни условия. Експертите са категорични - с настъпването на зимата, настъпват и опасностите при шофирането.\n\r\nВ законите на нашата страна автомобилът трябва да има 4 мм минимум грайфер. Това обаче е парадокс. Зимата автомобилът трябва да е със зимни гуми, не просто с грайфер, смятат от бранша.\n\r\nОт днес до 18 ноември във Висшето транспортно училище в София шофьорите ще могат да усъвършенстват своите умения като преминат през безплатното теоретично и практическо обучение по безопасно шофиране в зимни условия, съобщава \n                    \n                    \n                \r\nНай-честата грешка при зимни условия е рязката промяна на посоката на движение на автомобила, спирането и завиването. Нещата трябва да се случват бавно, а не изведнъж. Добрата новина е, че продължава да се поддържа тенденцията за намаляване на катастрофите по пътищата на страната.", "date": "2018.11.15", "title": "Безплатни уроци за безопасно шофиране във... ВТУ-София"}
{"url": "https://www.dnes.bg/stranata/2018/11/15/11-dushi-na-pregled-sled-ptp-to-s-bus-v-kyrdjali.393675", "text": "11 души са откарани за преглед в спешния център след катастрофата на микробус в Кърджали. Превозното средство, в което пътували работници, се обърна тази сутрин, съобщават от МВР.\n\r\nМикробусът, управляван от 41-годишен водач, е предприел забранена маневра за включване в движението, когато е бил ударен от лек автомобил \"Дачия\".\r\nКъм момента е установено, че една жена е със счупена ръка. Няма тежко пострадали при инцидента, нанесени са обаче сериозни материални щети.\r\nЩе бъде извършен оглед и ще бъде образувано досъдебно производство.\r\nДвижението в района на катастрофата не е затруднено. Има временна организация за пропускане на автомобилите.", "date": "2018.11.15", "title": "11 души на преглед след ПТП-то с бус в Кърджали "}
{"url": "https://www.dnes.bg/stranata/2018/11/15/shofiraite-vnimatelno-sniag-natrupa-na-prohoda-prevala.393662", "text": "Тази сутрин на прохода \"Превала\" вече се е образувала снежна покривка. \r\nОбстановката принуди шофьори с тежкотоварни автомобили дори да поставят вериги, съобщава \"Дарик\".\n\r\nСпоред дежурната част на Областното пътно управление (ОПУ) в Смолян, измерената снежна покривка там е около 3 см. \r\nВали в районите на Пампорово и Рожен. Там са осъмнали с около 2 см сняг. \r\n\"На този етап нямаме сигнали за проблеми, натрупва сняг, вали по високите части. Имаме готовност да реагираме\", коментираха от службата.\r\nОт днес - 15 ноември, шофьорите трябва да са с гуми, подходящи за зимни условия. Автомобилите могат да бъдат оборудвани с летни гуми с дълбочина на грайфера не по-малко от 4 мм или със зимни такива, информират от КАТ. ", "date": "2018.11.15", "title": "Шофирайте внимателно: Сняг натрупа на прохода \"Превала\""}
{"url": "https://www.dnes.bg/obshtestvo/2018/11/15/prouchvane-vtorata-zdravna-vnoska-niama-da-spre-doplashtaneto.393674", "text": "Нови въпроси за качеството и ефективността на здравната система, както и идеите за подобряването им чрез готвената реформа поставят последните данни от \"Индекс на болниците\". \r\nЦелта на инициативата е да даде повече прозрачност за дейността на лечебните заведения при някои социално значими диагнози. \r\nТова увеличава възможностите за извършване на по-добре информиран избор за лечение при пациентите и заостря вниманието на специалистите върху постигането на по-добри резултати при осъществяването на медицинската дейност.\r\nИзводът недвусмислено се налага, както от социологическото проучване на \"Галъп интернешънъл\" за нагласите на българите към готвените промени в здравната система, така и от обективните данни за състоянието на дейността на лечебните заведения в областта на ортопедията и кардиохирургията.\n                    \n                    \n                \r\nКардиохирургия:\n\r\n6019 са сърдечните операции през изминалата година в България, които е финансирала НЗОК. Те са осъществени в 10 болници. Разположението им в страната обаче е крайно неравномерно. Шест от клиниките по кардиохирургия се намират в София. Останалите 4 са в Пловдив, Плевен, Варна и Бургас. Единствената болница за детски кардиохирургични операции - НКБ, отново е в столицата.\n\r\nОсвен географските диспропорции, големи са и различията при броя на пациентите, които минават през клиниките, показва данните в \"Индекс на болниците\". Основният поток от пациентите се лекува в три болници – \"Св. Екатерина\", \"Аджъбадем Токуда\" в София и \"Св. Георги\" в Пловдив. В първата се извършват над 1300 операции годишно, във втората малко над хиляда, а в третата над 700. Или общо лекарите в тях правят 3000 от всички интервенции.\n\r\nВ останалите 7 болници се извършват 2000 операции. Броят на интервенциите обаче е пряко свързан с качеството на тази дейност. Според медицинския стандарт за кардиохирургия, който предстои да се приеме отново от МЗ, едно отделение трябва да има минимум 250 интервенции на година, за да има право да извършва сърдечни операции. Не е ясно дали всички болници отговарят на този критерий, според дейността им по НЗОК това не е така. Друга особеност, която показват цифрите е, че в някои от болниците се правят малко на брой операции по по-евтините пътеки, а по-голям брой по по-скъпите. Този феномен се наблюдава както при частни, така и при държавни болници.\n\r\nОртопедия и травматология:\n\r\nОбщо 77548 операции са осъществени в областта на ортопедията през миналата година, които е финансирала НЗОК у нас. Те са извършени в 95 болници в страната, показват данните от \"Индекс на болниците\". Не всички обаче осъществяват пълна гама от медицинските дейности. В 42 или половината от всички болници се провеждат най-големите операции на долен крайник, а едва в 33 – се извършват най-големите операции на горен крайник.\n\r\nИзключително неравномерен е обемът на дейностите в отделните клиники, той варира от 1 операция по някои клинични пътеки за цяла година до над 1000. Сред тях очаквано са най-големите държавни болници с традиции от години в тази дейност като \"Пирогов\" и \"Св. Георги\" в Пловдив, така и нови частни структури като \"Софиямед\" в столицата, \"Пълмед\" и \"Еврохоспитал\" в Пловдив. В същото време в някои от клиниките общият обем на дейността по НЗОК за година е под 150 операции, въпреки че толкова са заложени като изискване в медицинския стандарт на операционна маса.\n\r\nСоциология:\n\r\n74% от българите не вярват, че въвеждането на втора задължителна здрава вноска, би спряло практиката на доплащане в болниците у нас. 18% смятат, че втора вноска от 12 лв. при частен застраховател ще спре доплащанията, а 8% се колебаят. \n\n\n\n\r\nПо отношение на други идеи, свързани с предложената наскоро здравна реформа, най-много одобрение получава предложението Фондът за лечение за деца да премине към Здравната каса (мнозинство от 58% подкрепя, а 27% не подкрепят), макар по това предложение да е и сравнително висок и делът на тези, които не могат да преценят – 15%. Явно, скандалите около въпросния фонд в последните години карат мнозинството българи до одобряват промяната.\n\r\nНай-негативно е оценена идеята всяка болница да има свои собствени цени за услугите, които ще се покриват от здравната каса, а ако лечението на пациента е по-скъпо, той да доплаща разликата – отчетливо мнозинство от 71% от интервюираните не одобряват това предложение.\n\r\nПрилагането на възможно най-евтина медикаментозна терапия също не е високо оценено – 54% са срещу тази идея, а 41% я харесват. Останалите се затрудняват. Тук, разбира се, не може да се очаква огромна запознатост сред респондентите, но общественият инстинкт е красноречив.\n\r\nОткриването на нова болница да става само с решение на парламента също не е припознато като ефективно решение по отношение на здравната реформа, като повече от половината участници в проучването не го одобряват (54% са \"против\", а 41% са \"за\"; останалите се колебаят). В такъв тип данни обикновено се отразява и общият негативизъм на обществото към темата.\n\r\nДанните са от последното проучване на \"Галъп интернешънъл\", проведено в периода между 26 октомври и 2 ноември сред 800 души на възраст 18+, специално за Индекса на болниците, съвместна разработка на \"Галъп интернешънъл\" и специализирания здравен сайт clinica.bg. Абсолютната максимална грешка е ± 3,2 при 50% дялове. 1% от извадката е равен на около 55 хиляди души.", "date": "2018.11.15", "title": "Проучване: Втората здравна вноска няма да спре доплащането!"}
{"url": "https://www.dnes.bg/muzika/2018/11/15/rycete-gore-mishki-luna-e-na-kon-i-pee-leko-leko.393663", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Леко, Леко, Леко\" - това е най-новият проект на изпълнителката Луна. Музиката на песента е дело на Искрен Тончев - Iskrata, текстът създава Papi Hans.\r\nВидеото на песента е изключително любопитен, защото изпълнителката обикаля центъра на София с кон, докато пее: \"Леко, леко, леко ти си будала...\". Тя нарича политиците в своето изпълнение \"мишки\" и \"скучни\".\r\n\"Очевидно сме предвидили обществените и политическите нагласи. Месеци наред работихме, за да се получи този резултат. Усетихме, че в един момент политиците ще се определят като мишки. В моя проект младите хора заявяват своето мнение категорично - дали под формата на артистизъм, дали под формата на послания\", категорична бе Луна пред .\r\n                    \n                    \n                Песента започва и завършва с афоризми и мъдри мисли, а Луна смята, че символиката е напълно ясна. \r\n\"На всички ни омръзна да се държат с нас като животни. Не мога да не бъда ангажирана с обществените нагласи. Искам управляващите да имат отношение към нас, а не да ни карат да се чувстваме подтиснати. Радвам се, че хората ми казват президент\", допълни певицата.\r\n ", "date": "2018.11.15", "title": "Ръцете горе, мишки! Луна е на кон, и пее: Леко, леко..."}
{"url": "https://www.dnes.bg/eu/2018/11/15/kak-taka-nikola-gruevski-reshi-da-izbiaga-v-ungariia.393665", "text": "Звучи като сценарий за политически трилър, но историята е съвсем истинска. В нея се разказва за падението на един бивш министър-председател и за това как една страна-членка на ЕС се превръща в негова съучастничка.\n\r\nБившият македонски премиер Никола Груевски, управлявал в продължение на 10 години (2006 – 2016) авторитарно и с почти мафиотски методи и осъден на две години затвор за корупция, явно е успял да избяга в Унгария. Бягството му остава загадка, включително и поради това, че Груевски е с отнет задграничен паспорт. \n\r\nДотук унгарската страна не е потвърдило официално, че Груевски е поискал политическо убежище. На запитване на  говорител на правителството в Будапеща е отговорил, че \"нито ще потвърди, нито ще отрече\" новината.\n                    \n                    \n                \r\nПотвърждението обаче дойде от македонското вътрешно министерство: то е било информирано от унгарската страна, че Груевски се намира в Унгария. Незабавно Скопие е издал международна заповед за задържането на Груевски, се посочва още в информацията.\n\n\n\n\r\nЗа да разберем по-добре измерението на скандала, се налага да си припомним някои факти, свързани с управлението на Груевски и с дългогодишните му приятелски отношения с унгарския премиер Виктор Орбан. \n\r\nДо оттеглянето си от властта през 2016 година бившият македонски премиер управляваше страната с почти криминални методи. Това доказват хилядите материали, включително и аудиозаписи, събрани от Специализираната македонска прокуратура през последните две години. \n\r\nОт тях става ясно, че Груевски и най-приближените му сътрудници са подслушвали редовно политическите си противници и систематично са ги заплашвали. И още: има сведения, че са били фалшифицирани изборни резултати. Създадена е била и всеобхватна система за политическа корупция.\n\r\n\n\r\nНа първо време Никола Груевски беше осъден само за незаконно придобиване на луксозен автомобил. Това стана през май т.г., когато получи 2-годишна присъда, но предстоят и други процеси, а като се имат предвид многото събрани улики срещу него, се очаква бившият премиер да получи и нови дългогодишни присъди.\n\r\nПрез последните години от управлението си Груевски постепенно изпадна в международна изолация. Но унгарският премиер Виктор Орбан беше един от малкото, които не се дистанцираха от Груевски. Преди около година Орбан например се появи на предизборен проява в Македония, заставайки редом Груевски и бившия премиер на Словения Янез Янша, който също е с присъда за корупция. По това време Груевски вече беше с отнет задграничен паспорт. Още тогава унгарските медии повдигнаха въпроса дали пък Орбан не е обещал на Груевски политическо убежище.\n\r\nПоследната публична проява на приятелска помощ за Груевски бе свързана с македонския референдум за името на страната. В края на септември Орбан отправи двусмислено видеообръщение към партията на Груевски ВМРО-ДПМНЕ, което беше изтълкувано като призив за отхвърляне на постигнатия компромис с Гърция. \n\r\nНо отношенията между Орбан и Груевски излизат и извън политическата рамка. Има данни, че бизнесмени от близкото обкръжение на партията на Орбан - Фидес - са инвестирали солидни суми в няколко близки до ВМРО-ДПМНЕ македонски медии.\n\r\nЕлемент от политическата стратегия на Орбан и неговото правителство е да подкрепят авторитарни лидери от Западните Балкани и да се застъпват за тяхната бърза интеграция в ЕС. По този начин Орбан събира допълнителна подкрепа за своите планове за реформиране на ЕС. Целта му е да отделните страни-членки да получат по-голяма самостоятелност в рамките на общността, както и да бъдат отменени европейските наказателните процедури за нарушаване на правовите принципи. Подобна процедура е заведена и срещу Унгария. Орбан поддържа много приятелски отношения също и с президентите на Сърбия и на Черна гора - Александър Вучич и Мило Джуканович.\n\r\nСлучаят \"Груевски\" е в състояние да създаде сериозни вътрешно- и външнополитически проблеми както на Орбан, така и на реформаторското правителство на македонския премиер Зоран Заев. Защото поражда редица сериозни въпроси: например, защо македонските власти не са наблюдавали отблизо Груевски, особено след като се е знаело от седмици насам, че бившият премиер ще трябва да влезе в затвора в началото на ноември, за да излежи присъдата си.\n\r\nУнгарската страна пък ще трябва да отговори как е възможно човек без паспорт да стигне до Будапеща, след като е добре известно, че унгарските граници са едни от най-силно охраняваните в целия ЕС? И не е ли трябвало да го изпратят в някоя от транзитните зони за кандидати за убежище, както повелява унгарското законодателство? \n\r\nАко ли пък Груевски е влязъл в Унгария от Сърбия - защо не са го върнали обратно на сърбите, след като Будапеща смята Сърбия за сигурна трета страна?\n\r\nУнгарският премиер Орбан винаги досега е подчертавал, че стриктно се придържа към законите и правилата на демокрацията. Сега той е изправен пред една от най-сериозните дилеми в досегашната си кариера - Орбан ще трябва да реши дали ще оказва подкрепа на един законно осъден човек, или ще спазва законите и международното право.\r\n", "date": "2018.11.15", "title": "Как така Никола Груевски реши да избяга в Унгария?"}
{"url": "https://www.dnes.bg/sofia/2018/11/15/domashnoto-nasilie-i-faktorite-za-nego-nishtiha-v-ns.393677", "text": "Има ли още или няма християнски ценности в семейството, бедността ли е в основата на домашното насилие, как ще бъде доказван психическият тормоз, въпросът за щастието и любовта личен ли е и има ли място в закон. Върху тези въпроси се фокусираха депутатите по време на дебата за поправките в Наказателен кодекс, внесени от ГЕРБ, начело с шефката на НС Цвета Караянчева, които целят да защитят жертвите на домашно насилие.\n\n\r\nСпоред червения депутат Валери Жаблянов трудно ще бъде извадено насилието от семейството със законодателство, защото причината за него е от \"изначалното неравенство между двата пола, от мизерията и безработицата вкъщи, от децата, на които не могат да им се купят елементарни неща за училища, от възможността единият да бъде изкушен от добрата материална перспектива\".\r\n                    \n                    \n                \"Насилието е заради липсата на пари, липсата на социалната перспектива и безнадзорните деца, чиито родителите са на работа в чужбина\", скочи той.\r\nСоцдепутатът призна, че не е оптимист, че парламентът, който е светска власт, е в състояние чрез гражданския закон да уреди отношенията в семейството и призова колегите си в пленарната зала да не възлагат големи очаквания от промените в НК.\r\n\"Само преди десетилетия семейството е било създаденото със санкцията на църквата, а в християнската доктрина семейството не се състои от равните субекти мъжа и жената, а бащата е главата на семейството, той взема решенията, така че да не си правим илюзиите, че чрез този закон ще направим идеалното българско семейството\", посочи Жаблянов.\r\nТой допълни, че и юристите, които са взели отношение към промените в НК, са прави, че съдът ще бъде затруднен, защото ще се занимава с теми, които не могат да бъдат описани в Кодекса.\r\nВежди Рашидов от ГЕРБ опонира на Жаблянов, че по цял свят има по-бедни и по-богати, но това не е причината за насилието. Според него не само жените страдат от тормоз, защото и психическото насилие над мъжете е не по-малко сериозно.\r\nТома Биков от ГЕРБ също посочи, че насилие има и при богатите, и при бедните, но пък \"щастие и любов не може със закон да се въведе, той е личен въпрос\".\r\n\"Във всяко семейство силите се неравни, в нашето аз съм по-слабият\", призна той.\r\nЦвета Караянчева коментира, че като процент домашното насилие над жените е по-голям, отколкото при децата и мъжете.\r\n\"Тези престъпления винаги разтърсват, карат ни понякога дори да пуснем по някоя сълза, но какво от това, когато след няколко часа случаят избледнява, но трябва да се сложи край на тази епидемия и за тези, които са пострадали, но и з тези, които мълчаливо страдат\", каза тя.\r\nВ крайна сметка, въпреки че два часа дебатираха, депутатите приеха единодушно на първо четене промените в НК.\r\nТе предвиждат до пет години затвор за психически тормоз и преследване в условията на домашно насилие.\r\nУмишленото убийство, извършено в условията на домашно насилие, например се приравнява по тежест с престъпление като убийство на полицай или друго длъжностно лице при изпълнение на служебните му задължения. Наказанието ще бъде лишаване от свобода от 15 до 20 години, доживотен затвор или доживотен затвор без замяна.\r\nОт 3 до 10 години затвор ще бъде наказанието за всеки, който по какъвто и да е начин подпомогне или склони към самоубийство другиго \"в условията или в резултат на домашно насилие\". Наказанието важи независимо дали жертвата почине или само направи опит за самоубийство.\r\nУвеличават се и санкциите при причиняване на телесна повреда в условията на домашно насилие. За първи път се въвежда и общ състав за \"системно упражняване на психическо насилие над другиго\", наказуемо с лишаване от свобода до 1 година или пробация.\r\nПредвижда се още тормозът извън семейството да се наказва със затвор до една година или пробация.", "date": "2018.11.15", "title": "Домашното насилие и факторите за него нищиха в НС "}
{"url": "https://www.dnes.bg/stranata/2018/11/15/dashni-babi-i-diadovci-alo-apashite-s-200-bona-za-den.393668", "text": "Само за ден възрастни хора дадоха над 200 хиляди лева на телефонни измамници у нас. При най мащабната измама жена на 72 години от София е дала над сто хиляди в злато и пари, съобщава БНР. \n\n\r\nВсички случаи са от преди ден. Най-крупната измама е регистрирана в столичния квартал \"Младост\". Там 72-годишна жена е дала плик с над 2 килограма злато, 17 400 лева , 8700 евро и после още 1000 лева. \r\nПарите и бижутата пенсионерката е оставила на различни места в София. Излъгана е по схемата съдействие на полицията. \r\nПак в \"Младост\" друга жена е оставила на спирка на градския транспорт близо 33 хиляди лева, за да съдейства на мними полицаи. \r\nПри друга измама в Добрич пак пенсионерка е дала 32 хиляди лева на измамници, а възрастен мъж от Стара Загора е оставил 10 800 лева. \r\nЗа пореден път от МВР напомнят на възрастните хора да не дават пари на хора, представящи се за полицаи лекари или други длъжностни лица.", "date": "2018.11.15", "title": "Дашни баби и дядовци! Ало апашите с 200 бона за ден"}
{"url": "https://www.dnes.bg/eu/2018/11/15/evrosyiuzyt-pristypva-kym-razvryzka-po-brexit.393679", "text": "Европейските институции пристъпиха към последната фаза на излизането на Обединеното кралство от ЕС, след като условията за раздялата бяха договорени късно снощи на техническо ниво.\n\r\n\"Не споделям ентусиазма на британския премиер Мей за Brexit. Това е ситуация, от която губят и двете страни. Нашата работа от самото начало беше да намалим щетите\", заяви председателят на Съвета на ЕС Доналд Туск днес.\n\r\nСнощи Еврокомисията съобщи, че е постигната договореност за условията за напускане, след като британското правителство й даде зелена светлина.\n\r\nСпоред Туск споразумението за раздялата е постигнало двете си основни цели - да ограничи щетите и да даде гаранции, че интересите на оставащите 27 държави и на ЕС са защитени. \n                    \n                    \n                \r\n\"Постигнахме решаващ напредък, но работата не е свършена. Предстои ни дълъг път напред\", заяви Туск, обещавайки да направи възможното разводът да е максимално безболезнен.\n\n\n\n\r\nПредседателят на Съвета насрочи извънредна среща на върха на 25 ноември, неделя в Брюксел. На нея лидерите на 27-те оставащи в ЕС държави трябва да одобрят техническото споразумение, както и политическа декларация за бъдещите отношения между Съюза и Великобритания, след като тя престане да е част от него. От лидерите се очаква и да дадат мандат на Мишел Барние да продължи преговорите с Лондон, този път по отношенията след развода.\n\r\nС това условията на развода ще бъдат приети, за да влязат в сила те трябва да бъдат ратифицирани и от Европейския и от британския парламент преди 29 март.\n\r\nЕвропейската комисия ще представи до вторник проект на политическа декларация, а до четвъртък страните членки ще могат да внасят промени в нея, обясни днес Туск. Декларацията ще зададе рамката на бъдещите отношения, които след това ще се развият в търговско споразумение. То вече ще трябва да бъде одобрено освен от ЕС и от Лондон, и от националните парламенти на страните членки, преди да влезе в сила, съобщи Барние.\n\r\nДотогава държавите от ЕС ще могат да оценяват условията за раздялата, които са изложени на 585 страници. \n\r\nГлавният преговарящ на ЕС Мишел Барние замина спешно за Страсбург, за да информира Европейския парламент за постигната договореност. Очаква се след одобрението от лидерите Европейският парламент да гласува споразумението, за да може то да влезе в сила. За него трябва да се произнесе и британският парламент. Тези два вота все още не са насрочени.\n\r\nБез тези три одобрения, споразумението няма да влезе в сила и напускането на Великобритания ще стане автоматично, като цялото европейско законодателство престане да действа в полунощ на 29 март 2019 г.\n\r\nАко обаче условията за раздялата бъдат благословени от евроинституциите и от британските депутати, се предвижда преходен период, в който европейското законодателство ще продължи да се прилага, а Великобритания ще остане част от общия пазар и от митническия съюз.\n\r\nСпоразумението за напускане съдържа условията, при които ще се прилагат правата на европейските граждани, живеещи във Великобритания и на поданиците на кралицата в ЕС, финансовите ангажименти на Лондон към евробюджета, прилагането на преходен период, както и протоколи Ирландия и за статута на Кипър и Гибралтар.\n\r\nСпоред договореностите преходният период, в който Великобритания ще продължи да спазва еврозаконодателството и без да е член на Съюза и да участва във вземането на решения, ще продължи от 30 март 2019 г. до 1 юли 2020 г. Той може да бъде удължен по взаимно съгласие. \n\r\nСлед изтичането на прехода ЕС и Обединеното кралство ще създадат обща митническа територия, която ще обхваща всички стоки с изключение на рибните продукти и аквакултурите, за които ще има отделен режим. Така двете страни ще избегнат създаването на твърда граница между Ирландия, която остава в ЕС и Северна Ирландия, която ще продължи да е част от Обединеното кралство. Общата митническа зона ще продължи да съществува до намирането на друго, по-трайно решение. “Ирландският въпрос” се оказа най-трудната част от раздялата, която отне повече от 2 г преговори и беше договорена последна.\n\r\nМеждувременно, Еврокомисията публикува нови указания към бизнеса - за прилагането на законодателството по енергийната ефективност и препоръча в бъдеще безвизов режим, ако Лондон не наложи визи на европейските граждани след напускането.", "date": "2018.11.15", "title": "Евросъюзът пристъпва към развръзка по Brexit"}
{"url": "https://www.dnes.bg/science/2018/11/15/otkriha-mini-terakotena-armiia-v-kitai.393671", "text": "Близо 2100 години малка теракотена армия охранява гробницата на Лю Хун, син на император Ву, а археолозите в Китай я откриват чак сега, съобщава Live Sciene.\r\nОколо 300 пехотинци в квадратна формация, няколко конника и музиканти, както и защитни съоръжения са застанали пред дълбоката яма, подобно на огромната Теракотена армия, но разликата между тях е значителна – войниците са високи едва 30 см. и са доста по-малко на брой.\r\nБлизо 8000 статути, в реален размер, от които нито една не повтаря другата, са в състава на Теракотената армия и се смятат за едно от чудесата на света. Построена е за император Цин Шъхуан, ала малко след смъртта му, династията Цин се разпада и нейното място заема династията Хан.\r\n                    \n                    \n                Идеята за керамична армия обаче допаднала на новите управляващи и те също започнали да копаят ями пред гробниците си, където нареждали малките си войници.\r\nВ гробницата на Лю Хун се откриват няколко формации – ямата е обградена от наблюдателници, високи 140 см. В южната част има кавалерия и колесници, а в центъра 300 пехотинци са нащрек в квадратна формация. В северната част на ямата има малък павилион, в който се помещават веселите музиканти.\r\nСпоред статия, публикувана от археолозите в Chinese Cultural Relics, формата и мащаба на войската предполага, че тя пази огромна гробница, тъй като само монарси и заслужили владетели и принцове биват пазени от кавалерия и пехота в квадратна формация.\r\nМалката Теракотена армия е създадена близо 1 век след своя първоизточник близо до Линц. Това кара археолозите да вярват, че войниците пазят Лю Хун, който живеел в града. Той станал принц сравнително млад, ала същото толкова рано починал, без да остави наследник.", "date": "2018.11.15", "title": "Откриха мини Теракотена армия в Китай"}
{"url": "https://www.dnes.bg/eu/2018/11/15/ostavki-na-ostrova-protest-sreshtu-sdelkata-za-brexit.393680", "text": "Британският министър за Brexit Доминик Рааб подаде днес оставка, предаде Ройтерс.\n\r\nОставката е в знак на протест срещу постигнатата от премиера Тереза Мей сделка за излизане на Великобритания от Европейския съюз.\n\r\n\"Със съжаление съобщавам, че след вчерашното заседание на правителството за сделката по Brexit, подавам оставка\", написа Рааб в профила си в Тwitter.\n\r\nСпоред Рааб проектът за Brexit на Мей застрашава единството на Великобритания. Не мога да подкрепя предложеното споразумение по две причини, свързани с бъдещия статут на Северна Ирландия след Brexit, добави той, цитиран от Франс прес.\n\n\n\r\n                    \n                    \n                Британският държавен секретар за Северна Ирландия Шайлеш Вара също съобщи днес, че е подал оставка заради несъгласие с проектоспоразумението за Brexit, сключено от правителството му и Европейския съюз, предаде Франс прес, цитирана от БТА.\n\r\n\"Не мога да подкрепя споразумението за напускане, сключено с ЕС\", обясни Вара в писмото с оставката си, публикувано в акаунта му в Тwitter.\n\r\nВара, който подкрепяше свикването на референдум за оставане в ЕС, изтъкна, че задачата на министър-председателката Тереза Мей да убеди парламента да подкрепи проекта за споразумение е истинско предизвикателство, посочва Ройтерс.\n\r\nВара и Рааб подадоха оставка, след като Тереза Мей спечели подкрепата на правителството за проекта. Вара разкритикува сделката, тъй като тя тласка Великобритания в компромис, без набелязан срок, в който тя ще стане суверенна държава.\n\r\nНие сме горда нация и е много тъжно, че сме принудени да се подчиним на правила, създадени от други държави, които са показали, че не вземат нашите интереси присърце. Можем и трябва да постигнем повече, заяви той в писмото си.", "date": "2018.11.15", "title": "Оставки на Острова – протест срещу сделката за Brexit"}
{"url": "https://www.dnes.bg/bulgaria/2018/11/15/cenata-na-gorivoto-2-20-za-lityr-levche-za-dyrjavata-20-st-za-tyrgoveca.393673", "text": "Близо или дори над 50% от стойността на литър гориво, която плащаме на бензиностанцията, се прибира от държавата. \r\nГрубата сметка показва, че след като се добави акцизът към цената на 1000 л гориво на едро, и към данъчната основа се прибави ДДС-то, горивото поскъпва почти двойно. След това пък в тази сметка трябва да добавим и печалбата за търговеца. \r\nСпоред изчисленията за бюджета отива над 1 лев от литър бензин и дизел. Търговците на дребно работят с марж от 18-21 ст., а чистата им печалба е 3-4 ст. на литър, пише \"\".\r\nПреди дни министърът на финансите Владислав Горанов заяви, че ще предложи промяна в наредба, с която търговците ще са задължени да изписват на касовата бележка надценката, с която се продават бензина и дизела. Така клиентите ще имат информация каква част от парите отиват при търговеца и каква в хазната.\n\n\n\r\n                    \n                    \n                Текстовете все още не са изготвени и не е ясно как ще се процедира с тези, които не издават касови бележки. По такива бензиностанции горивата са с по-ниски цени заради ДДС схеми и \"спестяване\" на данъка, и обикновено се плаща само кеш, без да се дава документ на клиента.\r\nВ същото време легално регистрираните обекти издават касов бон за всяка продажба.\r\nДнес представители на Българската петролна и газова асоциация (БПГА) отиват на среща с вицепремиера Томислав Дончев, за да обсъждат цените, ситуацията на пазара и промените в наредби.\r\nСпоред изчисления на БПГА 2/3 от стойността на литър идват oт данъците и петрола. Останалата част е за производителя и търговеца, като с нея те трябва да покрият разходите си - за доставки, наеми, режийни, за съхранение и за задължителни запаси, за опазване на околната среда и охрана на труда, за изследователска и развойна дейност, такси, за маркетинг и реклама, за амортизации и т.н.\r\nЦените зависят и от транспортните разходи и дали има възможност за внос. Във Варна и Бургас например влияние оказват горива, внасяни през пристанищата, за крайдунавските региони - вносът от Румъния, за регионите на Пловдив, Благоевград, Кърджали и Кюстендил - от Гърция, в Софийски и Пловдивски - горива от Сърбия.\r\nНа това се дължали и по-ниските цени в граничните региони, особено в Кюстендил и близките до Турция области, където имало внос. В Северозападна България цените били едни от най-високите заради нейната отдалеченост от основните маршрути за доставка и слабите продажби, които са недостатъчни да покрият издръжката на бензиностанциите.\r\nИма редица обекти в Северозападна България, чийто обороти са в пъти по-ниски. Те обаче не се закривали, тъй като хората нямало откъде другаде да заредят.\r\nНаблюденията на търговците показват, че при равни други условия ключов фактор при избора на потребителите е цената, а след това е по-доброто качество на продуктите и услугите. Затова никоя верига или отделна бензиностанция нямала интерес  да повишава изкуствено цени, тъй като веднага намалявали продажбите.\r\n\r\nЦената на бензина вече успя да падне до малко над 2 лева на някои бензиностанции, а средно се търгува за 2,19 лв./л. Цената му е най-ниска от поне шест месеца насам. Дизелът пък се продава за между 2,38 и и 2,21 на различните бензиностанции у нас. \r\nПричината за поевтиняването на горивата са падналите котировки на петрола. Те вече са малко над 66 долара за барел, а при поскъпването на бензин и дизел през октомври бяха стигнали 85 долара. Ако тези нива се задържат, е възможно до края на месеца да има ново намаление на горивата с 4-5 ст.\r\nВ сряда от Комисията за защита на конкуренцията пък съобщиха, че паралелно със започналото секторно проучване на конкурентната среда на пазара на горива се извършва и контрол за спазване на поетите задължения през март 2017 г. от страна на големите петролни компании.\r\nТогава се ангажираха да въведат вътрешни процедури, които да гарантират ефективната конкуренция. От ведомството на Юлия Нинкова уточняват, че тези процедури трябва да гарантират и липсата на възможност за антиконкурентни договорки и за координиране на пазарното поведение на дружествата при вземане на стратегически решения. \r\nОт регулатора допълват, че при осъществяване на контрола по изпълнение на поетите задължения може да се приемат сигнали и информация от всички физически и юридически лица, включително предприятия, сдружения, държавни органи и такива на местното самоуправление, неправителствени организации.", "date": "2018.11.15", "title": "Цената на горивото: 2,20 за литър – левче за държавата, 20 ст. за търговеца..."}
{"url": "https://www.dnes.bg/stranata/2018/11/15/kola-i-taksi-se-sblyskaha-na-boaza.393678", "text": "Движението по главния път София - Варна край Търговище се осъществява в едната лента.\r\nПричината - катастрофа между два леки автомобила в местността \"Боаза\", съобщиха от Областнот опътно управление в Търговище. Жертви няма.\r\nПо първоначална информация пътното произшествие е станало около 9:30 часа тази сутрин.\r\nДвете коли са се ударили странично, едната е с добричка регистрация, а другата - таксиметров автомобил с търговищка. Причините за катастрофата се изясняват. Пострадалите са транспортирани в МБАЛ - Търговище за преглед, съобщи БТА.\r\nДокато тече оглед на местопроизшествието движението в участъка ще се  осъществява в едната лента и ще се регулира от екипи на КАТ.\r\nПътните настилки в областта са мокри, няма заледени участъци.", "date": "2018.11.15", "title": "Кола и такси се сблъскаха на \"Боаза\""}
{"url": "https://www.dnes.bg/sofia/2018/11/15/sofiia-otkriva-grobishta-za-stari-gumi-v-imeto-na-chistiia-vyzduh.393639", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПреди настъпването на отоплителния сезон, в столицата заработиха няколко десетки гробища за стари гуми. Мярката е превантивна, за да не се допуска допълнително замърсяване на въздуха.\r\nВсичко това идва след заплахата от Европейската комисия, че ако България не се справи с лошото качество на въздуха до 2 месеца, ще бъде изправена пред съд.\r\nНай-използваните материали за отопление в София са въглища, дърва, текстил и гуми. Те са и най-големите замърсители на въздуха, след транспорта в столицата, съобщава .\n\n\n\r\n                    \n                    \n                Причината е, че колкото по-евтино е отоплението, толкова по-вредно е то. За да не използват най-сериозния замърсител на атмосферата като отопление, в столичните райони \"Люлин\", \"Красна поляна\", \"Овча купел\", \"Младост\" и \"Дружба\", Общината откри гробища за автомобилни гуми.\r\nПо думите на Столичния инспекторат в подобни пунктове се събират над 9 300 гуми за една година. А пък събраните за един месец може да стигнат до 2 300.\r\nОт доброволческата организация \"Airsofia\" обаче, предупреждават, че идеята може и е добра, но при умишлена човешка дейност или небрежност, както се случи в Испания, може да стане огромно бедствие.\r\nГлобите за горене на битови отпадъци на открито могат достигат до 1000 лв. Засега са съставени 33 акта на физически лица, 26 от които са от район \"Красна поляна\".\r\n ", "date": "2018.11.15", "title": "София открива... гробища за стари гуми. В името на чистия въздух!"}
{"url": "https://www.dnes.bg/akoshtete-vqrvaite/2018/11/15/vrajdata-ne-sekva-mariia-ilieva-iztri-nasko-kolev-ot-neta.393684", "text": "Враждата между Мария Илиева и Атанас Колев явно продължава. Разбра се, че певицата отново е изтрила песните на рапъра от YouTube. Това съобщи самият той чрез пост във фен страницата си във Facebook.\r\nНаско публикува хитовете си \"По добре\" и \"Обещавам\", продуцирани от \"Стерео стая\", лейбъл за българска музика на Мария Илиева, но когато се отвори линка, излиза надпис, че не съществува такава песен. \r\n21-годишният победител във VIP Brother отбелязва, че в началото е успял да пусне песните си и дори нарече това \"грешка в системата\". \r\nПосле обаче Наско написа: \"Хаха, грешката в системата е \"поправена\". Песните отново ги няма. Нещо се бяха разсеяли хората...\" \r\n", "date": "2018.11.15", "title": "Враждата не секва: Мария Илиева изтри Наско Колев от нета"}
{"url": "https://www.dnes.bg/obshtestvo/2018/11/15/borisov-hakerite-ni-sa-pyrvi-imame-potencial.393672", "text": "\n\r\nПотенциалът на младите хора на Балканите може да се използва за градивни цели, заяви премиерът Бойко Борисов при откриването на четвъртото издание на Startup Europe Summit.\r\n\"Балканите години наред бяха наричани \"барутен погреб\", през какви ли не войни и събития не минахме, но не на последно място бяхме от първенците по фалшифициране и източване на кредитни карти, касови апарати и хакерски атаки, което показва, че имаме огромен потенциал\", изтъкна премиерът.\r\nСпоред него потенциалът на младежите трябва да стане градивен, защото техни връстници с много по-малко умения са направили компании, които печелят честно милиарди долари.\r\n                    \n                    \n                Във форума участват премиерите на Сърбия Ана Бърнабич, на Македония  Зоран Заев и на Черна гора Душко Маркович. Ще участва и вицепремиерът на  Косово Енвер Ходжай, както и представители на държави от ЕС и региона. В  рамките на събитието се очаква да бъде подписана съвместна Декларация  за подсилване технологичните предприемачески среди в Централна и Източна  Европа и Западните Балкани.\r\n\"С помощта на ЕК, с цифровите иновационни хъбовете и с политическата воля на колегите от другите държави искаме регионът да се превърне в център на цифровата икономика. Неслучайно, когато говорим за транспортна, говорим и за дигитална инфраструктура. С днешната среща и следващите панели искаме да създадем платформата, с която гражданите от региона да създадем мощна, балканска цифрова икономика и да дръпнем напред в следващите години\", посочи Борисов, цитиран от БТА.\r\nБългарският комисар по въпросите на цифровата икономика Мария Габриел пък заяви, че почти една четвърт от роботите за услуги в света се правят в Европа. ", "date": "2018.11.15", "title": "Борисов: Хакерите ни са първи, имаме потенциал!"}
{"url": "https://www.dnes.bg/notifikacii/2018/11/15/makron-franciia-e-syiuznik-na-sasht-a-ne-tehen-vasal.393631", "text": "Френският президент Еманюел Макрон заяви, че Франция и САЩ са дълговечни съюзници, които трябва да се отнасят с уважение един към друг и че Франция е съюзник, а не васал на САЩ в реакция на нападки на президента на САЩ Доналд Тръмп в Туитър, предадоха Ройтерс и ТАСС.\n\n\r\nВ пет туита след посещението си във Франция Тръмп разкритикува този важен съюзник на САЩ за това, че почти е бил победен от Германия през Втората световна война и за ниския рейтинг на Макрон.\r\n\"Във всеки един момент от историята ни сме били съюзници, а между съюзници трябва да има уважение\", каза Макрон, давайки примери с френската подкрепа за САЩ по време на войната им за независимост и подкрепата на САЩ през двете световни войни.\r\n                \n                \"Не мисля, че французите очакват от мен да отговарям на туитове, а очакват да продължа тази важна история\", каза Макрон и добави, че Тръмп се държи така от вътрешнополитически съображения.\r\nНа въпрос за предложението му за създаване на европейска армия, което бе критикувано от Тръмп, Макрон заяви, че САЩ са исторически съюзник и ще продължат да бъдат такъв.\r\n\"Това е съюзникът, с когото поемаме всички рискове, с когото извършваме най-сложните операции. Всеки ден се борим с тероризма и в Сирия, и в Африка. Нашите войници ежедневно действат заедно. Но да си съюзник не означава да си васална страна. Ние не бива да зависим от тях\", заяви френският президент.\r\n(БТА)\r\n ", "date": "2018.11.15", "title": "Макрон: Франция е съюзник на САЩ, а не техен васал!"}
{"url": "https://www.dnes.bg/politika/2018/11/15/patriot-roliata-na-bsp-i-dps-v-protestite-e-nesymnena.393633", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Ако погледнем нещата безпристрастно и отстрани имаме протести в протестите, наслагване на протестите, различни фактори и играчи. Не бих твърдял, че има един сценарий или един автор на логическа построена и целенасочена програма, но има много сценаристи, които искат да участват в създалата се среда\", така депутатът от \"Обединени патриоти\" Милен Михов коментира в студиото на \"Денят ON AIR\" нестихващите протести в страната през последните няколко дни.\n\r\nСпоред него неделните протести са изключително добре организирани и планирани. По неговите думи има индикация, че зад такава добра организация и реализация може да стои само някой, разполагащ с национални възможности и големи ресурси, като политическите партии БСП И ДПС.\n                    \n                    \n                \r\n\"Медийната среда изведе на преден план три неща: цената на горивата, на второ място данъкът върху старите автомобили и на трето място общото понятие \"скъпотията\" в страната. Тези неща са тревожни, заслужават внимание. Но това ескалиране и тази подмяна на исканията, която привлича хората, и след това се появяват нови и нови искания, прилича на една логически добре построена схема\", обясни Милен Михов пред \n\r\nМилен Михов беше категоричен, че контрапротести не би трябвало да се правят. Според него отговорът на управлението трябва да бъде добрата работа, новият бюджет и ясното представяне на всичко, което се прави. По неговите думи Бюджет 2019 г. е добър и синдикатите са се съгласили с това.", "date": "2018.11.15", "title": "Патриот: Ролята на БСП и ДПС в протестите е несъмнена"}
{"url": "https://www.dnes.bg/obshtestvo/2018/11/15/da-podkrepim-rodnoto-imitirashtite-produkti-sekvat.393623", "text": "Производството на месо у нас се увеличава, а намалява това на имитиращи продукти с растителни мазнини, обяви земеделското министерство. Ресорният министър Румен Порожанов даде старт на кампания в подкрепа на родните производители.\r\n\"Желаем в този месец и половина до Коледа да акцентираме върху нашите постижения, върху българското земеделско производство и българските храни\", коментира той на кръгла маса, цитиран от пресцентъра на ведомството.\r\nЗа първите 8 месеца на тази година спрямо същия период на миналата има увеличение при производството на бели меса с 18.4%, на червените меса – 7.6%. Същата е тенденцията и за потреблението на готови млечни продукти и яйца.\r\n                    \n                    \n                Делът на българското производство в общото потребление при киселото мляко, кравето сирене, кашкавала и яйцата е около или над 90%. За периода януари-август 2018 г. се запазва тенденцията на увеличение на обема на произведените млечни продукти, като най-голям ръст бележи производството на пресни млека (40%) и сирена (33%).\r\nСъщевременно производството на имитиращи продукти с растителни мазнини намалява с около 17%, след промените в нормативната уредба и забраната за използването им в млекопреработвателните предприятия, подчерта министърът.\r\nПо предварителни данни за първите 6 месеца на тази година износът на селскостопански стоки, където се включват и храните, нараства с 13,5% спрямо 2017 г. и достига 1,9 млрд. евро. По думите на Румен Порожанов очакванията са износът да надхвърли 4 млрд. евро.\r\nТой съобщи, че е направено проучване в 5-те най-големи хранителни вериги в страната за това какъв е делът на българските и вносните хранителни стоки и резултатите показват, че има значителен ръст в продажбата на български стоки. В малките хранителни магазини от семеен тип българските стоки също преобладават.\r\n\"Делът на хляб и хлебни изделия от българските производители в големите хранителни вериги е между 77% и 100%. В една от тях се продават само български хлебни изделия. По отношение на деликатесите и колбасите съотношението е между 55 и 80 на сто, а при млечните продукти то е между 57% и 75%. При сертифицираните български биопродукти се забелязва сериозен ръст през последната година, като една от веригите декларира ръст от над 167%“ , посочи Порожанов.\r\nНад 2 млрд. лв. ежегодно се отделят за подкрепа на земеделските стопани. Министърът подчерта, че финансирането за следващата година в област земеделие ще бъде балансирано между всички сектори.\r\nПорожанов увери, че са предприети мерки там, където има огнища на птичи грип от Агенцията по храните.", "date": "2018.11.15", "title": "Да подкрепим родното! Имитиращите продукти секват"}
{"url": "https://www.dnes.bg/notifikacii/2018/11/15/ubejishte-v-germaniia-vse-poveche-molbi-ot-turci-iranci.393636", "text": "Една трета от кандидатите за убежище в Германия от началото на годината са получили право да останат в страната, съобщи вътрешното министерство, цитирано от ДПА.\n\r\nОт общо 186 886 подадени молби, получени между януари и края на октомври, 33,9 процента са били удовлетворени - кандидатите са получили или убежище, или разрешение да останат заради забрана за депортиране. Миналата година този процент е бил по-висок - 43,3 на сто, пише БТА.\n\n\n\r\nПрез десетте месеца от началото на годината 35 процента от молбите за убежище са били отхвърлени. Останалите 31,1 процента от случаите са били решени по друг начин, например чрез оттегляне на молбата за убежище или връщане на кандидата в друга страна от Европейския съюз, за да поиска убежище там.\n                \n                \r\nПрез октомври германската Федерална служба за миграцията и бежанците (БАМФ) е получила 14 800 нови молби за убежище, което е с 14,2 процента повече от предишния месец, но с 12,9 процента по-малко в сравнение с октомври 2017 г.\n\r\nПовечето молби все още се подават от сирийци. От началото на годината убежище в Германия са поискали 39 324 сирийци, 15 323 иракчани и 10 486 афганистанци.\n\r\nБроят на кандидатите от тези три страни е намалял, докато молбите от нигерийци, турци и иранци са станали повече..", "date": "2018.11.15", "title": "Убежище в Германия: Все повече молби от турци, иранци"}
{"url": "https://www.dnes.bg/mish-mash/2018/11/15/kupiha-nakit-na-mariia-antoaneta-za-nad-36-mln.393638", "text": "Сто бижута на фамилията Бурбон-Парма се продадоха за рекордните 53,2 милиона долара на търг в Женева, съобщи аукционната къща \"Сотбис\", цитирана от Ройтерс и Франс прес.\n\r\nТова е световен рекорд за кралска колекция от бижута.\n\r\nДесет от бижутата са принадлежали на Мария-Антоанета, съпругата на френския крал Луи XIV. Те са се продали за общо 43 милиона долара при оценка 3 милиона долара, предаде Франс прес.\n\r\nНапример диамантена брошка, оценена преди търга на 80 000 долара, е достигнала 1,75 милион долара.\n\r\nЗвездата на търга бе диамантеното висящо украшение (пендатив) с внушителна естествена перла, което бе оценявано между 1 и 2 милиона долара. То бе продадено за 36,427 милиона долара, което е световен рекорд за перла.\n                    \n                    \n                \r\nКупувачът е частно лице, пожелало да запази анонимност. Наддаването на този конкретен накит е продължило 10 минути.\n\r\nПрез март 1791 г., когато крал Луи XIV, съпругата му и децата им се подготвят за бягство от Франция и Революцията, опитът за което впоследствие е осуетен, кралските бижута са изпратени в Брюксел, където пребивава доверено лице на Мария-Антоанета. Довереникът ги приема и ги предава на австрийския император и племенник на кралицата. По-късно императорът ги връща на дъщерята на Мария-Антоанета, Мария-Тереза Френска.\n\r\nМария-Антоанета е гилотинирана на 16 октомври 1793 г.", "date": "2018.11.15", "title": "Купиха накит на Мария-Антоанета за над $36 млн."}
{"url": "https://www.dnes.bg/world/2018/11/15/sasht-bez-agresiia-i-imperiia-v-indiisko-tihookeanskiia-region.393637", "text": "Вицепрезидентът на САЩ Майк Пенс заяви пред лидерите на страните от Югоизточна Азия, че няма място за \"империя и агресия\" в Индийско-Тихоокеанския регион, коментар, който бе приет като насочен към възхода на Китай, предадоха Ройтерс и ТАСС.\n\r\nПенс не спомена поименно Китай в речта си на срещата на върха на Асоциацията на страните от Югоизточна Азия (АСЕАН) в Сингапур, но подчерта, че както малките, така и големите страни трябва да могат да благоденстват в региона.\n\r\n\"Както и вие, и ние се стремим към един Индийско-Тихоокеански регион, в който всички страни, големи и малки, могат да забогатяват и да процъфтяват, уверени в суверенитета и ценностите си и укрепвайки заедно. Всички сме съгласни, че империята и агресията нямат място в Индийско-Тихоокеанския регион\", заяви Пенс.\n                    \n                    \n                \r\nТой каза, че Вашингтон взема мерки в подкрепа на тази визия, включително за увеличаване на частните инвестиции в инфраструктурата и водене на \"свободна, честна и взаимна\" търговия.\n\r\nПенс изтъкна и \"кампанията на натиск\" на САЩ над Северна Корея, ангажимента им \"да пазят свободата на моретата и небесата\" и решителността им да гарантират безопасността на страните от Югоизточна Азия в техните суверенни граници по суша и море и в дигиталния свят.\n\r\nПрезидентът Доналд Тръмп неотдавна предложи нова регионална концепция за свободен и отворен Индийско-Тихоокеански регион, сред чиито поддръжници са още Австралия, Индия и Япония, припомня БТА. Според експерти една от главните й задачи е ограничаването на влиянието на Китай в региона.\r\n ", "date": "2018.11.15", "title": "САЩ: Без агресия и империя в Индийско-Тихоокеанския регион"}
{"url": "https://www.dnes.bg/politika/2018/11/15/bsp-ne-organizirame-protesti-gerb-biagat-ot-otgovornost.393635", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОбществен гняв и вълна от искания отправени към властта – стои ли БСП зад масовите протести из страната?\n\r\n\"ГЕРБ прехвърлят вината от провала си към някого друг. БСП не се занимава с организацията на протестите в страната. Справедливата реакция на протестиращите е следствие от политиките на управляващите. Бръкна се в джоба и на най-бедния българин. Изключително тежките язви на това управление пречат на хората да живеят нормално. В правителството властва изключително дебелоочие. Арогантността трябва да има своите последствия\", подчерта депутатът от БСП Иван Иванов.\n\r\nВ студиото на \"Денят ON AIR\" той отбеляза, че БСП отдавна е алармирала за проблемите, които възникнаха от приемането на някои от новите закони.\n                    \n                    \n                \r\n\"Качеството на живот на българина не се е повишило достатъчно, за да може да си позволи по-екологични автомобили. Следващата година имаме местни избори. Вече сме свидетели как по места хората искат оставката на кметовете, които ги управляват. Ако управляващите продължават с тази настойчивост да налагат нови и нови тегоби за българските граждани, като нищо може да се повтори 2013 г., когато Борисов подаде оставка\", заяви народният представител.\n\r\nПред  Иванов уточни, че целта на срещите на БСП с хората из страната е да се даде шанс народът да бъде чут и в следствие на това да се приложат исканията му.\n\r\n\"Партията е консолидирана и готова за избори. Тази 120-годишна история е създала вътрешни механизми, с които можем да работим и постигаме развитие. Не мисля, че има каквото и да е съгласуване между президента Румен Радев и БСП. Той беше избран от българските граждани. Наистина, беше издигнат от БСП, но каквато и да е субординация би била вредна за всеки\", изтъкна за финал гостът.\r\n ", "date": "2018.11.15", "title": "БСП: Не организираме протести – ГЕРБ бягат от отговорност!"}
{"url": "https://www.dnes.bg/index/2018/11/15/receptata-dnes-buhtichki-s-banan-i-kanela.393545", "text": "\r\n1 чаша олио за пържене\r\n1 и ¾ чаша готов микс за палачинки\r\n1 чаша вода\r\n2 банана, нарязани на парчета\r\n¼ чаша захар\r\n¼ чаша канела\r\n \r\n\r\n \r\nЗагрейте олиото в дълбок тиган или тенджера. Смесете сместа за палачинките с водата, докато стане гладка. Потопете всяко резенче банан в сместа, докато се покрие напълно. Пържете в сгорещената мазнина до златисто. Ще се получат подобни на малки бухтички топчета. Сервирайте ги поръсени с канела и пудра захар, може и оваляни в кристална.\r\n\r\n", "date": "2018.11.15", "title": "Рецептата Dnes: Бухтички с банан и канела"}
{"url": "https://www.dnes.bg/politika/2018/11/15/dva-pyti-sym-hvyrlial-ostavka-borisov-otkroveno-za-bylgariia.393642", "text": "Премиерът Бойко Борисов обяви, че към момента оставката на вицепремиера Валери Симеонов не се обсъжда, защо \"кабинетът се крепи на всеки един от нас\".\r\nВъв връзка с протестите на майките на деца с увреждания, той заяви: \"Не е приятно в никакъв случай, още повече когато с майките поработихме доста и се разбрахме и за промените, и за законите, и за времето. Влязоха в парламента и в новия бюджет имат със 150 млн. лева повече, а с едно непремерено, обидно изказване Валери Симеонов ги върна на улицата. И ми е мъчно, и ме е яд, защото действително положихме много усилия и с финансовия, и със социалния министър. Извиних се няколко пъти от негово име, но не е приятно\".\r\n                    \n                    \n                \"Аз се надявам, че той се и осъзнал с това: \"Уж болни деца\". То е видимо, че са болни и затова с толкова пари в новия бюджет искаме да помогнем\", настоя Борисов.\r\nНа въпрос дали той е накарал Валери Симеонов да се извини Борисов отговори: \"Имахме Коалиционен съвет и всички преценихме, след като и аз поднесох от негово име извинение, че трябва да го направи. Той слезе и го направи публично. Не само аз, целият Коалиционен съвет го помоли да го направи\", уточния премиерът пред bTV.\r\n\"Според мен беше искрен, защото и той има човек с увреждания в семейството и знам колко тежко и трудно го понася и затова му казах – вкарахме се в тема, която се опитваме да решим и най-добрите решения са станали в последните години за тях. Това, което съм поел като ангажимент се изпълнява и ще се изпълнява занапред. Пак се извинявам и пак съжалявам, какво да кажа друго?\", попита Борисов и уточни, че не е във възможностите му да прибере майките на деца с увреждания от улицата.\r\n\"Съжалявам, че се вкарахме като кабинет в тази тема, след като толкова много усилия положихме\", коментира още веднъж Борисов.\r\nВъв връзка с това дали би подал оставка на фона на продължаващите протести, той коментира: \"Правил съм го два пъти, но сега адресатите са такива, с 20 ст. са паднали цените на горивата, това е пазар. Полагаме огромни усилия да намаляваме цените на горивата, но те не зависят от нас, а от пазара. Те падат в момента, но не заради протестите, а защото цената на петрола пада\".\r\nПремиерът изрази надежда, че протестите ще спрат със спадането на горивата.\r\nТой посочи, че държавата няма как да намали акциза при толкова много социални плащания и каза, че трябва КЗК да разреши на компании да публикуват всеки ден как си формират цените, за да могат хората да проверяват.\r\nСпоред Бойко Борисов сега няма защо да има предсрочни избори.\r\n\"Надявам се протестите да престанат, след като падат цените на горивата\", посочи той.\r\n\"Увеличаването на доходите е в основата и на новия бюджет. 10% увеличение на заплатите с над 500 млн. повече за общините. Увеличение на заплатите с 380 млн. на учителите, над 5 млрд. повече в здравеопазването, със 150 млн. лв. повече за хората с увреждания, с 20 млн. повече за култура. Мога да изброявам още много. Във всяка една сфера се повишават доходите. И когато се постави така въпросът за бедността – коя партия подписа за \"Белене\" и стоят два реактора за 3 млрд. похарчени пари? Коя партия върза електромерите на хората за ТЕЦ 1 и ТЕЦ 3? БСП\", отговори той и отново зададе въпрос: \"В кой мандат падна КТБ и това струваше 3,7 млрд.? Съберете ги трите цифри и ще излязат близо 7 млрд. Тези 7 млрд. да ги разпределим на хората, колко ще излезе? Това е билж преди две години. Тогава им казах: \"Заповядайте, направете правителство\". Сега няма защо. Повтарям за хиляден път. Надявам се протестите да престанат, след като падат цените на горивата. Уважавам демокрацията и протестите са начин и форма да изразиш своето мнение\", подчерта той.\r\nПопитан дали е възможна друга форма на управление, премиерът отговори, че без да се мине през избори това няма как да стане.\r\n\"Ако един от параметрите на държавата не беше добър, можеше да се говори за подаване на оставката. Има всякакви предложения, но не мисля, че трябва да се стига до там\", каза още Бойко Борисов.\r\nСпоред него в протестите, разразили се последните дни в страната, има платени протестъри, а и партийни намеси.\r\n\"Нормално е опозицията да подкрепя протестите, защото те във всички случаи подлагат управлението на изпитание. Именно с подобни изказвания БСП не може да достигне това, за което да претендира за това, че може да се управлява\", коментира премиерът.\r\nЗа Търговския регистър и раздаваните бонуси от 4800 лв. на фона на 40 лв. коледна добавка, Борисов коментира: \"Разбира се, че не е морално. Затова изпратих Инспектората на Министерството на правосъдието да ги провери. Така че като имаме решение, тече и прокурорската проверка защо се срина регистъра\".\r\nПо думите му, ако кажат, че имат право да получават бонуси, трябва да се промени законът.\r\n\"Като променим закона ще изпаднем в следващия разход – как да привлечем в държавната администрация можещи и работещи хора. Ние тук се конкурираме с частния сектор и виждате какви са разликите в заплатите. Близо половин милиард по наше време като управляващи сме дали за пенсионерите като коледни и великденски надбавки. Нашият единствен проблем е как да привлечем добри специалисти, а ни трябват стотици\", каза още Бойко Борисов.", "date": "2018.11.15", "title": "Два пъти съм хвърлял оставка... Борисов откровено за България"}
{"url": "https://www.dnes.bg/dnes-te-kazaha/2018/11/15/15-11-2018.393646", "text": "\r\nПремиерът Бойко Борисов за протестите в страната", "date": "2018.11.15", "title": "15.11.2018"}
{"url": "https://www.dnes.bg/politika/2018/11/15/ot-drugata-strana-policai-svaliha-kaski-v-solidarnost-s-protesta.393634", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПолицаи свалиха каски в знак на солидарност към протеста в Перник снощи. Хората ги поздравиха с викове: \"Българи юнаци\", \"Браво\" и \"Респект\", а протестът беше прекратен, съобщава \r\nВ Перник демонстрантите за поредна вечер блокираха автомагистралата \"Люлин\" при пътен възел \"Даскалово\", като протестът отново беше срещу високите цени на горивата. По данни на МВР той е преминал нормално и без ексцесии.\r\nЗа поредна вечер вчера хиляди граждани излязоха на протест в няколко български града. Повод за недоволството им са лошите условия за живот в страната. Освен в София и Перник протести имаше и в Стра Загора, Шумен, Бургас.\r\n                    \n                    \n                Демонстрациите, започнали в началото като протест срещу високите цени на горивата, вече имат множество други искания, свързани с доходите, данъците, монополите. В София за 24-ти пореден ден протестираха майките на деца с увреждания.\r\nОколо 200 служители на жандармерията са командировани на различни  места в страната заради протестите. До момента са изпратени  допълнително екипи в Кюстендил, Перник, Благоевград и Пловдив.", "date": "2018.11.15", "title": "От другата страна: Полицаи свалиха каски в солидарност с протеста"}
{"url": "https://www.dnes.bg/balkani/2018/11/15/gruevski-izbiagal-s-bylgarski-pasport-ot-makedoniia.393641", "text": "Бившият македонски премиер Никола Груевски вероятно е избягал в Унгария с български паспорт. Това пише унгарският вестник \"Непсава\", който в публикация за бягството на Груевски от Македония се позовава на източници от унгарското правителство, съобщава македонската телевизия \"Телма\".\n\r\n„Проверете с българските власти“, бил отговорът на член на унгарското правителство, който се занимава с въпроса за политическото убежище на Груевски. \n\r\nПо-рано властите в Будапеща потвърдиха, че Груевски е поискал политическо убежище в Унгария. \n\r\nОт своя страна македонският премиер Зоран Заев призова Груевски да се върне в Скопие, да не бъде страхливец, защото бил обещал, че няма да бяга.\n\n\n\n\r\n                    \n                    \n                Заев призова и Унгария като страна членка на ЕС да даде пример на Македония как трябва да не се защитават престъпниците. Заев отрече, че е поддържал тайна връзка с Груевски за неговото бягство. Според Заев неговият предшественик е страхливец, който е изневерил на съпартийците си, на които бил обещал, че той ще бъде жертвата и ще отиде в затвора за всички тях и за Македония, а сега първи избягал. \n\r\nЗоран Заев каза, че е разговарял по телефона с унгарския премиер Виктор Орбан. От кабинета на Орбан уверяват, че процедурата по искането на Груевски за политическо убежище ще бъде проведена съгласно унгарските и международните закони и че Македония остава важен съюзник на Унгария, а случаят е само юридически. \r\nУнгарски опозиционни партии призовават правителството в Будапеща да екстрадира бившия македонски премиер Никола Груевски. Унгарски политици отляво и отдясно настояват молбата му за убежище да бъде отхвърлена и той да бъде върнат в Македония. \n\r\nМеждувременно беше издадена европейска заповед за задържане на Груевски.\n\r\nНа 12 ноември беше съобщено, че бившият македонски премиер Никола Груевски е изчезнал на 9 ноември, припомня lokalno.mk. Последната му публична поява беше на 8 ноември, след което той вече не отговаряше на мобилния си телефон и не публикуваше нищо в социалните мрежи. Груевски е осъден на две години затвор по случая „Танк“, отнасящ се за закупуването на специален автомобил Мерцедес за над 600 000 евро, докато беше премиер. \n\r\nНа 13 ноември Груевски написа във Facebook профила си, че се намира в Будапеща, където е поискал политическо убежище. Унгарски медии съобщиха, че Груевски е настанен във вилата на Виктор Орбан. \r\n ", "date": "2018.11.15", "title": "Груевски избягал с български паспорт от Македония?"}
{"url": "https://www.dnes.bg/stranata/2018/11/15/mnojestvo-postradali-v-kyrdjali-kola-zaseche-bus.393650", "text": "Пътнически микробус се преобърна в Кърджали. Много от пътниците му са пострадали при инцидента, съобщава .\n\r\nТежка катастрофа е станала към 7:30 часа тази сутрин, на изхода на града в посока Момчилград.\r\nСпоред очевидци пътническият микробус е влизал в Кърджали, когато е бил засечен от лек автомобил.\r\nПри последвалия удар микробусът се е преобърнал на пътното платно.\r\nЧаст от пътуващите в него са били извозени с линейки до кърджалийската болница.\r\nВсе още няма информация за състоянието им.\r\n ", "date": "2018.11.15", "title": "Множество пострадали в Кърджали – кола засече бус"}
{"url": "https://www.dnes.bg/cars/2018/11/15/zimnite-gumi-zadyljitelni-globata-50-leva.393640", "text": "От днес шофьорите са задължени да карат със \"зимни гуми\". \r\nСпециалистите напомнят, че собствениците на автомобили трябва да знаят, че така се повишава безопасността и се намаляват катастрофите.\r\n50 лева е глобата за гуми, неподходящи за зимни условия.\r\nПрез миналата година са съставени над 1 милион акта за нарушения, съоби .\r\nГлобата за техническа неизправност като например неизрядни чистачки също е 50 лева.\r\nПродължават проверките по пътищата в рамките на акция \"Зима\".\r\nОсновните съвети за безопасно шофиране през зимния сезон са няколко – да се монтират гуми с дълбочина на протектора не по-малка от 4 мм, да се зареди незамръзваща течност в охладителната система на автомобила и да се налее незамръзваща почистваща течност за чистачките.\r\n ", "date": "2018.11.15", "title": "Зимните гуми – задължителни! Глобата: 50 лева"}
{"url": "https://www.dnes.bg/sofia/2018/11/15/chasti-ot-sofiia-ostavat-bez-voda-v-petyk-vijte-kyde.393652", "text": "\"Софийска вода\" временно ще прекъсне водоснабдяването в някои части на столицата\n\r\nНа 16 ноември 2018 г. (петък), във връзка с подмяна на спирателен кран на ул. \"Нишава“ жк. \"Бели брези“ , се налага спиране на водоподаването от 10:00 до 14:00 часа на клиентите на \"Софийска вода\", живеещи в района на: ул. \"Нишава“ от ул. \"Дойран“ до ул. \"Проф. Димитър Атанасов“\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул.“Дойран“ ъгъла с ул. \"Нишава“.\n\r\nНа 16 ноември 2018 г. (петък), във връзка с подмяна на уличен водопровод на ул. \"Капитан Димитър Списаревски“ жк. \"Дружба“ 1 , се налага спиране на водоподаването от 10:00 до 19:30 часа на клиентите на \"Софийска вода\", живеещи в района на: бл. 191 и бл. 192\n                    \n                    \n                \r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: бл. 192.\n\r\nНа 16 ноември 2018 г. (петък), във връзка с реконструкция на уличен водопровод на ул. \"Васил Левски“ с. Негован , се налага спиране на водоподаването от 09:30 до 18:30 часа на клиентите на \"Софийска вода\", живеещи в района на: ул. \"Васил Левски“ №33, 34, 36, 38, 40, 42, 44, 46\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Васил Левски“ ъгъла с ул. \"Езерата“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода\" АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.11.15", "title": "Части от София остават без вода в петък – вижте къде!"}
{"url": "https://www.dnes.bg/science/2018/11/15/sled-10-g-v-kolichkata-na-kraka-protezi-za-chicho-stefan.393643", "text": "За 77-годишния Стефан Дулев от Копривщица – Бургас е градът, в който се случват чудеса. Мъжът е с ампутирани крайници и от 10 години е в инвалидна количка.\r\nСега обаче той ходи – благодарение на специалистите от Центъра за специализирано протезиране и рехабилитация в УМБАЛ Бургас. \r\n\"Чувството да гледаш света отгоре е неописуемо. Благодаря на всички, които ми помогнаха да го изпитам отново\", казва той.\r\nЧичо Стефан, както му казват тук, вече има нови крака. Това са протези, изработени специално за него. Ще може да се придвижва сам, да излиза в двора на къщата си, да се обслужва – нещо почти невъзможно до момента.\r\nЦентърът е съвместен проект на УМБАЛ Бургас, Националния алианс за интеграция след ампутация и протезиране и Община Бургас. Намира се в Отделението за долекуване на Бургаската болница.\r\n                    \n                    \n                Тук работят рехабилитатори, специализирани да помагат на лица с ампутирани крайници. Тази рехабилитация е специфична и изисква специални умения, различни от рехабилитационните дейности след залежаване, операции и др.\r\nПомощта им включва протезиране, рехабилитация, социална помощ от експерти. Хората пристигат от цяла България. Като Чичо Стефан от Копривщица.\r\n\"6 пъти е падал от инвалидната количка. В началото рехабилитацията беше много трудна, защото постоянно гледаше краката си и се радваше, че ходи. Задъхва се, защото е болен от сърце. Трябваше да работим много бавно\", обясняват рехабилитаторите.\r\nТрудно било и да го отучат да \"ходи на ръце\" - да се набира и премества тялото с помощта на ръцете, а не на краката.\r\nПрестоят на пациентите тук е по клинична пътека, а протезирането се поема от социалното министерство. На подобна помощ има право всеки човек с ампутирани крайници, но малцина знаят това – след ампутацията информацията им се спестява, или се изпращат в магазини за санитарни принадлежности, където протезите не са индивидуални, а по общ калъп и трудно се постига този добър ефект, обясни адв. Теньо Тенев, зам.-председател на Националния алианс за интеграция след ампутация и протезиране.", "date": "2018.11.15", "title": "След 10 г. в количката... на крака! Протези за чичо Стефан"}
{"url": "https://www.dnes.bg/obshtestvo/2018/11/15/nasilieto-skrito-pod-drehi-grim-25-jeni-ubiti-ot-partnior-za-2018-a.393608", "text": "\r\nТова е съдбата на 29 жени през 2017 година. Убити от ръката на любимия човек – нещо, което е част от ежедневието на стотици жени в България и, може би, милиони по цял свят. Същата онази ръка, която някога е милвала лицето ти и е предизвиквала топлина в сърцето - днес кара бузите на жертвите да горят от болка. Заради шамарите, нанесени им не само от техните партньори, а и от самата съдба. Защото се е случило, случва се и за жалост ще продължи да се случва. Защото жертвата рядко търси път към спасението. Може би от страх, може би от чувство за вина, от невъзможност да се справиш с живота сам.\r\n                    \n                    \n                29 жени за една година. Това означава близо три жени всеки месец. Данните са от фондация \"Джендър алтернативи\". 23 от жертвите са били убити от ръката на партньора си.\r\nТова може да е жената от съседния апартамент, която се кара със съпруга си всяка вечер. Може да е приятелката на приятелката ви, може да е братовчедка ви, сестра ви, майка ви. Може да сте Вие. \r\nПрез 2018 г. жертвите са 25. Годината още не е свършила. Това означава, че на всеки две седмици една жена си отива. Пребита. До смърт.\r\nПловдив, 2016 година.\r\nБременна жена от Пловдив е била пребивана жестоко от съпруга си в продължение на години. Въпросът веднага възниква: Защо не си е тръгнала? Опитала е. Жената търсила изход да се спаси, но не намирала начин да издържа себе си и двете си деца с ниските си доходи и живот под наем. Нямала родители. Израснала в дом. Била сама. Била е възпирана да ходи на работа, да излиза с приятели.\r\n\"След раждането на първото дете нещата се укротили, но не съвсем. Насилникът употребявал доста често алкохол, след което ставал още по-агресивен. Побоищата са били ежедневни\", разказа Любомира Цъцарова от фондацията в рамките на финала на проекта \"Програми за превенция и преодоляване на домашното насилие в малки и отдалечени населени места\".\r\nМъжът дори не отишъл в родилното. След раждането нещата се успокоили за кратко. Насилникът не се интересувал нито от нея, нито от детето, пишат от \"Монитор\".\r\nМъжът обикновено се прибирал пиян в малките часове, след купони с приятели. Събуждал съпругата си и започвал да я удря без обяснения. Като се е случвало да има и ритници в главата или главата й била блъскана в стената.\r\n\r\nСлед като забременяла с второто си дете, той продължил да я тормози психически и физически. Когато второто дете било прието в яслена група, жената си намерила работа, тъй като мъжът й насилник отказвал да издържа семейството си. Когато обаче тя започнала да работи, побоищата продължили с нова сила, тъй като биячът не й давал да излиза от вкъщи. Настаняването й в Кризисен център можело да бъде само за 6 месеца и тя отново решила да се примири с побоищата, като се върне обратно вкъщи. И кръгът се затворил отново.\r\nДруг случай на насилие разказва историята на онкоболна жена, която също била системно пребивана от съпруга си. И двамата били висшисти, имали добри заплати. Въпреки заболяването на жената, побоите не спрели. Самата тя била възпирана да посещава задължителните химио и лъчетерапии. Трябвало да увещава мъжа си в продължение на дни. Тормозът продължил 13 години. В жилището им имало брадви и ножове, с които съпругът й я плашел и нея, и малките им две деца.\r\nЖената решила да се разведе с мъжа си. Сега е настанена в Кризисен център, докато съдът издаде заповед за незабавна защита. Тя, обаче, продължава да се страхува.\r\nИсториите на жени, станали жертва на насилие от своите партньори, имат една допирна точка. Ревността. Това е основната причина, заради която жените у нас стават жертви на агресия и често пъти си отиват, пребити до смърт от партньорите си.\r\n\r\n", "date": "2018.11.15", "title": "Насилието: Скрито под дрехи, грим – 25 жени убити от партньор за 2018-а"}
{"url": "https://www.dnes.bg/notifikacii/2018/11/15/na-rodnata-trapeza-38-vnosni-stoki-samo-hliabyt-100-bylgarski.393606", "text": "38% от храните в големите търговските вериги са вносни. Останалите 62%  са родно производство, показва проучване в петте най-големи вериги у нас, направено от Министерството на земеделието.\n\n\n\r\nПри хлябът и тестените изделия шансът да купиш продукт, произведен в България е най-голям. Делът на родните стоки при тях е между 77% и 100%.\r\nПри деликатесите и колбасите родните продукти са между 55% и 80 на сто.\r\nНай-нисък е делът на българските стоки при млечните продукти. Едва между 57% и 75 на сто от тях са произведени в страната. \r\nВносните стоки у нас обаче не са същите като в Западна Европа, а това признаха и от Брюксел през септември.\r\n                \n                Така че евродепутатите решиха, че двойното качество при храните ще се счита за нелоялна практика и фирмите, които произвеждат такива продукти, да бъдат глобявани с 4% от годишния си оборот.\n\r\nА минитърът на земеделието Румен Порожанов днес отчете положителна тенденция при производството на бели и червени меса.\r\nСамо за първите 8 месеца на тази година, съпоставени с 8-те месеца на миналата година има увеличение при производството на бели меса с 18.4%, на червените меса – 7.6%, съобщи той.\n\r\nСъщата тенденция се отнася и за потреблението на готови млечни продукти и яйца. Делът на българското производство в общото потребление при киселото мляко, кравето сирене, кашкавала и яйцата е около или над 90%. За периода януари-август 2018 г. се запазва тенденцията на увеличение на обема на произведените млечни продукти, като най-голям ръст бележи производството на пресни млека (40%) и сирена (33%).\n\r\nПроизводството на имитиращи продукти с растителни мазнини намалява с около 17%, след като се предприеха промените в нормативната уредба и забраната за използването им в млекопреработвателните предприятия, подчерта министърът. \n\r\nПо предварителни данни за първите 6 месеца на тази година износът на селскостопански стоки, където се включват и храните, нараства с 13,5% спрямо 2017 г. и достига 1,9 млрд евро. По думите на Румен Порожанов очакванията са износът да надхвърли 4 млрд евро.", "date": "2018.11.15", "title": "На родната трапеза: 38% вносни стоки, само хлябът 100% български  "}
{"url": "https://www.dnes.bg/eu/2018/11/15/london-vryshtame-si-kontrola-nad-parite-zakonite-granicite.393632", "text": "Британското правителство одобри текста на проектоспоразумението с ЕС по условията за излизане на Обединеното кралство от общността. Това заяви премиерът Тереза Мей след петчасово съвещание снощи с членовете на кабинета си, предадоха световните агенции.\r\n\"Колективното решение на кабинета е, че правителството трябва да одобри проектоспоразумението\", заяви Мей в кратко изявление пред журналисти, което направи на \"Даунинг стрийт\" 10. \"Това е решителна стъпка, която ще ни позволи да постигнем напредък и да финализираме споразумението\", добави тя.\r\n\"Възможностите за избор, които имахме, бяха трудни, особено по отношение на Северна Ирландия\", подчерта Мей, цитирана от Франс прес, след което добави, че проектоспоразумението е най-доброто възможно.\r\n                    \n                    \n                То ще ни позволи да си върнем контрола върху нашите пари, върху нашите закони и граници, ще сложи край на свободата на движение и ще защити работните места, сигурността и нашия съюз, увери министър-председателката. \r\nТвърдо вярвам, с ума и сърцето си, че това решение отговаря в най-голяма степен на интересите на цялото Обединено кралство, каза тя, цитирана от Ройтерс.\r\n\"Зная, че ни очакват трудни дни и че споразумението ще се гледа под лупа\", отбеляза още Мей, която сега трябва да убеди британския парламент да гласува проектоспоразумението. Тя обеща утре да направи изявление пред парламента.\n\r\nГлавният преговарящ на ЕС за Брекзита Мишел Барние и председателят на Европейския съвет Доналд Туск ще се срещнат днес в Брюксел. Очаква се Барние да съобщи на Туск, че на преговорите за Брекзита е постигнат необходимият напредък, което ще позволи на шефа на Европейския съвет да свика извънредна среща на върха по Брекзита.\r\nТуск ще направи изявление тази сутрин след срещата си с Барние. Според няколко източника най-вероятната дата за извънредната среща на върха на ЕС е 25 ноември.\r\nПредседателят на Европейската комисия Жан-Клод Юнкер вече изпрати на Туск писмо с препоръка за свикване на извънредна среща на върха, тъй като \"на преговорите е постигнат съществен напредък\".\r\n(БТА)", "date": "2018.11.15", "title": "Лондон: Връщаме си контрола над парите, законите, границите!"}
{"url": "https://www.dnes.bg/zvezdi/2018/11/15/ruslan-myinov-na-42-komediiniiat-liubimec.393552", "text": "\n\r\nНа 15 ноември рожден ден празнува популярният български комедиен актьор Руслан Мъйнов. Роден през 1976 година в град Измаил, Украйна, той е бесарабски българин.\n\r\nЗаживява в България от септември 1994 г., когато започва да учи в НАТФИЗ. Днес е един от най-известните ни актьори, познат с участието си в предаванията \"Хъшове\", \"Комиците\" и \"Господари на ефира\", както и в популярния сериал „Столичани в повече“. Изявява се и като певец.\n\r\n\n\r\nИма сестра, която живее в Украйна.\n\r\nКато малък е играл в различни театрални студиа.\n                    \n                    \n                \r\nПрез 1998 г. завършва НАТФИЗ, специалност \"Актьорско майсторство\" в класа на проф. Надежда Сейкова.\n\r\nРуслан е колега в университета и много добър приятел с друг комедиен актьор - Мариан Бачев.\n\r\nБъдещият актьор е приет да учи за актьор и в Киев, но предпочита да дойде и живее в България.\n\r\nПървата му изява на голяма сцена е в Сатиричния театър през 1999 г. - в \"Самоубиецът\" на Ердман.\n\r\nВ началото на своята музикална кариера в край на 90-те той пее поп-фолк песни с по-шеговит текст. По-късно се ориентира към руски песни и оперни арии.\n\r\nЗад гърба си има връзка с актрисата Александра Сърчаджиева, която продължава близо 5 години.\n\r\nВ интервю признава, че обича градинарството.", "date": "2018.11.15", "title": "Руслан Мъйнов на 42: Комедийният любимец"}
{"url": "https://www.dnes.bg/sofia/2018/11/15/sofiia-ochakvat-se-novi-455-s-hiv-prez-sledvashtite-4-g.393630", "text": "455 нови случая на инфектиране с ХИВ ще има в София до 2022 г., ако не бъдат взети мерки за превенция на болестта. Така заболелите ще нараснат от 1028 души до 1483-ма. Това сочи прогноза, направена чрез специализиран софтуер на UNAIDS и на Европейския център за контрол на заболяванията.\r\nДанните са част от Програмата за превенция и контрол на ХИВ и сексуално предавани инфекции на Столичната община за периода 2019 - 2023 г. Документът е качен за обществена консултация на сайта на СОС и предстои да бъде разгледан от общинските съветници.\r\nЦелта на програмата е да предвиди мерки, с които прогнозата за новозаболели да бъде намалена с 50%. Предвиждат се кампании за превенция и повишаване на знанието както в училищата, така и сред уязвимите групи. Планират се и мобилни пунктове за безплатни и анонимни тестове, съобщава \n                    \n                    \n                \r\nПървият случай на ХИВ у нас е регистриран през 1986 г. Оттогава до май тази година случаите на инфектиране с вируса са общо 2810. Най-голям риск от заразяване има при лицата, употребяващи инжекционни наркотици и при мъжете, които правят секс с мъже.\r\nСпоред националния регистър на случаи с ХИВ към здравното министерство в София са 38% от случаите в страната към края на 2017 г. Поради демографски, миграционни и други процеси в столицата е най-голям процентът на разпространение на ХИВ у нас, а в града живеят 1/3 от всички болни.", "date": "2018.11.15", "title": "София: Очакват се нови 455 с ХИВ през следващите 4 г. "}
{"url": "https://www.dnes.bg/eu/2018/11/15/vyv-franciia-slagat-krai-na-stacionarnite-telefoni.393648", "text": "Френският телекомуникационен оператор Orange - бившият France Telecom, от днес престава да предлага абонаменти за стационарни телефони, 139 години след създаването на първата телефонна мрежа в Париж, съобщава в електронното си издание в. \"Паризиен\".\n\r\nТака след няколко години ще бъде необходима специална кутия, за да могат да се правят обаждания от фикс телефон - домашен или в компаниите.\n\r\nПрекъсването на комутаторната телефонна мрежа обаче няма да се извърши изведнъж, а ще се прави постепенно, в разстояние на няколко години. Първият етап предвижда след три месеца новите клиенти на Orange или тези, които сменят адреса си, вече да не могат да ползват класическа фиксирана телефонна линия, като ще им бъде предложена услуга с \"бокс\" (кутия). \n                    \n                    \n                \r\nЕдва през 2023 година операторът ще започне постепенно да прекъсва телефонна мрежа в отделни общини. \"Ще има улеснени процедури за възрастните хора\", увери пресслужбата на Orange .\n\r\nС повсеместната поява на смартфоните французите все по-масово се отказват от стационарните телефони. От 2012 година до днес употребата им е намаляла наполовина.\n\r\nКомпаниите също ще трябва да обърнат страницата на стационарните телефони и факсовете. В момента 70 процента от тях ползват такива. Така че инвестициите за професионалистите ще бъдат съществени, а може да настъпи и недостиг на ново оборудване, ако всички едновременно започнат да преминават към новата система. Предимство ще имат големите компании, които поръчват по-големи инсталации, за сметка на малките и средни предприятия.  \r\n/БТА/\r\n ", "date": "2018.11.15", "title": "Във Франция слагат край на стационарните телефони"}
{"url": "https://www.dnes.bg/eu/2018/11/15/siriec-bez-bilet-vyv-franciia-opita-da-se-zapali-s-vino.393644", "text": "Мъж бе арестуван във Франция заради опит да се подпали, след като се залял с вино, предаде Асошиейтед прес.\r\nМъжът се полял с вино във влак, после се опитал да се подпали, като същевременно размахвал мобилен телефон, на който се виждали кадри на въоръжени бойци. \r\nИнцидентът станал във влака от Лил за Монпелие. Войник и полицай, които били в отпуска, успели да попречат на опита на мъжа да се запали, след което той бил задържан.\r\nДо инцидента се стигнало, след като мъжът, който твърдял, че е сириец, се ядосал на кондуктора, който му поискал билета, а той нямал такъв.\r\nСпоред представител на френската полиция мъжът е задържан заради съмнение, че може да е действал по терористични подбуди.\r\nМестни издания уточняват, че виното, с което се залял мъжът, е било розе, но не се уточнява каква марка и реколта е било. \r\n/БТА/", "date": "2018.11.15", "title": "Сириец без билет във Франция, опита да се запали с... вино"}
{"url": "https://www.dnes.bg/health/2018/11/15/8-naturalni-griji-pri-akne.393576", "text": "Акнето е упорито кожно заболяване, за което медицината все още не е открила окончателен лек. Много и разнообразни са причините, които предизвикват акне. Заради това и няма единодушно решение на проблема. Със сигурност обаче има някои натурални средства, които облекчават акнето и потискат възпалението в кожата.\r\n\r\nМаслото от чаено дърво има мощни противовъзпалителни свойства. То намалява зачервяването, гнойните пробиви по кожата, свива порите, почиства в дълбочина, като прониква дълбоко и хидратира.\r\n\r\nЗеленият чай е много богат на антиоксиданти, потискащи възпалението и борещи се с оксидативния стрес в клетките на кожата. Свободните радикали предизвикват преждевременно стареене, но и отделяне на повече себум, който в комбинация със запушените пори на кожата предизвиква акне. Изплаквайте кожата с отвара от зелен чай всяка вечер вместо тоник за лице.\r\n                    \n                    \n                \r\nМедът със своите мощни антибактериални свойства е чудесно средство срещу акне. Направете си маска за лице с ½ чаша мед с 1 чаша стрити овесени ядки. Втрийте в кожата с масажиращи движения и оставете да действа 30 минути.\r\n", "date": "2018.11.15", "title": "8 натурални грижи при акне"}
{"url": "https://www.dnes.bg/balkani/2018/11/15/turskiiat-biznesmen-ali-ryza-giultekin-ubit-v-istanbul.393657", "text": "Известен турски бизнесмен бе убит тази нощ в Истанбул, съобщават турските медии.\r\n57-годишният Али Ръза Гюлтекин, който е бивш собственик на верига магазини за мъжки дрехи, бе убит в сграда в квартал Бешикташ.\r\nНяколко въоръжени мъже са нахлули в сградата, в която се намирал бизнесменът заедно с негови приятели, посочва Анадолската агенция.\r\nНападателите са открили огън по Гюлтекин, който получил множество прострелни рани и издъхнал на място, информира Хабертюрк.\r\nНападателите са успели да избягат. Полицията в момента издирва престъпниците, предава БТА.\r\nОпит за убийство на Гюлтекин бе организиран и през 2015 г., но при тогавашното нападение бизнесменът не пострада, посочва \"Хабертюрк\".", "date": "2018.11.15", "title": "Турският бизнесмен Али Ръза Гюлтекин убит в Истанбул"}
{"url": "https://www.dnes.bg/balkani/2018/11/15/gruevski-ne-e-bylgarski-grajdanin-niama-pasport.393658", "text": "Бившият македонски премиер Никола Груевски не е български гражданин и няма издаден български паспорт. \n\r\nТова съобщиха от правосъдното министерство по повод на публикации в медии, че Никола Груевски е избягал в Унгария с български паспорт.\n\n\n\r\n\"Никола Груевски не е български гражданин и не е подавал документи за българско гражданство. По данни на МВР Груевски няма издаден български паспорт\", съобщиха от министерството.\r\nСпоред унгарски вестник Никола Груевски вероятно е избягал в Унгария с български паспорт.\r\n\"Проверете с българските власти\", бил отговорът на член на унгарското правителство, който се занимава с въпроса за политическото убежище на Груевски.\r\n                    \n                    \n                По-рано властите в Будапеща потвърдиха, че Груевски е поискал политическо убежище в Унгария.\r\nОт своя страна македонският премиер Зоран Заев призова Груевски да се върне в Скопие.\r\nОт лятото на 2017 г. бившият премиер е без паспорт и има забрана за напускане на Македония. Груевски е осъден на две години затвор по делото „Танк“ за закупуването на служебния му „Мерцедес“ за 650 000 евро.", "date": "2018.11.15", "title": "Груевски не е български гражданин, няма паспорт!"}
{"url": "https://www.dnes.bg/video-prognoza/2018/11/15/zimata-idva-temperaturite-padat-chakame-i-pyrvi-snejinki.393649", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДнес над по-голямата част от страната облачността ще се задържи значителна, ще има слаби валежи от дъжд. Това прогнозира в студиото на \"България сутрин\" синоптикът Симеон Матев.\n\r\nСлед обяд ще има временни разкъсвания над Западна и централните райони на Южна България. Ще духа слаб до умерен вятър от север-североизток, в Източна България след обяд временно ще се усили. \n\r\nМинималните температури ще останат високи и ще са между 5° и 10°, в югозападните райони по-ниски – между минус 2° и 3°, отбеляза още синоптикът.\n\r\nПрез деня ще нахлува хладен въздух и максималните температури ще са между 7° и 12°. \n                \n                \r\nПо Черноморието ще бъде предимно облачно със слаби валежи от дъжд. След обяд по северното крайбрежие ще спрат и облачността временно ще се разкъса. Ще духа умерен предимно северен вятър. Максималните температури ще са между 10° и 13°, а температурата на морската вода е 15-16°.\n\r\nВ планините облачността ще е по-често значителна, с временни разкъсвания над масивите на Западна България. На много места ще има валежи от сняг, под 1300 метра от дъжд примесен със сняг. Ще духа умерен, по високите и открити части и временно силен вятър от север-североизток. Температурите ще се понижават и максималната на височина 1200 метра ще е около 2°, на 2000 метра – около минус 4°. \n\r\nВ петък и събота ще преобладава облачно време. Температурите ще се понижават и на отделни места в Северна и Източна България е възможно да превали сняг. Количествата ще са несъществени, посочи Симеон Матев пред \r\n ", "date": "2018.11.15", "title": "Зимата идва: Температурите падат, чакаме и първи снежинки"}
{"url": "https://www.dnes.bg/sofia/2018/11/15/greshna-komunikaciia-i-protestite-ne-stihvat.393655", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПротестите в страната не стихват. Както често сме свикнали да виждаме в родната политика - проблемът с недоволството на хората ще се окаже в грешната комуникация, коментираха пред  журналистът Недялко Недялков и политологът Мария Пиргова.\n\n\r\nВчера премиерът Борисов посъветва министрите си да обясняват на гражданите управленските решения на правителството, за да стигнат до съзнанието на повече граждани.\r\n\"Управляващите реагират първично, както винаги. Борисов вече има два недовършени мандата, а сега ще се мъчи да изкара третия си посредством същите методи. Това обаче няма да успокои обществото. Корените на протестите са много дълбоки вече\", коментира политологът Мария Пиргова.\r\n                    \n                    \n                Журналистът Недялко Недялков обаче отбеляза, че е важно преди всичко да стане ясно дали наистина обществото стои в основата на тези протести.\r\n\"Хората имат всички основания да изразят недоволството си. Случващото се обаче е подмяна на автентичния простест, обладаване от криминални елементи. Лидерите на голяма част от демонстрациите в страната са хора с присъди и убийци\", отсече Недялков.\r\nВчерашният ден отново премина в протести в големите градове на страната. Митинги и блокади на пътища срещу високите цени на горивата и с искания за оставка на кабинета имаше снощи в София, Перник, Варна и още редица градове.\r\nКрай Перник автомагистралите \"Люлин\" и \"Струма\" отново бяха блокирани. Стотици хора направиха шествие и спряха движението към София за два часа.\r\nИсканията им бяха за ниски цени на горивата, за по-високи доходи и по-добър стандарт на живот.", "date": "2018.11.15", "title": "Грешна комуникация и... протестите не стихват"}
{"url": "https://www.dnes.bg/obshtestvo/2018/11/15/plevneliev-pak-radev-se-dyrji-kato-opozicionen-lider.393651", "text": "\"Президентът Радев в момента се държи като опозиционен лидер и донякъде като подбудител на протестите. Той подклажда напрежението, а не бива да прави това в ситуацията, в която се намира държавата\", обяви Росен Плевнелиев, президент (2012 – 2017 г.).\n\r\nТой бе категоричен, че не вижда предпоставки за оставка на правителството, но подчерта, че протестите на гражданите трябва да бъдат чути и институциите да се опитат да помогнат на недоволните.\r\n\"Не съм убеден дали не сме свидетели на геополитически сблъсък на българска територия и службите трябва много внимателно да проверят това. Не може коли с руски регистрационни номера да предвождат протестите. А Русия няма интерес от това България да прави стъпки напред към влизането си в Шенген\", коментира Плевнелиев пред Нова тв.\r\n                    \n                    \n                Той изрази мнение, че премиерът губи от това, че не е взел бързо решение да поиска оставката на заместника си Валери Симеонов, след като той нарече майките на деца с увреждания: \"Кресливи жени с уж болни деца\".\r\n\"За подобни думи трябва да се носи отговорност. Пример за демократична култура е да си подадеш оставката в подобна ситуация\", настоя Плевнелиев.\r\nТой подчерта, че правителството на Борисов е постигнало не малко – проведе успешно европредседателство, сключи исторически договор за приятелство с Македония, а сега е на път да отвори вратите на страната ни към Еврозоната и Шенген, благодарение на позитивния доклад от ЕК.", "date": "2018.11.15", "title": "Плевнелиев пак: Радев се държи като опозиционен лидер!"}
{"url": "https://www.dnes.bg/stranata/2018/11/15/velosipedistka-be-pregazena-v-plovdivsko.393664", "text": "Кола прегази велосипедистка близо до пловдивското село Стряма. 50-годишната жена е издъхнала на място, предаде БТА.\r\nСигналът за инцидента в района на индустриална зона, е постъпил в сряда, около 17:40 ч. \r\n43-годишният шофьор е тестван за употреба на алкохол и наркотични вещества. Резултатите са отрицателни. Той е задържан в ареста за 24 часа.\r\nРаботата по изясняване на обстоятелствата около инцидента продължава. По случая е образувано досъдебно производство.", "date": "2018.11.15", "title": "Велосипедистка бе прегазена в Пловдивско"}
{"url": "https://www.dnes.bg/obshtestvo/2018/11/15/decata-izvyn-instituciite-misiiata-e-vyzmojna.393659", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Оперативна програма \"Развитие на човешките ресурси“ в партньорство с \"Международна социална служба – България“ организираха семинар за представяне на различни модели, които се прилагат в Центрове за настаняване от семеен тип за деца с и без увреждания. Събитието е част от Националната кампания \"Мисията е възможна“, свързана с деинституционализацията на грижите за деца в България.\n\r\nСеминарът е организиран по идея на \"Международна социална служба – България“ със съдействието на още пет неправителствени организации, управляващи центрове за настаняване от семеен тип. \n\r\n\"Най-голям ефект за развитието на децата и постигането на тези резултати, които планираме, когато ги извеждаме от семействата и искаме да получат по-добра грижа, са именно хората, които работят. Тяхната подготовка, знанията, уменията, разбирането на проблематиката на децата са база за основа на това как те ще взаимодействат с тях. Няма ли взаимодействие - няма резултат\", коментира в студиото на \"България сутрин\" изпълнителният директор на  фондация \"Международна социална служба\" Събина Събева\n                    \n                    \n                \r\nПо нейни думи текучеството е огромно, затова голямата цел е да се направи тази работа привлекателна. Тя обясни, че деинституционализация не приключва с преместването на децата, а с това започва.\n\r\nСпоред нея има резултати и това е индивидуализацията на грижата. Тя коментира, че когато едно дете се постави във фокуса на вниманието, когато то е оценявано като личност, не като част от едно голямо цяло, то получава стимули за своето развитие. По нейни думи това се допълва, ако отделните системи полагат усилия заедно.\n\r\n\"Тук е огромна ролята на образованието, училищата, детските заведения, ролята на личните лекари и как те ще посрещнат тези деца, на общността. Нашата голяма цел е да направим общността приемаща. Съседите, родителите на децата в училищните заведения, защото за никого не е тайна, че това са трудни деца\", обясни Събина Събева пред .\r\n ", "date": "2018.11.15", "title": "Децата извън институциите – Мисията е възможна"}
{"url": "https://www.dnes.bg/obshtestvo/2018/11/15/koledata-e-po-hubava-u-doma-zavryshtaneto-sled-spechelena-zelena-karta.393645", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДа спечелиш зелена карта, да заминеш за Америка и да се завърнеш с мисълта никога повече да не напускаш България.\r\nВ \"Завърналите се с Петя Кертикова\" ви представяме историята за това кое кара поредната българка да се прибере у дома и защо едно софийско село е далеч по-притегателно място за живеене от американския Денвър?\r\nЗа мнозина зелената карта означава път към страната на неограничените възможности, шанс да изживееш американската мечта.\r\nВсяка година около 100 хил. наши сънародници кандидатстват, а между хиляда и две хиляди са късметлиите, които печелят от лотарията.\r\nСред тях е Десислава Кирилова. Днес, три години по-късно, тази зелена карта най-вероятно ще изгори.\r\n                    \n                    \n                Нито Десислава, нито съпругът ѝ искат да станат американски граждани, защото там нямат усещането за дом.\r\nДесислава споделя, че всеки път, когато заговори за Америка, гърлото я стяга. Убедена е, че парите, които можеш да изкараш там, не са всичко. Две години семейството празнува Коледа там или поне се опитва.\r\n\"Дори да се опиташ да пресъздадеш традициите, които ние имаме на Бъдни вечер и Коледа, не е същото. Правиш нещо, но някак си не го чувстваш. Нещо липсва. Исках за 1 януари да направя сурвачка на малката, но не можах\", сподели Десислава пред .\r\nРешението й да се прибере в България не е емоционално, а е дълго обмисляно.\r\n\"Не знам дали съм направила грешка, но който каквото и да казва, че съм луда, че съм ненормална, аз се чувствам добре тук. Радвам се, че заминах и успях да ида там, за да осъзная какво имам аз тук и какво е България\", обясни Десислава.", "date": "2018.11.15", "title": "Коледата е по-хубава у дома: Завръщането след спечелена Зелена карта"}
{"url": "https://www.dnes.bg/obshtestvo/2018/11/15/lideryt-na-dbg-horata-sa-ostaveni-da-se-opraviat-sami.393656", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"В 90% от общините хората взимат лоши заплати и не могат да си позволят основни стоки като поскъпналия хляб, поскъпналия ток, поскъпналата вода и поскъпналото гориво. Това е стрес. Тежък стрес, който може да се реши само с предсрочни избори\", настоя пред  Димитър Делчев - председател на Движение \"България на гражданите\".\r\nЦялата страна е скована от протести – от една страна са майките на деца с увреждания, които искат оставката на Валери Симеонов, а от друга – хората, недоволни от ниските доходи в България и високите цени на стоките.\r\n                    \n                    \n                Цялото напрежение, струпало се на главата на управляващите, отвори широко вратата за действие на опозиционните сили, но и на извънпарламентарната опозиция, която загрява за евроизборите догодина.\n\n\r\n\"Ние подкрепяме протестите. Хората вече тотално се отегчиха от властта. Обществото иска смяна на модела на управление, защото сега парите се овладяват от една тясно клика и техните приближени фирми\", заяви Делчев и допълни: \"Протестите не са от вчера, хората вече близо година недоволстват от начина си на живот.  Това показва едно отчуждение на властта. Те излизат на улицата за различни неща и това е много силен показател, че протестите са естествени, а не са организирани от някоя политическа партия\", посочи той.\r\nДесният лидер бе категоричен, че правителството не спазва волята на 2 млн. българи за създаването на електронно правителство и електронно гласуване.\r\n\"Ние предлагаме да се намали ДДС-то от 20 на 18%, да не се централизират парите на държавата в София, а излишъкът да отива директно в държавния резерв, в сребърния фонд и в общините. Предлагаме и релна борба с корупцията\", твърди Делчев.\r\nПо думите му още от създаването на това правителство, то не мисли за решаването на проблемите на хора, просто те са оставени да се оправят сами.", "date": "2018.11.15", "title": "Лидерът на ДБГ: Хората са оставени да се оправят сами!"}
{"url": "https://www.dnes.bg/politika/2018/11/15/deputat-hibrid-izbira-da-kateri-toi-baira-kym-izbiratelite.393661", "text": "Депутатите ще се возят вече не само на Мерцедеси и БВМ-та, но и на модерните напоследък хибриди.\r\nНа сайта на Народното събрание е публикувана обществена поръчка закупуването на три броя plug-in хибридни електрически коли.\r\nЗа еко колите парламентът е готов да брои 162 500 лева без ДДС.\r\nНай-общо, плъг-ин хибридите (съкращавани като PHEV) са хибридни автомобили, чиято батерия може да се зарежда от електрическата мрежа.\r\nТе не се ограничават само с леките коли - има плъг-ин могоциклети, автобуси, камиони, влакове и дори плъг-ин бронетранспортьор.\r\nСъщо като обикновените хибриди, и те могат да са три основни типа. При серийните хибриди задвижването е изцяло от електромотор, а двигателят с вътрешно горене захранва генератор, който произвежда електричество=\r\n                    \n                    \n                Паралелните хибриди могат едновременно да се задвижват от два агрегата - с вътрешно горене и електрически. И накрая има комбинирани, или серийно-паралелни хибриди, които могат да действат и по двата начина.\r\nСамо преди месец стана ясно, че парламентът ще похарчи 100 000 лева за застраховки на автопарка си за следващата година.\r\nОсвен задължителната застраховка \"Гражданска отговорност\" в тази сума е включено и \"Каско\", която да покрива всички видове рискове за общо 102 коли, ползвани от законотворците.", "date": "2018.11.15", "title": "Депутат хибрид избира, да катери той баира към... избирателите"}
{"url": "https://www.dnes.bg/usa/2018/11/15/narastvat-jertvite-na-pojara-v-severna-kaliforniia.393666", "text": "Броят на загиналите в горския пожар в северната част на американския щат Калифорния достигна 56, а 130 души са в неизвестност, предаде Асошиейтед прес, като се позова на властите.\r\nПожарът е унищожил почти 8800 жилища.\n\r\nНад 460 спасители и повече от 20 обучени кучета претърсват района за затрупани под развалините тела. Сред изчезналите има много възрастни хора, повечето от град Магалия, пише БТА.\r\nМинистърът на вътрешните работи Райън Зинки и губернаторът на Калифорния Джери Браун посетиха изпепеления от огъня град Парадайс. \r\nЗинки каза, че не е виждал по-голямо опустошение, причинено от пожар.\r\n ", "date": "2018.11.15", "title": "Нарастват жертвите на пожара в Северна Калифорния"}
{"url": "https://www.dnes.bg/kino/2018/11/15/s-kinolove-2018-zapochna-tretoto-si-turne-za-kysi-filmi.393670", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Докато денят cтава по-къc, а вечерите по-дълги, екипът на платформата www.noblink.bg дава началото на третото cи турне за къcомeтражно кино, в изцяло нов формат.\n\r\nТази година са включени разширени cъбития, благодарение на които публиката има възмжноcт да cе cрещне лично c режиcьорите и актьорите на филмите, които се прожектират.\n\r\n\"Докато през лятото късометражните филми бяха показвани в летните кина, сега, през есента това става на закрито в кинотеатрите из страната. А и смятаме, че е важно киното да се гледа в киносалон, на тъмно и с хубав звук. Тогава емоцията е съвсем различна\", споделха в студиото на\" продуцентът Ники Стоичков и Ясен Атанасов, който е част от екипа на приключенската документална поредица \"Да се изгубиш нарочно\".\n                    \n                    \n                \r\nСтартът на турнето бе в Ловеч на 13 октомври, следващата спирка беше Пловдив на 3 ноември. На 18 ноември ще бъде във Враца, а на 1 декември - в Благоевград.\n\r\nСелекцията е от четири филма като целта на организаторите е да има филм за всеки зрител - има анимация, документалната-приключенска поредицата \"Да се изгубиш нарочно\", сериалът \"При щангистите\" и \"Охлюви\" на Албена Пунева.", "date": "2018.11.15", "title": "С КиноLove 2018 започна третото си турне за къси филми"}
{"url": "https://www.dnes.bg/muzika/2018/11/15/babsbg-v-tyrsene-na-muzikalni-babi-za-rok-banda.393622", "text": "\"Бъди звезда на 70\"  – един проект, насочeн към жени в златна възраст, с цел създаването на вокална група с култовото име \"BabsBG\".\r\nTърсим смели, \"живи\" баби, които пеят вярно, искат да се забавляват, пластични са и амбицирани да създадат нещо ново\", заяви ръководителят на проекта, глас от \"Music Idol\" и възпитаник на руската музикална академия \"Гнесен\" - старозагорецът Стоян Петров.\r\nВ търсенето на креативни и талантливи баби ще му помагат Теодора Иванова - заместник-председател на читалищното настоятелство и музикалният педагог Стефка Денева.\r\nАмбициозният проект цели да се създаде певческа и танцова артистична музикална група от шест, осем или 12 жени, на възраст около и над 65 години, които да бъдат предизвикани да изпълняват модерни, но специално аранжирани за тях, поп и рок парчета, както и техни кавъри. За целта вече работят група композитори, които да адаптират музикален репертоар за бабешката група.\r\n                    \n                    \n                Организаторите са убедени, че групата \"BabsBG\" ще може да се изяви на голямата сцена още в началото на следващата година и целят от самодеен местен проект да се превърнат в национален.\r\n\"Започваме с баби, след време групата може да приеме и дядовци\", увериха от читалището.\r\nНабирането на смелите баби ще стане със специален кастинг, за който вече тече рекламна кампания със специални плакати, вдъхновени от младостта на бабите и с творческо намигане.\r\nПрослушванията ще се проведат на 1, 2 и 3 декември в читалище \"Искра - 1860\", като кандидатките трябва да се подготвят с песен, която да изпълнят акапелно, кратко стихотворение и интервю с журито.\r\nЗаписванията за участие в кастингите могат да се правят в Читалище \"Искра-1860\", гр. Казанлък, или на телефон 0896 69 05 26.", "date": "2018.11.15", "title": "BabsBG... В търсене на музикални баби за рок банда"}
{"url": "https://www.dnes.bg/balkani/2018/11/15/borisov-potvyrdi-gruevski-niama-nash-pasport-falshiva-novina.393693", "text": "Бившият премиер на Македония Никола Груевски нито е искал български паспорт, нито му е издаван такъв. Това каза министър-председателят Бойко Борисов на брифинг след среща с македонския си колега Зоран Заев, цитиран от \"Фокус\".\n\r\n\"Длъжен съм да опровергая една фалшива новина – бившият премиер Груевски нито е искал издаване на паспорт, нито му е издаван такъв. Tова е 100% фалшива новина\", обясни Борисов.\n\r\nПо-рано днес и Министерството на правосъдието, и ДАНС опровергаха медийни публикации в Унгария, според които Никола Груевски е избягал в  Будапеща с български паспорт.\n\n\n\n\r\n                    \n                    \n                Според ДАНС е установено, че Никола Груевски, роден на 31 август 1970 г., не е български гражданин и не е подавал молба за придобиване на българско гражданство. От ДАНС уточняват, че на лицето не са издавани български документи за самоличност. \r\n\"Никола Груевски не е български гражданин и не е подавал документи за българско гражданство. По данни на МВР Груевски няма издаден български паспорт\", съобщиха от своя страна от от правосъдното министерство.\n\r\nМеждувременно унгарският външен министър Петер Сиярто, който е разговарял по телефона с македонския си колега Никола Димитров, е казал, че искането на Груевски за убежище в Унгария е правен, а не политически въпрос и че унгарските власти ще вземат решение в съответствие с международното право, съобщи МИА.\n\r\nВ разговора, иницииран от македонската страна, Сиярто е подчертал, че Република Македония и по-нататък може да разчита на силната подкрепа на Унгария в процеса на интеграция в ЕС и НАТО.\n\r\nКабинетът на премиера Виктор Орбан вчера потвърди, че Груевски е подал молба за убежище.\r\nОт унгарското правителство днес заявиха, че Груевски е обявил, че иска да получи убежище в Унгария, в унгарско представителство извън Македония и Будапеща няма нищо общо с бягството му от неговата страна. Началникът на кабинета на министър-председателя Виктор Орбан отказа да каже коя е страната, в която Груевски е отправил искането си за убежище, и как бившият македонски премиер е стигнал до службата за имиграция и убежище в Будапеща, където е подал документите си за кандидатстване и е бил изслушан. По думите на   началника на кабинета Унгария още не е получила официално искане от Скопие за екстрадицията на Груевски.\r\nСпоред публикация в сръбската преса пък Груевски преминал с фалшив паспорт македонско-албанската граница през нощта и нелегално стигнал до Тирана, където бил приет в унгарското посолство. С първия сутрешен полет на авиокомпания Малев той пристигнал директно от Тирана в Будапеща.\r\nСАЩ считат, че Груевски трябва да излежи присъдата си от две години в родината си, пише европейската редакция на Politico, която се е свързала с Държавния департамент на САЩ за коментар по въпроса.\n\r\nНикола Груевски избяга от Македония, след като беше осъден на две години затвор по делото „Танк“ за закупуването на служебния му \"Мерцедес\" за над 60 000 евро и на 8 ноември трябваше да влезе в затвора за изтърпяване на наказанието. \n\r\nОт лятото на 2017 г. бившият премиер е без паспорт и има забрана за напускане на Македония.  ", "date": "2018.11.15", "title": "Борисов потвърди: Груевски няма наш паспорт, фалшива новина!"}
{"url": "https://www.dnes.bg/akoshtete-vqrvaite/2018/11/15/dvoiki-zodii-koito-shte-si-razkajat-igrata.393688", "text": "Връзките между някои хора просто не се получават или бързо се изчерпват. Ето кои са зодиакалните двойки, които взаимно ще си разбият сърцата и чиято връзка няма да просъществува. \r\n\r\n \r\nИма силно привличане между тях. Но когато сексуалното напрежение изчезне, между тях няма да остане нищо общо.\r\n \r\n\r\n \r\nТелците са домошари, а Стрелците обичат да пътуват и да срещат нови хора. Няма да се разберат и няма да могат да правят компромиси.\r\n\r\n\r\n \r\nРибите са прекалено емоционални за Близнаците. Рибите ще се чувстват несигурни, когато са с Близнаците, а Близнаците ще се изморят.\r\n\r\n\r\n \r\nРакът ще се изнерви на практичността и отдадеността на работата на Козирога. На Козирогът пък ще му трябва по-емоционално стабилен партньор.\r\n \r\n\r\n \r\nЛъвовете мразят някой да ги критикува. А Девата постоянно критикува, и себе си, и партньора си, и приятелите.\r\n \r\n", "date": "2018.11.15", "title": "Двойки зодии... които ще си разкажат играта"}
{"url": "https://www.dnes.bg/sofia/2018/11/15/stolichnata-obshtina-zasega-niama-da-kupuva-doma-na-iavorov.393689", "text": "Столична община няма да купува къщата на Яворов, обяви във Facebook столичния кмет Йорданка Фандъкова.  На този етап придобиването на имота е рисково за всеки евентуален купувач, в това число и за общината. Има опасност от нови съдебни дела с неясен изход и нови задължения, в които би влязъл всеки купувач, в това число и общината, обяснява  кметът.\n\r\nНашето намерение къщата на Яворов да стане общинска собственост остава, но всички спорове и други възбрани трябва да бъдат окончателно уредени преди или най-късно с продажбата\", пояснява още Фандъкова.\n\n\n\r\n публикува цялата публикация на кмета Йорданка Фандъкова от страницата й във Facebook:\r\n                    \n                    \n                \"Къщата на Яворов на ул. \"Г. С. Раковски\" е сред най-ценните културни и архитектурни паметници на София, който съхранява паметта за един от най-обичаните български поети. Затова преди месец обявих, че Столична община има интерес да купи къщата, обявена на публична продан и да я запази като музей на Яворов и място за култура. Това е нашето намерение и към този момент. За да инвестираме публични средства и да защитим в пълнота обществения интерес, възложих правен анализ на собствеността на имота и сградата.\r\nПравният анализ на собствеността показа множество неясноти, за които настоящият собственик (Васил Панчев), както и неговият кредитор, който е предходният управител на дружеството-собственик (Володя Лозанов) трябва да положат усилия да изчистят. На този етап, придобиването на имота е рисково за всеки евентуален купувач, в това число и за общината.\n\r\nНа първо място, съдебният спор, който е довел до настоящата публична продан, не е завършил. Решението на Софийския апелативен съд по делото между длъжника \"Дом Яворов\" ЕООД и цесионера Володя Лозанов се обжалва пред Върховния касационен съд. Заседанието по това дело е насрочено за 19.02.2019 г. Рискът за всеки евентуален купувач, докато не се произнесе ВКС с окончателно решение, е огромен. Той се изразява в това да се заплати определената цена – 1 628 758,08 лв. с ДДС , без реално общината да влезе във владение на имота. Недопустимо е да се блокира не малък публичен ресурс, без да може да реализираме правата на собственици. А ако съдът уважи жалбата на длъжника, тогава отпада и основанието за провеждане на настоящата публична продан.\n\r\nНа второ място, правният анализ на собствеността показа, че освен възбраната от май 2018 г., по която е обявена настоящата публична продан, съществуват още две вписани възбрани върху имота при друг частен съдебен изпълнител – една от януари 2015 г. и една от септември 2018 г. Вземането по възбраната от януари 2015 г. е цедирано в полза на трето лице. Не е ясно дали длъжникът е уведомен за цесията, възможно е да има и последващи цесии. В такава ситуация съществува реална възможност постановлението за възлагане на публичната продан да бъде отменено и евентуален купувач да загуби собствеността върху имота. Настоящият собственик и неговият кредитор трябва да изчистят всички тези неясноти, заедно с частния съдебен изпълнител и да дадат сигурност на бъдещия купувач от други тежести върху имота.\n\r\nНа трето място, направихме анализ на всички документи за собственост, в които открихме поредица от разминавания. От една страна, по отношение на площта на поземления имот, в кадастралната карта имотът е 319 кв. м, според най-ранните документи за собственост площта е 207 кв. м, според приетия през 1992 г. план - 314 кв. м, а според графичното измерване по скица – 306.10 кв. м. От друга страна, по отношение на реституцията, даренията, продажбите и апортите на сградата и имота, които са десетки в последните 20 години, не са налични всички документи и е нужно да се предоставят.\r\nПроучили сме достъпните документи от 1899 г. насам, когато Васил Беленски придобива имот от 207 кв. м. на ул. \"Раковски\", строителството и последващите преустройства на сградата. Настоящият собственик на имота и сградата \"Дом Яворов\" ЕООД, представляван от управителя Васил Панчев, трябва да изчисти неяснотите свързани с площта на имота, които носят със себе си и риск от претенции на трети лица.\n\r\nПреди да се изяснят всички тези въпроси, закупуването на имота е рисково и носи опасност от нови съдебни дела с неясен изход и нови задължения, в които би влязъл всеки купувач, в това число и общината. Къщата е защитена като паметник на културата и всякакви идеи, че тя може да бъде надстроявана и пристроявана, са невъзможни. Затова тя не е обект, който може да носи големи приходи особено в кратък период от време. Даваме си сметка, че в тази ситуация от инвеститорска гледна точка имотът и сградата не са привлекателни, защото първото нещо, което трябва да бъде направено, е цялостна реставрация и конструктивно укрепване на къщата.\n\r\nНашето намерение къщата на Яворов да стане общинска собственост остава, но всички спорове и други възбрани трябва да бъдат окончателно уредени преди или най-късно с продажбата. Обявената цена е достатъчно голяма и тя задължава към отговорно поведение, както общината, така и настоящите собственици.\"\r\n\r\n", "date": "2018.11.15", "title": "Столичната община засега няма да купува дома на Яворов"}
{"url": "https://www.dnes.bg/obshtestvo/2018/11/15/petrolniiat-bransh-obeshta-tyrsim-merki-za-po-evtino-gorivo.393697", "text": "\n\r\nМерки за нормализиране на пазара и за намялване на цените на горивата обеща да предприеме Българската петролна и газова асоциация. Това стана факт на извънредна среща в МС с вицепремиера Томислав Дончев.\r\nДо края на деня мерките ще бъдат съгласувани и с Управителния съвет на асоциацията, увери нейният изпълнителен директор Андрей Делчев.\r\n\"Това, което обсъждаме, е включително мерки, които изискват държавна намеса. В смисъл - някои от тях промяна в законодателството, тоест не е нещо, което може да се случи в рамките на ден, два. Има и такива мерки, но има мерки, които изискват промяна в законодателството\", посочи Делчев пред БНТ.\n\n\n\n\n\r\n                    \n                    \n                Той допълни, че от Асоциацията се съобразяват със Закона за защита на конкуренцията.\r\n\"Никой да не остава с грешното впечатление, че отиваме, разбираме се петролната асоциация нещо. И автоматично то има отражение върху цените. Такова нещо няма да се случи\", отсече той.\r\nОт петролния бранш бяха лаконични – поевтиняването на горивата от последните дни не било в резултат от протестите, а отразявало тенденцията на световните пазари.\r\n\"Ако следите цената на суровия петрол, ще отбележите, че тя падна  сериозно, падна до едни нива, които са много под онези 80 и няколко  долара за барел, които бяха преди един месец и оттам респективно и  цените на крайния продукт, на горивата\", каза Делчев.\r\nНа министър Дончев от асоциацията са представили и анализ, а и предложения за стабилизиране на пазара, но предстои те да бъдат съгласувани с всички членове в асоциацията и след това представени на обществеността.\r\nИдеята на финансовия министър Владислав Горанов в касовите бележки да се отбелязва размера на акциза и на ДДС ще бъдат обсъдени от членовете на асоциацията.", "date": "2018.11.15", "title": "Петролният бранш обеща: Търсим мерки за по-евтино гориво!"}
{"url": "https://www.dnes.bg/obshtestvo/2018/11/15/siderov-s-kritiki-kym-vlastta-no-niama-da-predava-chetata.393694", "text": "Според шефа на депутатите от \"Обединени патриоти\" Волен Сидеров PR стратегията на кабинета не е добра и трябва да бъде променена. Той разкритикува и начина, по който се взимат решенията на Коалиционен съвет. Въпреки това обаче бе категоричен, че не е той човекът, който би \"предал четата\".\n\r\n\"Това правителство събира много критики, но има и добри неща, които са извършени. Въпросът е как се поднасят. Трябва да се промени PR стратегията, тя в момента не е добра. Всеки член на кабинета излиза и говори. Трябва да има една по-единна тактика при представянето на това какво си свършил\", коментира Волен Сидеров.\n\r\nТой разказа и че на коалиционния съвет в понеделник е предложил увеличението на данъка за старите коли да отпадне, но другите не са го подкрепили.\n                    \n                    \n                \r\n\"Заради едни 20 млн. приход в бюджета караме два милиона българи да се бръкнат в джоба. Не се вслушаха, какво да кажа. На коалиционния съвет всеки си казва мнението, но накрая какво решение се представя, вие видяхте - \"ми то това е пазар, то е не знам си какво\". Тогава защо се събираме на съвет? Защо ме викат за съвет, щом това, което посъветвам, не се възприема?\", запита лидерът на \"Атака\".\n\r\nВъпреки това той настоя, че не е човекът, който ще \"напусне отбора\".\n\r\n\"Аз съм отговорен човек. Когато вляза в отбор, докато той не се разтури, не съм аз този, който предава четата. Но искам взаимно зачитане\", настоя той.\n\r\nПо повод протестите в страната срещу високите цени на горивата Сидеров коментира, че най-важно е властта да разбере причината за протеста.\n\r\n\"Всяко действие има противодействие. Да разбереш причината за протеста, а не да излезеш и да кажеш - \"ми то това е пазар, не можем да направим нищо. Тогава защо сте във властта, станете домоуправители\", завърши той.\n\r\nНа въпрос кои министри могат да бъдат сменени, Сидеров отправи критика към външния министър Екатерина Захариева.\n\r\n\"Тя е млад човек, може да седнем да си поговорим да й кажа как вървят нещата в света, защото сякаш изпуска някои неща. Вчера виждам, че по отношение на пакта за мигрантите имаше завой във външната комисия. На Коалиционен съвет казваме, че тоя пакт не трябва да се подкрепя, премиерът се съгласява, а в комисия се говори нещо друго. Това е лош знак към хората и към външните ни партньори\", отсече атакистът.\r\nПопитан дали \"Обединени патриоти\" ще решава въпроса с исканата оставка на вицепремиера Валери Симеонов, Сидеров настоя, че този въпрос той го е решил за себе си.\r\n\"Аз този въпрос съм го решил, питайте Каракачанов, Борисов, Цветанов най-вече. Там има една топла връзка, гореща направо\", каза той.", "date": "2018.11.15", "title": "Сидеров с критики към властта, но няма да \"предава четата\""}
{"url": "https://www.dnes.bg/stranata/2018/11/15/koncesionni-meraci-ulica-trotoar-dvorove-pomoriiski-plaj.393653", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМоже ли крайбрежна улица, тротоар и дори частни дворове да се окажат плаж? Оказва се, че с новата концесия на плажа в Поморие това е възможно.\n\r\nЖителите на града започнаха подписка и настояват държавата да определи точните граници на плажа, преди да влезе в сила новата концесия.\n\r\nМинистерството на туризма обяви за концесия улица, заедно с дворовете на местните. Последната регулация е от 1988 година, където е видно къде е границата на град Поморие и по-точно улица \"Крайбрежна\".\r\nНиколай Петков живее до морето и си спомня как преди да се вдигнат новите кооперации тук е имало къщички, но от край време улицата си е на поморийци.\r\n                    \n                    \n                Сега се оказва обаче, че е собственост на концесионера. Наемите от заведенията вместо в общинската хазна отиват в частна фирма.\r\nПоморийци са събрали вече над 200 подписа и се надяват да си върнат улицата. За да защити интересите на гражданите, общината също кандидатства за концесия на плажа, но е избран друг участник в конкурса, съобщава \n\r\nМестните отдавна настояват градските плажове да се стопанисват от общините. Комисията за защита на конкуренцията отхвърли жалбата на общината в Поморие за процедурата за провеждането на конкурса за концесията. Сега в морския град очакват решението на Върховния административен съд.\r\n ", "date": "2018.11.15", "title": "Концесионни мераци: Улица, тротоар, дворове... поморийски плаж!?"}
{"url": "https://www.dnes.bg/zvezdi/2018/11/15/prez-ochite-na-zemiata-vtoriiat-album-na-belonoga.393681", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Гергана Димитрова - Белонога представя втория си самостоятелен албум \"През очите на земята\". Той е продължение на предишния ѝ проект \"През очите на слъцнето\". Свързващата пиеса е \"Пътят на Стойна\". Съдържа 9 песни.\n\r\n\"Пътят на този проект наистина не е лесен, защото от самото начало, когато аз започнах да го правя не съм мислила това да бъде нещо комерсиално и във всички случаи да постигне много широк обхват. По-скоро това беше една музика, която излезе отвъртре, от мен - поглед навътре и извади на преден план един потенциал, който не съм предполагала, че мога да имам\", сподели в \"България сутрин\" Гергана Димитова.\n                    \n                    \n                \r\nПред  изпълнителката отбеляза, че албумът е харесан и издаден от унгарски лейбъл, които са го подкрепили и го разпространяват. Тя допълни, че може да бъде намерен в интернет платформите като Spotify и iTunes, а в България се разпространява в книжарниците.\n\r\n ", "date": "2018.11.15", "title": "\"През очите на земята\" - вторият албум на Белонога"}
{"url": "https://www.dnes.bg/obshtestvo/2018/11/15/80-ot-bylgarite-zabranata-za-pushene-pod-strog-kontrol.393687", "text": "Да се забрани употребата на електронни цигари на закрити обществени места, както и на външната реклама на тютюневи изделия и рекламата в местата за продажбата им предлагат от сдружение \"България без дим\" и от Коалиция за живот без тютюнев дим.\r\nОт неправителствените организации предлагат още да се премахнат от летищата обособените места за пушачи и да се налагат санкции на обекти, в които се установят угарки или оборудване за наргиле.\r\nПрез октомври 2017 г. 39 на сто от пълнолетните жители на страната посочват, че пушат, 22% твърдят, че вече са спрели, а 39 на сто заявяват, че никога не са пушили. Това сочи проучване, извършено от социологическата агенция \"Екзакта\".\n\n\r\n                    \n                    \n                През септември 2018 г. пушачите са били 38 на сто, бившите пушачи - 21%, а 41 на сто казват, че никога не са пушили.\r\nИ в двете проучвания в групата на \"бившите пушачи\" са по-често мъже, хора на възраст над 50 години, както и жители на столицата и на малките населени места, предаде БТА.\r\nЗа нагласите към забраната за тютюнопушене на закрити обществени места през 2017 г. близо три четвърти от пушачите твърдят, че безусловно спазват забраната за пушене на закрити обществени места. Най-стриктни се оказват жените, хора над 60 години, високообразованите, заможните хора и жителите на столицата. Година по-късно 74% от интервюираните пушачи заявяват, че спазват стриктно забраната, но 19 на сто твърдят, че се съобразяват със забраната, само ако им бъде направена забележка. Това е позиция най-често на мъже, на хора на възраст между 30 и 40 години, както и на жители на малките градове. През 2018 г. 7 на сто посочват, че много рядко се съобразяват със забраната.\r\nИ през 2017 г., и през 2018 г. по 76 на сто от българите препоръчват да се наложи по-строг контрол върху спазването на забраната за тютюнопушене на обществени места.\r\nИзследването от септември 2018 г. регистрира растяща нетърпимост към възможността децата да виждат реклами на тютюневи изделия. Тази тенденция е в сила както сред пушачите, така и сред хората, които не пушат, като 65 на сто подкрепят забраната на всякаква форма на промоция на тютюневи изделия с цел тяхното популяризиране. Това е с 12 на сто повече в сравнение с 2017 г.", "date": "2018.11.15", "title": "80% от българите: Забраната за пушене – под строг контрол!"}
{"url": "https://www.dnes.bg/temida/2018/11/15/iz-deloto-hitrino-pechka-na-vyglishta-i-vzriv.393695", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПечка на твърдо гориво е причина за взрива в Хитрино. Това стана ясно днес на поредното заседание по процеса, съобщи .\n\n\n\r\nСпоред експертиза, назначена от съда, стана ясно, че контактната мрежа не е причина за възпламеняването на изтеклия газ.\r\nВзривът е станал от 3 до 5 минути след излизането на влака от релсите.\r\nДругият извод, който правят експертите, е, че източникът на запалването е горяща печка в близост до железопътните линии.\r\nЗащитата поиска експертизата да не се приема, защото не се основава на обективни данни, но съдът отхвърли иска.\r\nПрипомняме, че при взрива загинаха 7 души, а десетки бяха ранени, като експлозията разруши много къщи в селото.\r\n ", "date": "2018.11.15", "title": "Из делото \"Хитрино\": Печка на въглища и... взрив!?"}
{"url": "https://www.dnes.bg/politika/2018/11/15/makedoniia-obeshta-vyzstanoviava-nashi-voinishki-pametnici.393708", "text": "Български войнишки паметници в Македония ще бъдат възстановени. Това стана ясно след срещата на премиерите на България и Македония Бойко Борисов и Зоран Заев.\r\nСкопие ще възстанови паметника на полковник Константин Каварналиев, който е разрушен през 1966 г. при акция за унищожаване на български военни паметници в бивша Югославия. Ще се възстанови и плочата на загиналите стотици български офицери и войници през 1916 година при битката Каймакчалан.\n\r\n\"Това не е във връзка с договора. Това е във връзка с приятелството. Това трябва да правим всички заедно, за да сближим двата народа и нашите страни, да продължим да работим заедно\", каза македонският премиер, цитиран от БНР. \r\n                    \n                    \n                Двете правителства ще проведат съвместно заседание през декември, обяви премиерът Бойко Борисов и благодари за възстановяването на паметниците. \"Това е важно, за да може всички наши опоненти, които твърдят и казват, че едва ли не ние сме се отказали от историята, точно обратното - и двете държави имат толкова много история, че имаме да се похвалим с нея достатъчно много\", каза Борисов.\r\nЗаев отбеляза, че след договора за добросъседство отношенията ни са във възходяща линия и очерта работата по изграждането на пътните отсечки, които ще свържат двете страни, новите гранични пунктове, изграждането на жп линията, благодари за подкрепата, която България оказва по пътя за членството на страната му в НАТО и Европейския съюз.\r\nДвамата премиери заедно ще открият участъка от АМ Струма \"Сандански – Кресна\", стана ясно още след срещата, на която са били обсъдени общи инфраструктурни проекти.\r\n ", "date": "2018.11.15", "title": "Македония обеща: Възстановява наши войнишки паметници"}
{"url": "https://www.dnes.bg/cars/2018/11/15/kak-da-predpazim-gumite-na-kolata-ni-ot-byrzo-iznosvane.393711", "text": "Когато купуваме обувки рядко правим компромиси. Защото те са важна част от това да се чувстваме комфортно, стабилно, а и са неделима част от визията ни. При избора на автомобилни гуми трябва да подхождаме по абсолютно същия начин.\n\r\nИзвестните марки автомобилни гуми са по-скъпи, но трябва да направим правилната преценка дали това е така. Защото те гарантират на ползвателите отлични показатели на пътя и дълготрайност, пише Tialoto.bg.\n\r\nПравилната преценка при закупуване на нови гуми се взима въз основа и на това как и къде шофирате. В случай, че не шофирате рядко и само в града – насочете се към изпитаните модели на пазара. Най-важната характеристика при избора е сигурността.\n                    \n                    \n                \r\nVision Zero или абсолютната безопасност на пътя са кредо на Continental и техните различни видове гуми.\n\r\nНе по-малко важно е обаче да обръщаме внимание на всички сигнали за проблем с гумите и да предотвратяваме по-бързото им износване.\n\r\nГрижата е важна за поддържане на тяхното качество, но често шофьорите не обръщат внимание. А се изискват не толкова големи усилия, просто трябва да са регулярни. Ето и част от тях, които предпазват от по-бързо износване:\n\r\n\n\r\nСпазвайте насоките на производителя на вашия автомобил. Обикновено налягането на предните и задните гуми е различно, затова не пропускайте информацията в ръководството. Неподходящо налягане води до износване на гумите, качване на разхода на гориво и може би най-важното – недобра управляемост на автомобила. Което е съпоставка за инцидент на пътя. Правете проверка на налягането поне веднъж месечно, в момент, когато не сте шофирали дълго. Така стойностите ще бъдат най-коректни.\n\r\nАко гумата е мека се получава по-бързо износване на външните части на протектора. Във вътрешността на мека гума се генерира голямо количество топлина, която може да увреди нейната структура. Ако гумата е пренапомпана се износва в по-голяма степен централната част на протектора. В този случай протекторът не осигурява подходящ контакт с повърхността на пътя и поведението на гумата става непредсказуемо.\n\r\n\n\r\nНа гумите има различни означения и индекси, които не са за подценяване. Например – 205/55 R17. Това е гума с широчина 205 мм, височина – 55% от широчината и размер на джантата 17 инча. Уверете се какъв размер трябва да са вашите и не експериментирайте – слагането на неподходящи джанти и гуми води до по-висок разход на гориво и несигурно поведение на колата на пътя.\r\nНа самата гума има още скоростен и товарен индекс. Те са важни при избора на нови гуми и зависят от вашето поведение. Ако ви се налага по-бързо шофиране – вземете си гума с по-висок скоростен индекс. Ако пък товарите колата си, спрете се на гума с висок товарен индекс.\n\r\nОстаналите съвети и какъв зимен комплект да имаме в колата - ", "date": "2018.11.15", "title": "Как да предпазим гумите на колата ни от бързо износване? "}
{"url": "https://www.dnes.bg/notifikacii/2018/11/15/iaponski-ministyr-ne-dokosval-pc-a-bori-kibersigurnostta.393654", "text": "Японският министър, чийто ресор е киберсигурността и подготовката на Олимпийските игри в Токио през 2020 г. , даде тази сутрин на опозицията повод за усмивки, примесени с опасения - призна, че никога не е използвал компютър в професионалния си живот, съобщиха Франс прес и Ройтерс.\n\r\nШейсет и осемгодишният Йошитака Сакурада бе назначен от Шиндзо Абе миналия месец, без преди да е заемал правителствен пост, макар че е от 18 години в парламента, отбелязва Ройтерс. \n\r\nНа заседание на парламентарна комисия в сряда в отговор на въпрос той заяви: \"От 25-годишна възраст винаги съм прибягвал до помощта на мои служители или секретари, тъй че никога не съм използвал компютър\".\n                \n                \r\n\"Невероятно е човек, който не е работил с компютър, да отговаря за политиката в информационната сигурност\", коментира публично Масато Имаи, депутат от опозицията.\n\r\nИзявлението на министъра предизвика вълна от критики и саркастични забележки в социалните мрежи, отбелязва Франс прес. \"От тоя министър Сакурада никой хакер не може да открадне никаква информация. Може би това е най-добрата защита\", иронизира потребител на интернет.\n\r\nПрочул се и с други гафове, Сакурада влезе в правителството при министерска рокада, с която премиерът Шиндзо Абе целеше да запази баланса между фракциите в своята Либерално-демократическа партия, пише БТА.\r\n ", "date": "2018.11.15", "title": "Японски министър: Не докосвал PC, а бори киберсигурността"}
{"url": "https://www.dnes.bg/obshtestvo/2018/11/15/reshenieto-za-gorivata-za-da-sa-po-evtini-zimata-bez-biodobavka.393721", "text": "През зимния период да се спре влагането на биодобавка, тъй като тя е двойно по-скъпа спрямо цената на самото гориво.\r\nТова е едно от предложенията на Българската петролна и газова асоциация, представители на която днес се срещнаха с вицепремиера Томислав Дончев.\n\n\r\nТова може да стане без да се нарушава общото задължение на България за влагане на биокомпоненти, произтичащо от европейското законодателство, съобщиха от асоциацията.\r\nНа срещата, която се проведе след протести в страната срещу поскъпването на горивата, са били предложени и мерки с цел по-голяма прозрачност на бранша.\r\nОт асоциацията са потърсили съдействие от правителството за разговори с Комисията за защита на конкуренцията, така че фирмите да могат да публикуват себестойността на продуктите си, за да има яснота в обществото за съществуващите маржове.\r\n                    \n                    \n                Според тях тази мярка трябва да важи за всички участници на пазара, в това число и за т. нар. ведомствени бензиностанции.\r\nПредлага се също при извършване на проверки от страна на държавни органи да се обявяват конкретно проверените обекти, както и нарушенията, които те са извършили.\r\nФирмите от бранша уверяват и че ще продължат да работят с минимална печалба.", "date": "2018.11.15", "title": "Решението за горивата: За да са по-евтини – зимата без биодобавка "}
{"url": "https://www.dnes.bg/rusia/2018/11/15/ruska-mu-rabota-peshehoden-protest-po-most-v-kartonen-avtobus.393719", "text": "\r\nВ руския град Владивосток четирима млади мъже се \"направиха\" на автобус, за да минат по забранен за пешеходци мост. Пътуването им не било успешно, защото веднага били забелязани от полицията, която се погрижила да напуснат съоръжението, съобщават руски медии.\r\nМладите мъже решили да направят протест, породен от скорошната забрана за преминаване на пешеходци. Видеото, което публикували, набрало стотици гледания и получило медийно отразяване. \r\nМомчетата решили да \"формират автобус\" от картон, в който да влязат и да се опитат да преминат през моста на Златния Рог в най-източния град на Русия. \r\n                    \n                    \n                Мостът е построен през 2012 година, за да ознаменува домакинството на града в срещата на върха на Азиатско-тихоокеанско икономическо сътрудничество. До 2018 година пешеходците можело свободно да се движат по големия мост, но през август тази година движението било забранено. \r\nОбяснението на властите било, че в проекта на моста не е мислено по него да минават хора, което би могло да доведе до инциденти с жертви и пострадали.", "date": "2018.11.15", "title": "Руска му работа! Пешеходен протест по мост в картонен автобус"}
{"url": "https://www.dnes.bg/stranata/2018/11/15/briuksel-dade-pari-za-byrz-vlak-plovdiv-burgas.393741", "text": "Европейската комисия разреши 293 млн евро от европейския бюджет да бъдат похарчени за модернизирането на жп линията между Пловдив и Бургас. Ремонтирането на трасето ще позволи композициите да се движта със 130-160 км в час, което ще съкрати с 40 минути времето за пътуване.\r\nОсвен подмяна на релсите, проектът предвижда върху 293-километровия участък да се сложат нови системи за сигнализация и телекомуникации, а жп прелезите да се заменят от 29 надлеза, пешеходен надлез и подлез. Между Черноград и Айтос ще се сади лесопояс, който да защити линията от свлачища.\r\nСлед модернизацията линията ще стане високоскоростта и ще позволи жп транспорта в България в този участък да стане конкурентен на автобусния, се казва в решението на Еврокомисията. Развитието на жп транспорта е приоритет за Брюксел, защото е по-чист от автомобилния и ще помогне за борбата с климатичните промени.\r\n                    \n                    \n                Еврокомисарят за регионалното развитие Корина Крецу заяви по повод решението за финансиране, че проектът ще позволи на българските граждани да пътуват по-бързо, по-безопасно и да \"усетят и ползите от по-доброто качество на въздуха, тъй като проектът насърчава екологосъобразната мобилност в страната.\"\r\nПроектът е брънка от жп коридора Ориент - Източно Средиземноморие, който предвижда свързване на германските пристанища на Северно море с портовете на континентална Гърция. Той минава по течението на река Елба и след това през Чехия, Австрия, Унгария, Румъния до пристанищата Солун и Пиреос. Българската връзка е отклонението, което дава на коридора излаз на Черно море. Еврокомисията финансира и проучване, което трябва да установи дали има нужда от жп връзка между Будапеща и Атина през София и Видин.\r\nЕвропейските пари са 293,4 млн. евро или 85% от общата стойност на проекта, останалите трябва да се осигурят от България.\r\nВ момента се ремонтират участъка от Скутаре до Оризово, който струва 63,5 млн лв без ДДС и отсечката между Стралджа и Церковски - 3,8 млн лв без ДДС. Предстои да се сключат договори за ремонта на останалата част от трасето.", "date": "2018.11.15", "title": "Брюксел даде пари за бърз влак Пловдив-Бургас "}
{"url": "https://www.dnes.bg/notifikacii/2018/11/15/vmz-sopot-shte-praviat-dronove-s-izraelska-tehnologiia.393725", "text": "ВМЗ Сопот подписа договор за сътрудничество и трансфер на технологии с израелската компания Aeronautics Group, на базата на който ще започне производство на безпилотни летателни апарати /дронове/. Това е станало на среща на министъра на икономиката Емил Караниколов с представители на израелската компанията в Министерство на икономиката, съобщиха от ведомството.\n\r\nНа срещата е участвал още заместник-министър Лъчезар Борисов, представители на Министерство на вътрешните работи и на Министерство на отбраната.\r\nИзраелската компания е глобален лидер в производството и дизайн на безпилотни летателни апарати, има над 70 клиента по целия свят, в това число продава и на НАТО.\r\n                \n                Договорът за трансфер на технологии ще даде възможност на ВМЗ за собствен бранд български безпилотни летателни апарати, както и сервиза, поддръжката и обслужването им.\r\nМинистър Караниколов е изтъкнал, че инвестициите в нови технологии са основен фактор за растеж и е подчертал, че Израел е световен лидер в иновациите, които добавят висока стойност в производството. Зам.-министър Борисов е отчел, че износът в сектора на продукти свързани с отбраната за миналата година отбелязва над 20 на сто растеж, както и че съществува сериозен потенциал за развитие на военно промишления комплекс у нас.\r\nДоговорът за сътрудничество е бил подписан от Атанас Богданов, председател на Борда на директорите на ВМЗ Сопот и от Ади Коен, директор на бизнес развитие и маркетинг на Aeronautics.", "date": "2018.11.15", "title": "ВМЗ Сопот ще правят дронове с израелска технология"}
{"url": "https://www.dnes.bg/football/2018/11/15/hubchev-pritesnen-plamen-iliev-i-despodov-shte-lipsvat.393718", "text": "Селекционерът на България Петър Хубчев изрази съжаление, че няма да може да използва Пламен Илиев и Кирил Десподов за предстоящите мачове от Лигата на нациите с Кипър и Словения.\n\n\r\nВратарят и нападателят отпаднаха от сметките му заради контузии.\r\n\"Разчитаме на колектива. Това, че някои отсъстват от групата заради контузии, дава възможност на другите да играят и да се представят добре. Може би отсъстващите са най-добрите в момента в България с качествата, които имат. Но другите също притежават такива\", заяви по темата Хубчев.\r\nБългария гони задължителни победи при утрешното гостуване на Кипър и в понеделник, когато приемаме словенците. И при 6 точки от двата мача обаче класирането ни напред няма да е сигурно. В момента делим 1-то място в групата с Норвегия. В преките двубои двата отбора си размениха по една победа с по 1:0, но скандинавците имат по-добра голова разлика.\r\n                    \n                    \n                \"Радвам се, че отново работата ни тези дни беше доста концентрирана и сериозна. Смея да кажа, че сме постигнали нещо с този отбор на България до момента\", добави Хубчев относно шансовете ни да отидем на 1/2-финал в нашата дивизия.\r\n\r\n ", "date": "2018.11.15", "title": "Хубчев притеснен: Пламен Илиев и Десподов ще липсват!"}
{"url": "https://www.dnes.bg/notifikacii/2018/11/15/nova-zemia-nov-plan-za-spasenie-shte-ni-se-naloji-li-da-jiveem-pri-150-c.393709", "text": "Малко след като унищожават Земята, вогоните продължават своя път и попадат на планета, която обикаля около Звездата на Бърнард. Те не са зли извънземни, но са една от най-неприятните раси, която населява Космоса...\r\nЗа това едва ли на някого би му харесало да се намира на една и съща твърда земя като тях. Разбира се, вогоните са само плод на въображението на Дъглас Адамс, който е един от многото автори на научна фантастика, които включват в своите творби Звездата на Бърнард.\r\nВсички тези произведения на фикцията предполагат, че живот би могъл да се заформи там. Десетки учени също го предполагат. А според сп. Nature и National Georgraphic, може би \"Те\" наистина са някъде там.\r\n                \n                Супер-Земя наистина бе открита в орбита около малкото, червено джудже Бърнард. То е слънце, доста по-старо от нашето, но толкова дребно, че едва би могло да се види без специален, суперчувствителен телескоп.\r\nТази нова Земя се превръща в цел №1 за астрономите, които отчаяно търсят планета, на която човечеството да се засели, когато положението тук стане твърде напечено. В преносния, но и в буквалния смисъл.\r\nЗвездата Бърнард е малко по-голяма от Юпитер и се намира на 6 светлинни години от нас. Тя практически е най-близкият спасителен план, освен Марс и Венера, който имаме. Именно за това често е използвана и в научната фантастика.\r\nИнтересно е обаче, че един холандски астроном на име Питър ван де Камп, още преди учените да знаят за съществуването на екзопланетите, съобщава, че около орбитата на Бърнард обикалят две планети, подобни на Земята. Всъщност, червените джуджета са перфектното място за търсенето на нов дом за хората.\r\nПланетата е малко по-голяма от нашата Земя и около три пъти по-тежка от нея. Орбитата й е малко зад \"снежната линия\" - регион, който е малко по-далеч от обитаемата зона. Там е една идея по-студено, само -150 градуса, но все пак има възможност да се открие течна вода на повърхността на планетата. \r\nПред BusinessInsider учени от НАСА, които обаче не са участвали в проучването коментират, че е възможно заради големия си размер, планетата да задържа повече водород. Той е парников газ, който е много благоприятен за тераформиране на една доста сурова към хората Земя, в прекрасно място за създаване на колония, когато в родния ни дом настане Апокалипсис. ", "date": "2018.11.15", "title": "Нова Земя – нов план за спасение? Ще ни се наложи ли да живеем при -150°C?"}
{"url": "https://www.dnes.bg/obshtestvo/2018/11/15/us-producent-sutenior-podmamva-bylgarki-za-holivudski-seks.393660", "text": "Oпасна схема за трафик на жени в Бургас – сутеньори подмамват млади жени да участват във филмови продукции и ги превръщат в проститутки в чужбина.\r\nСлучаите на подмамени от обяви млади жени са зачестили, а момичетата, които попадат в схемите, са привлечени от обещанията за добро заплащане и кариера зад Океана.\r\n\"Изпращат им самолетен билет и така те са въвлечени в схема за сексуална експлоатация. В момента, в който слязат от самолета, те губят контрол над живота си. При съпротива им се оказва насилие, за да бъдат пречупени по-лесно\", коментира пред Нова тв секретарят на местната Комисия за борба с трафика на хора Росица Янева.\r\nБлизки на едно от изчезналите момичета подали сигнал. Само с намесата на полицията, младата жена е измъкната от схемата.\n\n\r\n                    \n                    \n                Разследването продължава, а тя се възстановява след преживяното. От комисията обясняват, че жертва на подобни измами най-често стават момичета от семейства, в които е нарушена комуникацията.\r\nАктрисата Ралица Паскалева обяви, че е подала сигнал до ФБР за съмнителния американски кино продуцент.\r\nТя се свързала с мъжа във връзка с кастинг за роля, какъвто той твърдял, че провежда. Обещавал заплащане от по 1000 долара на ден. Обяснил, че филмът е мегапродукция по темата за трафика на хора, която щяла да се снима в различни държави в Европа и отвъд Океана.\r\n\"Първото, което ме усъмни, беше, че той искаше аз да го набера по телефона. След това започна сам да се заплита в някакви лъжи\", разказа тя.\r\nСлед разговора си с въпросния мъж, Ралица решава да провери какъв е той. Оказва се, че предполагаемият кино продуцент има дебело криминално досие, което можело да се намери в онлайн пространството.\r\n\"Този мъж има две присъди за обир и 4-5 за употреба и продажба на наркотици. Срещу него са подавани и оплаквания за сексуален тормоз, като на една от жертвите си трябвало да плати обезщетение от 40 000 долара\", казва актрисата.\r\nЦялата информация, която успяла да събере, накарала Паскалева да звънне директно във ФБР.\r\nСамо през 2017 г. по данни на Районната прокуратура жертвите на трафик с цел сексуална експлоатация в Бургас са 25.\r\nИзпадналите в беда могат да подават сигналите си в местната комисия или в националната. Телефонната линия срещу трафика на хора е: 0800 20 100", "date": "2018.11.15", "title": "US \"продуцент\" (сутеньор) подмамва българки за холивудски... секс"}
{"url": "https://www.dnes.bg/obshtestvo/2018/11/15/spirat-pomoshtta-za-siracite-pri-5-neizvineni-otsystviia.393712", "text": "Държавата ще спира помощите за децата, ако не ходят на училище. Новата месечна помощ за деца сираци ще бъда отпускана от 1 януари догодина.\n\r\nПарите ще се спират, ако детето не е ходило повече от три дни в предучилищна група или е отсъствало повече от пет учебни часа от училище без уважителни причини.\r\nТова предвижда проект на правителствено постановление за промени в Правилника за прилагане на Закона за семейните помощи за деца, който е публикуван за обществено обсъждане.\r\nНовата помощ ще се отпуска от догодина на деца-сираци, които нямат право на наследствена пенсия, защото починалият им родител не е имал достатъчно осигурителен стаж. За получаване на детски добавки също има изискване за редовно посещаване на детските градини и училища.\r\n                    \n                    \n                За получаването на новия вид помощ няма да има подоходен критерий и размерът ѝ се определя ежегодно със закона за Държавния бюджет. За 2019-а се предвижда той да е 115 лева.\r\nВъв връзка с отпускането ѝ в момента на етап обществено обсъждане са и промени в наредбата за пенсиите и осигурителния стаж.\r\nС тях се регламентира, че новата месечна помощ ще може да се получава заедно с останалите видове помощи по закона за семейните помощи за деца, но няма да може да се получава с персонална пенсия на дете.\n\r\n ", "date": "2018.11.15", "title": "Спират помощта за сираците при 5 неизвинени отсъствия "}
{"url": "https://www.dnes.bg/zvezdi/2018/11/15/podgotvili-malkodanska-che-shte-rodi-prejdevremenno.393720", "text": "Гери Малкоданска застана зад благородна кауза. Тя е на фондация \"Нашите недоносени деца\" и се казва \"Големите чудеса за малките герои\".\r\nСиноптичката, която роди преждевременно в края на септември, е едно от лицата на кампанията. Тя има за цел набиране на средства за закупуване на животоспасяваща апаратура в неонатологичните отделения в страната. Част от парите ще отидат за изграждане на семейни стаи в болниците, както и за подпомагане на семейния център \"Малки чудеса\".\r\n \r\n\"Искам хората да знаят и да участват по един или друг начин, да се набират средства, да се говори за това нещо, защото тенденцията е броят на недоносените деца да расте всяка една година\", каза тя и обясни, че близо 6 000 българчета се раждат недоносени за година, което е около 10% от бебетата.\r\n \r\n„Всеки може да се включи в кампанията за недоносените бебета със SMS на номер 1777 с DMS BEBE„, призова Малкоданска.\r\n \r\nСиноптичката, която е горда майка на малкия Лео, разкри за трудностите, които е срещнала по време на бременността.\r\n \r\n\"Проблемите започнаха в петия месец. Тогава вече се знаеше, че ще има преждевременно раждане. Кога точно ще се случи, никой не може да ти каже. Аз бях подготвена родилка, която ще роди недоносено дете\", каза Гери.\r\n \r\nМалкоданска посочи, че всички жени, които са бременни или планират скоро да имат деца, трябва да ходят редовно на профилактични прегледи и да слушат съветите на лекарите: \"Защото когато си подготвен за едно преждевременно раждане е много по-различно, отколкото когато отидеш и просто родиш в 7-и или 8-и месец“.\r\n \r\nКрасавицата обясни, че не е имала щастието да роди и да ѝ дадат да прегърне детето си.\r\n \r\n\"Страхът е, че ти можеш да родиш детенце, което е под килограм, страхът е, че то може и да се справи, но не знаеш какви ще са последствията, страхът да родиш и в 7 месец – не знаеш в много дълъг период дали детето ти ще вижда, дали ще те чува, дали ще се развива нормално и дали няма да има някакви увреждания. Страхът е голям и най-щастливото нещо в живота ти – раждането, е съпътствано с най-големия ти ужас. Чувствата са много противоречиви\", разказа още тя.\r\n \r\nПрипомняме, че вчера се проведе „Вечер на чудесата“. Събитието бе организирано по повод Световния ден на недоносените бебета, който страната ни ще отбележи на 17 ноември.\r\n \r\n", "date": "2018.11.15", "title": "Подготвили Малкоданска, че ще роди преждевременно"}
{"url": "https://www.dnes.bg/notifikacii/2018/11/15/iujna-koreia-maha-nabliudatelni-kuli-po-granicata-s-kndr.393740", "text": "Южна Корея премахва наблюдателни кули от границата със Северна Корея, за да намали напрежението във военната сфера след затопляне на отношенията между двете страни, предаде ДПА.\r\nАрмията на Южна Корея взриви днес караулен пост в района Чхорвон в присъствието на местни и чужди медии.\r\nМиналата седмица Северна и Южна Корея изтеглиха известен брой военен персонал и оръжия от граничните постове. И двете страни възнамеряват да премахнат 11 от наблюдателните си кули в граничната зона до края на месеца, съобщава БТА.\r\nМерките последваха постигнатото през септември споразумение между ръководствата на въоръжените сили на двете страни.\r\n ", "date": "2018.11.15", "title": "Южна Корея маха наблюдателни кули по границата с КНДР"}
{"url": "https://www.dnes.bg/obshtestvo/2018/11/15/za-poredna-vecher-maiki-na-protest-sreshtu-valeri-simeonov.393743", "text": "За поредна вечер майки на деца с увреждания се събраха пред сградата на Министерския съвет, за да поискат оставката на вицепремиера Валери Симеонов. \n\r\nПо-късно те поеха на станалото традиционно шествие по централните софийски улици, за да достигнат до централата на НФСБ на улица \"Раковски\".\n\r\nЗаради протеста временно се промени маршрутът на тролеите, движещи се по линия 9. Вместо по ул. \"Г.С. Раковски“, тролеите ще се движат по бул. \"Васил Левски\". \n\r\nВ няколко града в страната и тази вечер има протести срещу високите цени на горивата. Най-сериозна е блокадата около пътен възел \"Даскалово\" край Перник, където е спряно движението по магистрала \"Люлин\".\r\n                    \n                    \n                Протестиращите отново настояват за по-висок стандарт на живот и реформи в правителството. Разрешение за протеста не е искано и не е давано от община Перник.\r\nМеждувременно ОД на МВР разпространи позиция, в която заявява, че ще продължава да изпълнява задълженията си толерантно, спазвайки закона, етиката и морала.\r\nВъв Варна протестът днес бе по-малоброен. Въпреки това малко след 20 часа бе блокиран Аспаруховия мост. \n\r\nПротести има в още няколко града, сред които Бургас, Добрич и Велико Търново.", "date": "2018.11.15", "title": "За поредна вечер: Майки на протест срещу Валери Симеонов"}
