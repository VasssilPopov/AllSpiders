{"url": "https://www.dnes.bg/notifikacii/2018/10/21/germaniia-niama-da-iznasia-oryjiia-za-sauditska-arabiia.391179", "text": "Германия няма да изнася оръжия за Саудитска Арабия, докато продължава сегашната несигурност за това какво се е случило с журналиста Джамал Кашоги, каза германската канцлерка Ангела Меркел, цитирана от Ройтерс.\n\n\n\r\nМеркел отново осъди убийството на Кашоги, което Саудитска Арабия призна, че е станало в консулството й в Истанбул.\r\n\"Първо, осъждаме това деяние по най-категоричен начин\", заяви канцлерката.\r\n\"Второ, има спешна нужда да се изясни какво се е случило . . . Що се отнася до износа на оръжия, той не може да се осъществява при сегашните обстоятелства\", каза Меркел.\r\n/БТА/", "date": "2018.10.21", "title": "Германия няма да изнася оръжия за Саудитска Арабия"}
{"url": "https://www.dnes.bg/akoshtete-vqrvaite/2018/10/21/kakvo-triabva-da-zapochnete-da-pravite-oshte-sega-za-sebe-si.391067", "text": "Знаете ли, че можем да управляваме само 10% от това, което ни се случва? Ежедневието на всеки от нас е изпълнено с предизвикателства, които понякога ни карат да забравяме кои сме.\r\nКога бе последният път, в който се фокусирахте върху това, което може да контролирате, а не върху това, което не можете? Кога бе последният път, в който избрахте да напуснете връзки (от всякакъв тип), защото не ви карат да се чувствате добре? Кога бе последният път, в който простихте на себе си или на някой друг?\r\nТова са само част от нещата, които е добре да започнем да правим още днес, за да бъдем по-щастливи. Вижте още 11 съществени стъпки, които е важно да направите... за себе си.\r\n– Това са хората, които обичате, които ви обичат, оценяват и насърчават.\r\n                    \n                    \n                – Забавете темпото, дишайте дълбоко, намерете начин в края на деня да се освободите от напрежението, чрез спорт, срещи с приятели, приятно мероприятие.\r\n. – Вашите проблеми не ви определят, а това как реагирате и се възстановявате от тях.\r\n", "date": "2018.10.21", "title": "Какво трябва да започнете да правите още сега... за себе си?"}
{"url": "https://www.dnes.bg/sofia/2018/10/21/gorubliane-na-protest-horata-iskat-kanalizaciia.391170", "text": "\n\n\r\nОколо 50 души от столичния квартал \"Горубляне\" блокираха бул. \"Цариградско шосе“ в София. Протестиращите настояват да бъде изградена канализация в квартала им. \n\r\nСпоред тях изграждането й ще струва общо 7 милиона лева. От квартала години наред са водили разговори със Столична община, но до този момент резултати няма. \n\r\nПо думите на протестиращите, за да има качествена ВиК инфраструктура, трябва да има отходен колектор, който да свърже отпадните води на квартала, предава Нова телевизия.\n\r\nХората се заканиха, че ако и този път няма реакция от страна на Столична община, заедно с останалите три засегнати квартала, които по същото време излизат на паралелен протест, след един месец ще се съберат и ще блокират централните столични булеварди.\n                    \n                    \n                \r\nЖителите на столичните квартали \"Казичене\", \"Кривина\", \"Бусманци\", \"Горубляне\", \"Панчарево\" и \"Кокаляне\" излязоха на протест заради липсата на канализация и честите спирания на тока. \n\r\nНедоволните жители твърдят, че Столична община ги дискриминира за сметка на панелните жилищни квартали. Според тях всяка година се намират средства в бюджета за облагородяване, а не достигат за канализация в четири селища.", "date": "2018.10.21", "title": "Горубляне на протест: Хората искат канализация!"}
{"url": "https://www.dnes.bg/politika/2018/10/21/zemedelie-kiber-sigurnost-bylgariia-i-oae-s-dogovor-za-partniorstvo.391171", "text": "България и ОАЕ ще подпишат Стратегически договор за партньорство каза пред журналисти министър-председателят Бойко Борисов в столицата на Обединените арабски емирства Абу Даби. Борисов очаква договорът да бъде подготвен и подписан до края на годината.\n\n\n\n\r\nПо-рано днес Борисов, който е на официално посещение в ОАЕ се срещна с престолонаследника на емирство Абу Даби и заместник-върховен главнокомандващ въоръжените сили на Обединените арабски емирства шейх Мохамед бин Зайед Ал Нахаян, както и със заместник министър-председателя и министър на вътрешните работи на ОАЕ шейх Сайф бин Зайед Ал Нахаян.\n\r\nРазбрахме се обаче веднага да работим в сферата на изкуствения интелект, цифровата икономика, дигиталните технологии и кибер защитата, добави Борисов, цитиран от БТА. На срещите днес са били обсъдени възможностите за сътрудничество в земеделието и животновъдството, сигурността и други.\n                    \n                    \n                \r\nДаването на перспектива пред Западните Балкани за членство в ЕС има силен отзвук и в ОАЕ, посочи Борисов. Нашето добросъседство и желание за мирни и проспериращи Балкани, както и етническата ни толерантност, се радват на голям интерес посочи Борисов. \n\r\n\"Престолонаследникът каза, че се интересува, цитирам, от нашата велика държава и това какво е постигнал българският народ\", каза Борисов. Има съвпадение на програмите на двете правителства и затова подготвяме този договор за стратегическо партньорство, посочи Борисов.\n\r\nЗаради прехраната и диверсификацията на тяхната икономика ОАЕ има споразумения с някои от държавите в нашия регион, каза Борисов. Държавите на Балканите заедно обаче може да направят много, особено в областта на животновъдството и на земеделието, подчерта Борисов. \r\nНие сами не можем да доставим толкова агнета, колкото те желаят, но заедно с останалите държави от Балканите можем да работим в тази сфера и така да сме конкурентни на Австралия и на други доставчици, добави премиерът.\n\r\nТемата с прехраната е на дневен ред и в Африка, а ние имаме възможност на Балканите да произведем много, посочи Борисов.\n\r\nНа срещите на премиера в Абу Даби са били обсъдени и сигурността и борбата с тероризма. Направихме добра координация между специалните служби и правозащитните органи, имахме среща и с вътрешния министър на ОАЕ по темата на обмен на информация за пресичане на тероризма, каза Борисов.\n\r\nПрестолонаследникът Мохамед бин Зайед Ал Нахаян е изпратил на среща с Борисов шефа на инвестиционните фондове на ОАЕ шейх Мансур, който е и собственик на Манчестър Сити. От него е дошло предложение в Академията за млади футболисти в Манчестър да бъдат изпратени 10 - 20 - 30 футболисти и треньори, каза премиерът. \n\r\nС финансовия министър Владислав Горанов е обсъдена визита от страна на представители на ОАЕ, които да се запознаят с нашия опит в сферата на образованието и изкуствения интелект да видят нашите университети и БАН и други училища, откъдето наши ученици печелят олимпиади, информира премиерът.\n\r\nУтре отиваме да се срещнем с премиера на Дубай и неговите министри, а после заминаваме а Египет, каза още Борисов.", "date": "2018.10.21", "title": "Земеделие, кибер сигурност... България и ОАЕ с договор за партньорство"}
{"url": "https://www.dnes.bg/obshtestvo/2018/10/21/madjun-rachel-ot-tikva-domashni-pechiva-kulinaren-praznik-v-strelec.391172", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Кулинарен празник в Горнооряховско възражда вече пета година двувековна българска традиция за производство на маджун. \r\nПразникът на захарната метла и маджуна събра в село Стрелец десетки гости, производители и фолклорни състави, разказва Bulgaria ON AIR.\r\nС маджун, рачел от тиква, домашни печива и с богата музикална програма в Стрелец почетоха натуралния продукт, подслаждал живота на земеделския стопанин през вековете.\r\nВ селото отглеждат захарна метла още от 18 век. Във всяка къща в ранна пролет засявали семената, а на есен прибирали растенията, от чиито стебла се прави сладкият маджун.\r\nПо време на празника беше открита и етнографска сбирка с дарени предмети от бита на хората.\r\nМузейните експонати заедно с празника ще съхранят за поколенията позабравените земеделски и кулинарни традиции.", "date": "2018.10.21", "title": "Маджун, рачел от тиква, домашни печива - кулинарен празник в Стрелец"}
{"url": "https://www.dnes.bg/notifikacii/2018/10/21/myj-zagina-pri-eksploziia-na-avtomat-za-bileti-v-germaniia.391173", "text": "Двама души бяха арестувани, след като млад мъж загина при експлозия на автомат за билети на железопътната гара в източния германски град Хале, предаде ДПА, цитирана от БТА.\n\r\nСилата на взрива е била толкова голяма, че предната част на машината е излетяла и е паднала върху срещуположния коловоз.\n\r\nМашинист забелязал 19-годишен мъж да лежи в безсъзнание и окървавен до машината и се обадил на Бърза помощ. Младежът бил откаран в близка болница, но починал там.\n\r\nПолицията е арестувала двама души на възраст 15 и 20 години, за които се предполага, че са се опитали да взривят автомата, за да откраднат парите от него. Властите смятат, че жертвата на взрива е била също замесена в опита за кражба.\n                \n                \r\nПо данни на германската железопътна компания Дойче бан през миналата година е имало около 250 случая на взривяване на автомати за билети с цел кражба на пари от тях.\n\r\nВ град Хале случаите зачестиха през последните седмици. Само през настоящия месец е имало още седем подобни случая - шест пъти бяха взривени автомати за билети и един път бе взривен банкомат.", "date": "2018.10.21", "title": "Мъж загина при експлозия на автомат за билети в Германия"}
{"url": "https://www.dnes.bg/notifikacii/2018/10/21/borisov-v-djamiiata-sheih-zaied-da-jiveem-shtastlivo-zaedno.391174", "text": "\"Да бъдем умни и да живеем щастливо заедно! Всеки със своя Бог!\", написа министър-председателят Бойко Борисов в книгата за гости на най-големия мюсюлмански храм в ОАЕ Голямата джамия \"Шейх Зайед\". \n\n\n\n\r\nТя е осмата по големина в света и носи името на основателя на Обединените арабски емирства шейх Зайед бин Султан Ал Нахаян, съобщават от пресслужбата на министерски съвет.\r\nПремиерът Борисов посети и военния монумент \"Оазис на честта\" и паметника \"Зайед\" - монументална, триизмерна творба, която е открита в началото на тази година по случай 100 години от рождението на шейх Зайед бин Султан Ал Нахаян.\r\nБългарският министър-председател и част от българската делегация бяха съпроводени от държавния министър на изкуствения интелект Омар бин Султан Ал Олама.", "date": "2018.10.21", "title": "Борисов в джамията \"Шейх Зайед\": Да живеем щастливо заедно!"}
{"url": "https://www.dnes.bg/notifikacii/2018/10/21/pri-rutinna-proverka-spipaha-pocherpen-shofior-na-avtobus.391175", "text": "При рутинна проверка хванаха шофьор на автобус с алкохол в кръвта. Той е превозвал 50 деца от Самоков за Сандански, съобщава Нова телевизия.\r\nДрегерът е отчел 0,69 промила алкохол. \r\nНа мъжа е съставен акт, не е задържан. \r\nДруг шофьор е дошъл, за да прибере децата по домовете им.\r\nОт началото на годината са станали повече от 5000 катастрофи, в които са ранени близо 7000 души, а са починали близо 500 човека.", "date": "2018.10.21", "title": "При рутинна проверка: Спипаха почерпен шофьор на автобус"}
{"url": "https://www.dnes.bg/notifikacii/2018/10/21/sauditskiiat-vynshen-ministyr-za-sluchaia-kashogi-ogromna-greshka.391176", "text": "Саудитският външен министър Адел ал Джубейр каза, че убийството на журналиста Джамал Кашоги в консулството на Саудитска Арабия в Истанбул е било \"огромна и сериозна грешка\", и обеща на семейството му, че отговорните ще бъдат наказани, предаде Ройтерс, цитирана от БТА.\n\n\n\n\n\n\n\r\n\"Това е ужасна грешка. Това е ужасна трагедия. Поднасяме им нашите съболезнования. Ние усещаме тяхната болка\", заяви Джубейр в интервю за телевизия \"Фокс нюз\".\n\r\n\"За съжаление, беше допусната огромна и сериозна грешка и аз ви уверявам, че ще бъде потърсена сметка на отговорните за това\", каза той.\n                \n                \r\nПо думите му саудитските власти засега не знаят как точно е бил убит Кашоги и къде се намира тялото му, посочва ТАСС.\n\r\n\"Изяснихме, че той е бил убит в консулството. Що се отнася до подробностите, ние не знаем как. Не знаем къде се намира тялото\", каза Джубейр.\n\r\n\"Възнамеряваме да установим всички факти и да накажем отговорните за убийството\", заяви той.\n\r\nСпоред Джубейр, цитиран от Франс прес, престолонаследникът принц Мохамед бин Салман \"не е бил информиран\" за операцията, която не е била разрешена от властите. Той допълни, че крал Салман е твърдо решен отговорните за смъртта на Кашоги да отговарят за действията си.\n\r\nОтношенията между Вашингтон и Рияд ще \"превъзмогнат\" случая Кашоги, изтъкна в заключение саудитският първи дипломат.", "date": "2018.10.21", "title": "Саудитският външен министър за случая Кашоги - огромна грешка!"}
{"url": "https://www.dnes.bg/notifikacii/2018/10/21/36-godishen-prebi-i-ograbi-82-godishen-diado-v-slavianovo.391177", "text": "Полицаи от Славяново, област Плевен, са задържали 36-годишен мъж, нанесъл побой и ограбил възрастен мъж, съобщиха от МВР. \n\r\nСигналът в полицията бил подаден тази сутрин, около 2.30 часа. \n\r\n82-годишен мъж от Славяново разказал, че малко по-рано в дома му неизвестен му нанесъл побой и му отнел 120 лева. Веднага на мястото била изпратена дежурно-оперативна група, която извършила оглед. \n\r\nУстановено било, че мъжът проникнал в дома на възрастния мъж през незаключена врата, след като му нанесъл побой и му взел пари, избягал в неизвестна посока. \n\r\nПострадалият бил транспортиран в болнично заведение, оставен за лечение, без опасност за живота.\n\r\nПо случая е образувано досъдебно производство, уведомена е прокуратурата.\n                \n                \r\nПо-късно служители на ПУ – Славяново установили и задържали извършителя – 36 годишен мъж от Славяново, с криминални регистрации в полицията и осъждан.\n\r\nС прокурорско постановление мъжът е задържан за 72 часа. Работата по случая продължава.", "date": "2018.10.21", "title": "36-годишен преби и ограби 82-годишен дядо в Славяново"}
{"url": "https://www.dnes.bg/notifikacii/2018/10/21/nova-versiia-za-ubiistvoto-na-kashogi-bil-udushen-a-trupyt-uvit-v-kilim.391178", "text": "Насред скептицизма, който предизвикаха саудитските обяснения за смъртта на журналиста и дисидент Джамал Кашоги, днес се появи нова версия за случилото се в саудитското консулство в Истанбул, където Кашоги влезе на 2 октомври. Версията е предоставена от пожелал да запази анонимност саудитски представител, предаде Ройтерс, цитирана от БТА.\n\n\n\n\n\n\n\n\r\nТой разказа, че екип от 15 саудитски граждани е бил пратен за среща с Кашоги на 2 октомври в саудитското консулство в Истанбул. Този екип е заплашил журналиста, че ще бъде упоен и отвлечен, а после, когато той е оказал съпротива, е бил убит по време на хватка причиняваща задушаване. Член на екипа тогава облякъл дрехите на Кашоги, за да изглежда, че той напуска сградата на консулството, допълни саудитският представител, пожелал да запази анонимност.\n                \n                \r\nСаудитските власти казаха, че Кашоги умрял в юмручен бой в консулството. Преди това близо две седмици те казваха, че той е напуснал сградата и отричаха твърденията, че нещо се е случило с него вътре. \n\r\nМалко след като тази версия бе разпространена вчера, друг саудитски представител каза, че Кашоги е починал в следствие на задушаване. Сега версията за задушаването бе потвърдена от пожелалия да остане анонимен саудитски представител. \n\r\nТой разказа още, че трупът на журналиста бил увит в килим и бил предаден на \"местен сътрудник\", който да се отърве от него. Така представителят опроверга появилите се твърдения, че тялото на Кашоги е било разрязано на части. Той каза, че предварителни резултати от разследването не навеждат на мисълта, че Кашоги е бил измъчван или обезглавен.\n\r\nСаудитският представител представи и документи, за които каза, че са на вътрешното разузнаване на саудитското кралство, в които се говори за инициатива за връщане в страната на дисидентите. Сред тях е имало документ, касаещ Кашоги. Саудитският представител представи и свидетелски разкази на онези, които са били замесени в прикриването на екипа от 15-те саудитски представители, както и първоначални резултати от вътрешно разследване.\n\r\nПредставителят каза, че първоначалната версия на саудитското правителство за съдбата на Кашоги е била базирана на \"фалшиви информации, предоставени от вътрешни източници по онова време\". След като станало ясно, че тези информации са неверни, правителството започнало вътрешно разследване и се въздържало от коментари, разказа представителят и допълни, че разследването продължава.\n\r\nТурски източници пък казаха, че властите имат аудиозапис, който, според тях, документирал убийството на Кашоги в консулството, но не са го публикували.\n\r\nСпоред анонимния представител екипът от 15 души е трябвало да похити Кашоги и да го държи за известен период от време в безопасна къща извън Истанбул. Но после трябвало да го пусне, ако той откажел да се върне в родината си. Нещата обаче се объркали в началото, защото екипът прекрачил заповедите и бързо прибягнал до насилие.\n\r\nСпоред саудитския представител Кашоги бил вкаран в генералното консулство, където служител на име Махер Мутреб започнал да му говори за връщане в Саудитска Арабия. Кашоги отказал да се върне и казал на Мутреб, че човек го чака отвън и ще се свърже с турските власти, ако той не се появи след час. Тогава Мутреб заплашил Кашоги с дрогиране и отвличане и Кашоги повишил глас. Тогава екипът изпаднал в паника и предприел действия, за да заглуши виковете на Кашоги. Стигнало се до хватка през врата и запушване на устата. В резултат на това Кашоги починал. \n\r\n\"Те се опитаха да му попречат да вика, но той умря. Намерението не беше да го убиват\", каза представителят. Запитан дали екипът е задушил Кашоги, представителят каза, че \"ако поставите някой на годините на Джамал в тази позиция, то той вероятно ще умре\".\n\r\nПосле представителят разказа, че екипът увил тялото в килим и то било изкарано с кола и предадено на местен сътрудник, за да се отърве от него. Той бил жител на Истанбул. Сега следователите се опитвали да установят къде е тялото, разказа анонимният представител.\n\r\nМеждувременно на саудитец от екипа на име Мустафа Мадани били дадени часовникът Епъл, очилата и дрехите на Кашоги и той излязъл през задната врата на консулството в опит да изглежда, че журналистът е напуснал сградата. Мадани отишъл в квартал Султанахмет, където се отървал от вещите на Кашоги.\n\r\nПредставителят каза, че екипът после написал фалшив доклад за случилото се, който заблудил властите, и след това бързо напуснал страната. Сега и 15-те членове на екипа били задържани и разследвани, както и трима местни заподозрени, допълни представителят.", "date": "2018.10.21", "title": "Нова версия за убийството на Кашоги. Бил удушен, а трупът - увит в килим "}
{"url": "https://www.dnes.bg/zvezdi/2018/10/21/da-nadniknem-v-doma-na-alesandra-ambrozio.391041", "text": "С помощта на дизайнера Мартин Лорънс Бълард супермоделът Алесандра Амброзио успява да създаде дом в района на Санта Моника, Калифорния, който отразява слънчевото излъчване на родината ѝ – Бразилия.\n\r\nАлесандра за първи път отваря вратите на дома си, специално за списание Architectural Digest. Амброзио е класирана за един от най-печелившите модели в света, вече години на ред, а името ѝ рутинно се появява в най-популярните медии и в списъците за най-сексапилни и красиви жени в света.\n\r\nТя е дефилирала за топдизайнери и се е появявала в реклами на марки титани в модната индустрия. Алесандра има успех и със собственото си бизнес начинание, а именно модния бранд \"Але\". През 2017 г. тя обяви пенсионирането си от ежегодния моден спектакъл на Victoria's Secret, след като цели 17 години беше един от ангелите на марката.\n                    \n                    \n                \r\n\"Аз пътувам постоянно по работа, но когато не съм на път, просто искам да бъда у дома с децата си\", казва Амброзио, описвайки \"любовната си връзка\" със своята къща в района на Лос Анджелис.\n\r\nКъм момента Алесандра живее сама с 10-годишната си дъщеря Аня и 6-годишния си син Ноа, след като преди година се раздели с баща им Джейми Мазур, с когото имаше над 10-годишна връзка.\n\r\nКолкото до къщата на красавицата, тя е построена през 1920 г. и е в типичен англо-испански колониален стил.\r\n\"Аз съм родена в малък град в Бразилия, а Санта Моника има подобно излъчване. Исках да имам дом близо до плажа, някъде, където да ми мирише на океански бриз. Това е моят рай\", обяснява тя.\n\r\nАмброзио казва за дизайнера на къщата си следното: \"Мартин донесе на проекта много цвят, текстура и живот. Исках декор, който да не е твърде сериозен, а по-скоро младежки и свеж.“\n\r\nОбзавеждането в дома на Алесандра е с марокански, индийски, турски и италиански произход. Истинският център на събитията във \"Вила Амброзио\" е задният двор, където плуването, волейболът, барбекюто и музиката, са ежедневни любими дейности за цялото семейство.\n\r\nВижте къщата на красавицата в галерията на ", "date": "2018.10.21", "title": "Да надникнем в дома на... Алесандра Амброзио"}
{"url": "https://www.dnes.bg/notifikacii/2018/10/21/drogiran-otnese-parkirali-koli-v-sofiia.391158", "text": "Дрогиран водач е блъснал последователно пет-шест паркирани коли, излизайки от тунела \"Люлин\" в София, съобщава МВР.\r\nИнцидентът е станал снощи малко след 21.30 часа.\r\nПри инцидента няма пострадали, нанесени са материални щети на колите. \r\nНа 32-годишния водача е направен полеви тест, който е отчел положителна проба за употреба на упойващи и наркотични вещества. Мъжът е задържан с полицейска мярка за 24 часа. \r\nСпоред първоначалната експертиза шофьорът е управлявал автомобила с над 100 км/ч при ограничение 50 км/ч в участъка.\r\nТой има 40 наказателни постановления и 16 фиша от \"Пътна полиция\". Част от провиненията му са за шофиране без книжка, шофиране без колан, липса на Гражданска отговорност и за неправомерно преотстъпване на автомобила.\r\nПо случая е образувано досъдебно производство. Предстои доклад на материалите в прокуратурата.", "date": "2018.10.21", "title": "Дрогиран отнесе паркирали коли в София"}
{"url": "https://www.dnes.bg/notifikacii/2018/10/21/poroi-i-navodneniia-v-malaga-zagina-chovek.391160", "text": "Най-малко един човек е загинал в резултат на проливните дъждове и на причинените от тях наводнения в провинция Малага в Южна Испания, съобщава испанската агенция ЕФЕ, цитирана от ТАСС. \r\nЖертвата е сътрудник на местната пожарна служба.\r\nОще от петък метеорологичната служба на страната обяви повишено ниво на опасност в 13 провинции заради проливните дъждове. В части на страната духа и бурен вятър и има големи вълни. Заради тях е преустановена работата на пристанището в Кастельон де ла Плана.\r\nПредупреждението за опасно време на Иберийския полуостров и на Балеарските острови е в сила до края на днешния ден.", "date": "2018.10.21", "title": "Порои и наводнения в Малага - загина човек"}
{"url": "https://www.dnes.bg/politika/2018/10/21/borisov-v-oae-partniorstvo-v-sigurnostta-i-borbata-s-terora.391161", "text": "Премиерът Борисов разговаря в Абу Даби със заместник министър-председателя и министър на вътрешните работи на ОАЕ шейх Сайф бин Зайед Ал Нахаян, съобщиха от пресслужбата на кабинета.\n\n\n\r\n\"В интерес на България и на Обединените арабски емирства е двете страни да изградят ефективно партньорство в стратегически важни области, сред които сигурността и борбата с тероризма\", е заявил министър-председателят Бойко Борисов по време на разговора.\n\r\nПремиерът Борисов изразил удовлетворение от наличието на взаимна политическа воля за активизиране на двустранното сътрудничество. Той изтъкнал значението на обмена на информация и опит в борбата срещу престъпността и контрабандата. \n                    \n                    \n                \r\nСпоред българския министър-председател би било добре да се развие сътрудничеството между службите на двете страни.\n\r\nМинистър-председателят определил като положително постигнатото взаимно признаване на свидетелства за управление на МПС. Влизането в сила през юли на Меморандума, който урежда този въпрос, е бил дългоочаквано събитие за съгражданите ни в ОАЕ, казал Борисов. \n\r\nС него отпадна необходимостта те повторно да посещават шофьорски курсове и да полагат изпити във федералната монархия, уточнил премиерът.", "date": "2018.10.21", "title": " Борисов в ОАЕ: Партньорство в сигурността и борбата с терора"}
{"url": "https://www.dnes.bg/notifikacii/2018/10/21/vlak-derailira-v-taivan-ima-nai-malko-17-zaginali.391162", "text": "Най-малко 17 души загинаха при дерайлиране на влак в източната част на Тайван, предадоха световните агенции.\r\nТрагедията се разиграла в Суао, в източния окръг Илан. Сериозно ранени са 80 души, предаде ДПА, цитирана от БТА.\r\nПри дерайлирането на влака са се преобърнали пет от общо осемте вагона. \r\nВоди се разследване за причините за катастрофата.", "date": "2018.10.21", "title": "Влак дерайлира в Тайван, има най-малко 17 загинали"}
{"url": "https://www.dnes.bg/cars/2018/10/21/moje-li-hechbekyt-da-e-predpochitan-pred-krosouvyra-eto-10-prichini.391150", "text": "Няма да е пресилено като заявим, че определено днес кросоувърите са на мода сред колите. От това печелят най-вече производителите, тъй като продават този тип автомобили с много добра печалба. Предимствата на тези машини в ежедневния живот не са чак толкова много, като в редица случаи обикновеният хечбек е да предпочитане. Искате доказателства?  ви представя 10 такива причини:\n\r\n\n\r\nНай-сериозният аргумент в случая. При еднакви условия, кросоувърът е много по-скъп от хечбек, построен на същата платформа. Доказателство за това е ценовата листа на всяка компания, която предлага такива автомобили.\n                    \n                    \n                \r\n\n\r\nКросоувърът във всички случаи е по-тежък от хечбек от същия клас, така че логично притежава по-лоши динамични качества. Съответно – хечбекът ускорява по-бързо.\n\r\n\n\r\nТук също основна роля играе много по-малкото теглото на хечбека, който печели срещу по-тежкия кросоувър. Добавете и аеродинамиката и напълно логично, по-лекият и по-залепен за земята хечбек печели и от този показател.\n\r\n\n\r\nКолкото по-нисък е центърът на тежестта, толкова една кола има по-добра управляемост. Освен това, хечбекът се накланя много по-малко в завои, отколкото кросоувъра.\n\r\n\n\r\nТук отново трябва да припомним по-ниския център на тежестта на хечбека. Съответно той е по-устойчив в завоите или при маневриране с по-висока скорост.\n\r\nДори едно обикновено измиване в автомивка при кросоувъра струва повече. И обратното – собственикът на хечбека минава по най-ниската тарифа.\n\r\nТук хечбекът отново печели, тъй като колелата му са по-малки от тези на кросоувъра. Шасито на по-тежкия автомобил усеща по-силно неравностите на пътя.\n\r\n\n\r\nКомплект зимни гуми за хечбек струва много по-малко, отколкото тези на кросоувъра. Причината отново е в размера – колкото по-голям е той, толкова гумата е по-скъпа.\n\r\n\n\r\nТук отново трябва да се обърне внимане на аеродинамиката. Ясно е, че автомобил с нисък силует и по-малка площ на челно съпротивление, какъвто е хечбекът, предлага по-добро изолиране на шума. Това важи особено за движение с по-висока скорост.\n\r\nПо правило, хечбекът и кросоувърът от един клас са на една платформа и не се различават по вътрешен обем. Ако все пак има разлика, тя е минимална. Височината на багажника на хечбека е по-ниска и така товаренето е по-удобно, а превозът – по-лесен.\r\n", "date": "2018.10.21", "title": "Може ли хечбекът да е предпочитан пред кросоувъра? Ето 10 причини"}
{"url": "https://www.dnes.bg/stranata/2018/10/21/vodata-v-lom-poteche-krizata-kym-kraia-si.391154", "text": "В понеделник ще бъде отменено бедственото положение в Лом заради тежката авария, която остави без вода града.\r\nВодата вече е пусната с пълната си мощност, но все още има места без водоподаване, обяви  кметът на Община Лом Пенка Пенкова пред \"Фокус\". Тя уточни, че в момента е задействана втора помпа.\n\r\n\"Водата е пусната на пълната си мощност от Добри дол. В ниската част на града има вода, но във високата все още няма. Мисля, че до края на деня, навсякъде в Лом ще има вода\", обясни Пенкова.\r\nТя уточни, че в момента по предписание на РЗИ и утрешния ден е обявен за неучебен за детските градини и училищата.\r\n\"Предстои дезинфекция, след което ще се вземе проба от всякъде. Подсигурили сме вода за децата от вторник нататък. Идеята е след водната криза и стрес да дадем възможност навсякъде да бъде почистено\", обясни кметът.", "date": "2018.10.21", "title": "Водата в Лом потече! Кризата – към края си!"}
{"url": "https://www.dnes.bg/notifikacii/2018/10/21/energiia-bodrost-10-superhrani-za-esenta.391066", "text": "Есента е сезонът, когато се обира голяма част от реколтата за годината. Именно през тези месеци се радваме на много есенни плодове и зеленчуци, преди да дойде дългата, студена и не толкова богата на разнообразие зима. Радвайте се на последните топли есенни дни и се подкрепете с много витамини и минерали чрез хранителното разнообразие, което есента предлага.\r\nНаучете повече за есенните суперхрани в следващите редове.\r\n\r\nАнтиоксидантите, които се съдържат в ябълките, успяват да понижат LDL холестерола или т. нар. лош холестерол. Ценните витамини, които ябълките имат, ги превръщат в една от най-полезните и задължителни храни.\r\n\r\n                \n                Тиквата стимулира храносмилането, регулира кръвното налягане, бори се с диабета и подобрява имунитета. Истинска здравословна бомба с вълшебна комбинация от витамини A, C, желязо и антиоксиданти.\r\n\r\nПлод, в който се съдържат мнооого антиоксиданти. Пикът на този цитрус ще дойде към края на есента, но вие бъдете готови отсега да го включите в дневното си меню. Сред предимствата на грейпфрута са фибрите, съдържащи се в него.\r\n", "date": "2018.10.21", "title": "Енергия, бодрост... 10 суперхрани за есента"}
{"url": "https://www.dnes.bg/sofia/2018/10/21/tir-se-obyrna-na-okolovrystnoto-na-sofiia-postrada-vodachyt.391156", "text": "ТИР се е преобърнал на Околовръстния път на София преди разклона за Казичене. При инцидентът е пострадал е шофьорът, съобщават от МВР.\r\nСигналът за катастрофата е подаден около 12.00 часа. По първоначални данни, ТИР, движейки се по Околовръстен път, преди разклона за с. Казичене, се е ударил в информационните табели на пътя и се е преобърнал. \r\nНа място веднага са изпратени екипи на полицията, пожарната и Бърза помощ. Пострадал е водачът на камиона, чието състояние e тежко. Той е настанен в УМБАЛ \"Света Анна\" .\r\nПо предварителна информация той е чуждестранен гражданин.\r\nВременно е ограничено движението на моторни превозни средства в района.", "date": "2018.10.21", "title": "Тир се обърна на Околовръстното на София, пострада водачът"}
{"url": "https://www.dnes.bg/politika/2018/10/21/borisov-vidia-neizpolzvan-potencial-za-vryzkite-s-oae.391157", "text": "Възможностите за активизиране на двустранното сътрудничество беше водещата тема в срещата на министър-председателя Бойко Борисов с престолонаследника на емирство Абу Даби и заместник-върховен главнокомандващ въоръжените сили на Обединените арабски емирства шейх Мохамед бин Зайед Ал-Нахаян.\n\r\nПо време на срещата премиерът определи като позитивни реалните стъпки, които вече се правят в тази посока – както с откриването на посолства на България и на ОАЕ съответно в Абу Даби и в София в началото на годината, така и с настоящото му посещение във федералната монархия, което е първа визита на това равнище в историята на двустранните отношения. \nСпоред българския министър-председател, след като вече са налице постоянни дипломатически представителства в двете столици, е важно политическият диалог да се доразвие, за да се създадат предпоставки за по-нататъшно ползотворно сътрудничество, съобщават от правителствената информационна пресслужба.\n                    \n                    \n                \r\nБорисов специално акцентира върху развитието на търговско-икономическите връзки и инвестициите, където по думите му има сериозен неизползван потенциал. Българският министър-председател изтъкна, че добри възможности могат да се търсят чрез по-интензивна работа на междуправителствената смесена комисия за икономическо сътрудничество. \n\r\nПремиерът отбеляза благоприятния бизнес климат в страната ни, за който правителството работи целенасочено и посочи като многообещаваща сфера за развитие на успешно сътрудничество високите технологии и иновациите. Министър-председателят подчерта, че страната ни разполага и с редица други преимущества. Наред с това през последните години ОАЕ проявява инвестиционен интерес към Западните Балкани в сфери, в които България също разполага с възможности. \n\r\nОт все сърце бих желал връзките между нашите две страни да се развиват и укрепват, заяви от своя страна шейх Мохамед бин Зайед Ал-Нахаян. Той отбеляза също стратегическите интереси в сферата на икономиката, земеделието, строителството, технологиите и военната промишленост. Той обърна специално внимание и на транспортните коридори, които премиерът Борисов договаря с други страни от Балканите. \n\r\nСпоред премиера Борисов България и ОАЕ следва да използват всички предимства на своето стратегическото разположение в своите региони и да играят една за друга ролята на „врата“ за своя инвестиционен и експортен интерес съответно към Европа и към Залива. Министър-председателят потвърди и интереса на България да изгради ефективно партньорство с ОАЕ във важна област каквато е сигурността.\n\r\nПрестолонаследникът на Абу Даби изрази желание да посети България. От своя страна българският министър-председател благодари за гостоприемството на своя домакин. \"За мен беше чест да чуя българския химн и тук и да Ви поздравя от името на българския народ\", добави премиерът Бойко Борисов.", "date": "2018.10.21", "title": "Борисов видя неизползван потенциал за връзките с ОАЕ"}
{"url": "https://www.dnes.bg/balkani/2018/10/21/kosovo-shte-ima-svoia-armiia-sigurnost-ili-zaplaha-shte-znachi-tia.391153", "text": "Десет години след обявяването на незасимостта си Косово предприема първи стъпки за създаване на собствена армия. Решението на парламента обаче е спорно и то не само от гледна точка на Сърбия, пише в свой анализ .\r\nС голямо мнозинство парламентът в Косово гласува три закона за преобразуването на Косовските сили за сигурност (KSF) в редовна армия. Досега Косовските сили за сигурност участваха само в гражданската защита при природни бедствия. Десетте депутати от сръбското малцинство напуснаха дебата още преди гласуването в знак на протест.\r\nСръбските депутати, както и сръбското правителство, оценяват създаването на косовска армия като неприемливо. Сръбският министър на отбраната Александър Вулин заяви, че това е \"скандал\", и \"заплаха\" за Сърбия, сърбите и за мира в целия регион.\n                    \n                    \n                \r\nДосега Косово не разполагаше със собствена армия, а само със Силите за сигурност. Тази бригада за сигурност наброява 2000 души. 200 от тях са членове на малцинствата в Косово.\r\nКосовските сили за сигурност са въоръжени само с леко стрелково оръжие. За създаването на собствена редовна армия всъщност трябва да бъде направена поправка в конституцията, която да бъде гласувана от най-малко две трети от депутатите от малцинствата. Сръбските депутати обаче постоянно заявяват, че няма да гласуват за създаването на косовска армия.\r\nКосовското правителство обаче намери изход от това положение и предложи преобразуването на Силите за сигурност в редовна армия, за да избегне блокадата в парламента. Всички албански правителствени партии и опозицията гласуваха трите предложени закона (за създаване на министерство на отбраната, за трансформация на Силите за сигурност в редовна армия и за мандат за тази армия). Много депутати и от други малцинства също гласуваха \"за\".\n\r\nТова решение предизвика истинска еуфория сред косовските албанци, за разлика от Белград и сърбите в Косово. Президентът Хашим Тачи, председателят на парламента Кадри Весели и премиерът Рамуш Харадинай окачествиха решението на парламента като огромна крачка към окончателното оформяне на държавата Косово и като гаранция за сигурността на най-младата държава в Европа.\r\nПредседателят на парламента Кадри Весели заяви в интервю за ДВ, че в новата армия ще влязат и членове на другите малцинства. След срещата си с преседателя на Бундестага Волфганг Шойбле в Берлин той заяви, че западните партньори също подкрепят създаването на косовска армия. \"Ние сме независима и суверена държава. Ще създадем нашата армия в сътрудничество с НАТО, Бундесвера и американската, английската, френската и италианската армии\", заяви той. Премиерът Рамуш Харадинай също подчертава, че правителството в Косово поддържа редовни контакти с НАТО, Германия и Великобритания относно създаването на косовска армия.\n\r\n\n\r\nДопреди две седмици представителите на НАТО се застъпваха за промяна в конституцията за създаването на косовска армия. След последното посещение на Тачи и Харадинай в САЩ и след срещата с американския министър на отбраната Джеймс Матис, двамата заявиха, че са получили одобрението на американското правителство. Вследствие на това и тонът в главната квартира на НАТО в Брюксел се промени.\r\n\"Косовските власти взимат решенията за промени в мандата и структурите на Косовските сили за сигурност. НАТО подкрепя сегашния мандат на Силите за сигурност, а на по-късен етап съветът на НАТО ще разгледа натовския ангажимент в Косово\", заяви представител на Алианса.\n\r\nОт края на Косовската война през 1999 година водената от НАТО мисия КейФОР е отговорна за сигурността в Косово. В началото в Косово бяха разположени над 50 000 войници. Сега мисията обхваща малко повече от 4000 натовски войници. Сред тях има и германски войници, въпреки че в началото на октомври Бундесверът напусна военната си база в Призрен.\r\nРавносметката от досегашното участие на Бундесвера в мисията КейФОР е следната: в нея са участвали общо близо 130 000 войници. 27 германски войници са били убити. А общите военни разходи се изчисляват на около 3, 5 милиарда евро.\n\r\nНа 17 февруари 2008 година Косово обяви своята независимост от Сърбия. Над 115 държави по света междувременно са признали независимата държава. Сърбия обаче все още смята Косово за своя провинция.\r\n", "date": "2018.10.21", "title": "Косово ще има своя армия: Сигурност или заплаха ще значи тя?"}
{"url": "https://www.dnes.bg/obshtestvo/2018/10/21/sedmicata-zapochva-s-dyjd-ochakva-li-ni-sniag-v-kraia-i.391155", "text": "С дъжд и хладно време ще започне новата работна седмица, сочи прогнозата за времето на НИМХ-БАН.\n\r\nПрез нощта и утре ще бъде предимно облачно и на места главно в Западна и Централна България ще има валежи от дъжд. Ще духа слаб, в Източна България - умерен североизточен вятър и с него температурите още малко ще се понижат. \n\r\nПреобладаващите минимални температури ще бъдат между 8 и 13 градуса, а максималните ще са между 14 и 19 градуса.\n\r\nНад Черноморието ще бъде предимно облачно, но само на отделни места слабо ще превали. Ще духа слаб до умерен североизточен вятър. Максималните температури ще са между 17 и 19 градуса, малко по-ниски от температурата на морската вода. Вълнението на морето ще е 2-3 бала.\n                    \n                    \n                \r\nВ планините ще бъде предимно облачно и на много места в масивите от Западна и Централна България ще има валежи от дъжд. Над около 2000 метра валежите ще са от сняг. Ще духа умерен, по високите и открити части - до силен вятър от изток-североизток. \n\r\nМаксималната температура на височина 1200 метра ще е около 10 градуса, на 2000 метра - около 3 градуса.\n\r\nВъв вторник облачността ще бъде променлива, над много райони по-често до слънчево. Североизточният вятър ще отслабне. Минималните температури ще са между 4 и 9 градуса, максимални - между 15 и 20 градуса. \n\r\nВ сряда обаче значително ще се усили северозападният вятър и с него през втората половина от деня ще започне да нахлува студен въздух. Облачността над страната ще е променлива, често значителна. На места по преминаващия студен атмосферен фронт ще има превалявания от дъжд, в планините - от сняг. \n\r\nСъс застудяването в Предбалкана и по високите полета на Западна България привечер и през нощта срещу четвъртък е възможно да прехвърчи сняг. Минималните температури ще са между 2 и 7 градуса, покрай река Дунав и по Черноморието, където ще духа умерен запад-северозападен вятър - до около 10 градуса, максималните - между 14 и 19 градуса.", "date": "2018.10.21", "title": "Седмицата започва с дъжд, очаква ли ни сняг в края й?"}
{"url": "https://www.dnes.bg/sofia/2018/10/21/shofioryt-na-preobyrnaliia-se-tir-stabiliziran.391163", "text": "Шофьорът на тира, пострадал при катастрофа на Околовръстното шосе на София, е стабилизиран и без пряка опасност за живота, съобщиха от УМБАЛ \"Св. Анна\".\n\r\nТой е хоспитализиран в реанимацията на болницата.\r\nСлед обстоен преглед не се потвърдиха първоначалните съмнения за фрактура на черепа.\r\nПрипомняме, че тирът се преобърна на Околовръстния път на София преди разклона за Казичене днес около 12 часа на обяд. Камионът се е ударил в информационните табели на пътя.\r\nДвижението в района на катастрофата вече е възстановено, съобщиха от АПИ.", "date": "2018.10.21", "title": "Шофьорът на преобърналия се ТИР - стабилизиран"}
{"url": "https://www.dnes.bg/notifikacii/2018/10/21/ucheni-unishtojiha-virusa-hiv-sys-stvolovi-kletki.391164", "text": "Учени от Института за изследвания срещу СПИН в Бадалона, Испания, заявиха, че за пръв път, откакто се прилага антиретровирусна терапия, успели да отстранят напълно ХИВ от кръвта и тъканите на пациенти, съобщи Лайф.\n\r\nРедовният анализ на кръвта у шестима пациенти, на които били присадени стволови клетки, показал, че ХИВ не е открит в кръвта и тъканите им. У един от пациентите не били открити дори антитела.\n\r\nНовият метод на трансплантация на стволови клетки е базиран върху единствения случай, свързан с пълно оздравяване на заразен с ХИВ пациент. Въз основа на сложна терапия, приложена на берлинчанина Тимъти, у когото бе открита рядка мутация на протеина CCR5 Delta 32, испанските медици разработили уникален механизъм за \"пречистване\" на заразените с вируса клетки.\n                \n                \r\nУчените отбелязват, че цялостната трансплантация на стволови клетки отнема 18 месеца, а за приготвяне на противовирусните съставки се използват кръв от пъпната връв и течност от костния мозък. \n\r\nПрез следващите месеци медиците ще следят здравословното състояние на първия подложен на подобна операция пациент. \n\r\nАко резултатите от експеримента се потвърдят, това ще е голям пробив в борбата с ХИВ.", "date": "2018.10.21", "title": "Учени унищожиха вируса ХИВ със стволови клетки"}
{"url": "https://www.dnes.bg/bulgaria/2018/10/21/injeneri-uchiteli-glad-za-polovin-milion-rabotnici-idnite-5-g.391165", "text": "\"Икономиката расте с умерено добри темпове, в същото време сме едва на 12 място по ръст на брутния вътрешен продукт за първото полугодие, а икономиките на почти всички страни от Централна и Източна Европа растат по-бързо от нашата.\" Това каза в предаването \"Неделя 150\" по БНР Васил Велев, председател на Асоциацията на индустриалния капитал.\n\r\nАко искаме да настигнем икономиките от Централна и Източна Европа, трябва да имаме догонващ растеж, а в момента имаме изоставащ растеж, подчерта той.\n\r\nБизнесът откроява като главен задържащ фактор липсата на човешки ресурси. \n\r\n\"В средносрочен план ние смятаме, че ако се развиваме с тези темпове, ще са ни нужни 500 хиляди работници и специалисти в следващите пет години, предвид демографските тенденции, миграцията и ръста на икономиката\", уточни Велев. \n                    \n                    \n                \r\nСред дефицитните кадри той посочи сериозната липса на инженерно-технически кадри, медицински сестри, учители, шофьори, на работещи в туризма и селското стопанство.\n\r\n\"Чуждестранните инвестиции в дялов капитал не растат, а намаляват, тоест, повече напускат страната, отколкото идват. Местните инвестиции също намаляват. Очевидно възможностите за растеж са много по-големи от реализираните в момента\", заяви Васил Велев. \n\r\nСпоред него у нас \"много повече се говори за това как трябва справедливо да се разпредели произведеното, и почти не се говори за това, че може да се произвежда много повече и как да се направи така че да се създава много повече\". Това за Велев е по-скоро стратегически разговор, отколкото конкретно свързан с бюджета за следващата година.\n\r\nПрезидентът на КТ \"Подкрепа\" Димитър Манолов обърна внимание върху факта, че съотношението между минималния и максималния осигурителен доход, каквото е било замислено в началото и е било прокламирано, е 1:10.\n\r\n\"Днес трябваше максималният осигурителен доход да бъде 5600 лева, а сега големият въпрос е, че от 2600 щял да стане 3000. Тоест, той продължава драматично да изостава от нивото, на което трябва да се намира\", каза той.\n\r\n\"Не разбирам каква е тази фиксация върху размера на максималните пенсии\", отбеляза още Манолов, според когото \"от друга страна съществува странното усещане, че ако се увеличат максималните пенсии, то пенсиите ще се увеличат, което е точно обратното\". Синдикалистът поясни, че тъй като средствата за пенсии са крайна маса, когато се увеличат едни, няма да могат да се увеличат други.\n\r\nОтносно нарушения диалог на правителството с работодателите Васил Велев посочи, че той може би се дължи \"на ширещия се популизъм и на състезанието кой да бъде повече обичан, кой да бъде по-голям омбудсман в България\". В това състезание, според Велев, участват \"както управляващите, така и опозицията, така и омбудсманът, така и синдикатите\".", "date": "2018.10.21", "title": "Инженери, учители... Глад за половин милион работници идните 5 г."}
{"url": "https://www.dnes.bg/obshtestvo/2018/10/21/ribari-na-protest-sreshtu-stroeja-na-germankata-iskat-dostyp-do-moreto.391166", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРибари от Созопол излязоха на протест. Те се събраха тази сутрин на полуостров Германката край града. \n\n\r\nНедоволни са, че ще бъде застроено едно от последните девствени места по българското Черноморие, а достъпът им до морето става невъзможен заради поставена ограда, предава .\n\r\nРибарите настояват общината и областна управа да се намесят и да накарат инвеститора да осигури достъп до мястото, където ловят риба.\n\r\nСпоред действащия план за управление на местността обаче в зоната може да се строи при определени параметри. Оказва се, че това е поредният законен строеж.\n                    \n                    \n                \r\nЗемята е продадена преди 20 години, а през 2002 година е променен статутът ѝ от земеделска.\n\r\nОт фирмата, собственик на обекта, обещаха, че след като приключат археологическите проучвания на терена, ще осигурят достъп на рибарите до скалите.\r\n ", "date": "2018.10.21", "title": "Рибари на протест срещу строежа на Германката. Искат достъп до морето!"}
{"url": "https://www.dnes.bg/notifikacii/2018/10/21/izteglianeto-na-sasht-ot-iadrenoto-sporazumenie-opasna-stypka.391167", "text": "Изтеглянето на Вашингтон от договора между САЩ и СССР за елиминиране на техните ракети със среден и малък обсег, подписан по време на студената война, е \"опасна стъпка\", заяви днес руският заместник-министър на външните работи Сергей Рябков, цитиран от Франс прес и Асошиейтед прес.\n\r\nПо думите му договорът е от голямо \"значение за международната сигурност и ядрената безопасност, за поддържането на стратегическата стабилност\". Той изтъкна, че Москва не само не нарушава, а най-строго съблюдава Договора за ядрените сили със среден обсег.\n\r\nРусия осъжда опитите на САЩ да използва шантаж, за да получи отстъпки от Русия, още повече по въпроси, отнасящи се до международната сигурност и безопасността в сферата на ядреното въоръжаване, изтъкна руският дипломат.\n                \n                \r\nАко Съединените щати продължават да действат \"непохватно и грубо\" и да се оттеглят едностранно от международни договори, \"тогава няма да имаме друг избор освен да вземем ответни мерки, включително по отношение на военната технология\", отбеляза Рябков, цитиран от РИА Новости. \"Ние обаче не искаме да се стига дотам\", посочва той в заключение.\n\r\nРъководителят на комитета по международни въпроси в руския Съвет на федерацията (горната камара на парламента) Константин Косачов предупреди във Фейсбук, че американското изтегляне от договора \"заплашва човечеството с пълен хаос в сферата на ядрените оръжия\".\n\r\nСнощи президентът на САЩ Доналд Тръмп заяви, че ще изтегли своята страна от сключения с Русия Договор за ликвидиране на ракетите със среден обсег на действие, защото руската страна е нарушила споразумението, но не съобщи подробности.\n\r\nСключеният през 1987 г. договор укрепва сигурността на САЩ и техните съюзници в Европа и Далечния изток. С него се забранява на Вашингтон и Москва да притежават, произвеждат или изпробват изстрелвани от земята крилати ракети с обсег от 500 до 5500 километра, припомня АП.\n\r\nДнес в Москва се очаква да пристигне съветникът на Тръмп по въпросите на националната сигурност Джон Болтън.\n\r\nРябков посочи, че Русия се надява да получи от него разяснения за плановете на Вашингтон по отношение на ядреното споразумение.\n\r\nГермания определи като \"катастрофално\" решението на Тръмп да изтегли едностранно страната си от договора, подписан преди над 30 години, съобщи ДПА. Държавният секретар в министерството на външните работи Нилс Анен посочи в Туитър, че страната му ще продължи да работи за ядреното разоръжаване, допълвайки, че Русия също иска да продължи да изпълнява задълженията си.\n\r\nСпоред НАТО Русия носи отговорност за решението на Тръмп да извади страната си от Договора между САЩ и СССР за елиминиране на техните ракети със среден и малък обсег, заяви пресслужбата на алианса, цитирана от ТАСС.\n\r\n\"Съюзниците от НАТО нееднократно са изразявали безпокойство от недостатъчното съблюдаване от страна на Русия на нейните международни ангажименти по този договор, подписан от САЩ и СССР през 1987 година. На срещата на върха на НАТО през юли (в Брюксел) съюзниците заявиха, че САЩ изпълняват условията на договора, докато действията на Русия по тяхното изпълнение от много години предизвикват цял спектър от съмнения\", се казва в съобщението на пресслужбата на Северноатлантическия алианс до ТАСС.", "date": "2018.10.21", "title": "Изтеглянето на САЩ от ядреното споразумение - опасна стъпка"}
{"url": "https://www.dnes.bg/sofia/2018/10/21/vijte-kyde-niama-da-ima-voda-na-22-oktomvri-v-sofiia.391168", "text": "На 22 октомври 2018 г. (понеделник), във връзка с реконструкция на уличен водопровод на ул. \"Полк. Владимир Сарафимов\" жк. \"Младост\" III , се налага спиране на водоподаването от 10:00 до 22:00 часа на клиентите на \"Софийска вода”, живеещи в района на: Ул. \"Филип Аврамов\", ул. \"Полк. Владимир Сарафимов\", ул. \"Свето Преображение\", ул. \"Жечо Гюмюшев\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на адрес: на паркинга пред бл. 364.\n\r\nНа 22 октомври 2018 г. (понеделник), във връзка с подмяна на сградно водопроводно отклонение на ул. 3 кв. \"Враждебна\" , се налага спиране на водоподаването от 09:30 до 18:00 часа на клиентите на \"Софийска вода”, живеещи в района на: ул. 4, ул. 5, ул. 61, ул. 25, ул. 1.\n                    \n                    \n                \r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на адрес: ул. 3 ъгъла с ул. 61.\n\r\nНа 22 октомври 2018 г. (понеделник), във връзка с изграждане на сградно водопроводно отклонение на ул. \"Червена стена\" кв. \"Лозенец\" , се налага спиране на водоподаването от 10:00 до 18:00 часа на клиентите на \"Софийска вода”, живеещи в района на: по ул. \"Червена стена\" от ул. \"Петър Станчев\" до ул. \"Джеймс Баучър\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на адрес: ул. \"Червена стена\" служебния вход на хотел \"Маринела\".\n\r\nНа 22 октомври 2018 г. (понеделник), във връзка с пресвързване на уличен водопровод на ул. \"Екзарх Стефан\" жк. \"Надеждат\" II , се налага спиране на водоподаването от 10:00 до 13:00 часа на клиентите на \"Софийска вода”, живеещи в района на: по ул. \"Екзарх Стефан\" от ул. \"Проф. Петър Ников\" до ул. \"Илинденско въстание\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на адрес: ул. \"Проф. Петър Ников\" ъгъла с ул. \"Екзарх Стефан\".\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.\n\r\n\"Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.10.21", "title": "Вижте къде няма да има вода на 22 октомври в София"}
{"url": "https://www.dnes.bg/notifikacii/2018/10/21/trymp-iska-poveche-informaciia-za-smyrtta-na-djamal-kashogi.391169", "text": "Президентът на САЩ Доналд Тръмп каза, че се нуждае от повече информация за убийството на саудитския журналист Джамал Кашоги и ще работи с Конгреса по въпроса за американски отговор, предаде Асошиейтед прес, цитирана от БТА.\n\n\n\n\n\n\r\nКъсно вечерта на предизборна проява в щата Невада Тръмп каза, че в скоро време ще разговаря със саудитския престолонаследник принц Мохамед бин Салман.\n\r\nСаудитските власти съобщиха, че Джамал Кашоги е умрял в консулството на Саудитска Арабия в Истанбул при юмручен бой с служители там. Това обяснение обаче породи твърдения, че тази версия е опит за предпазване на влиятелния саудитски престолонаследник.\n                \n                \r\nТръмп първоначално каза, че вярва на саудитското твърдение, но вчера вечерта той каза, че продължава да не знае къде е тялото на Кашоги. \r\nПрезидентът заяви: \"Бих искал да разбера къде е тялото и какво се е случило\". Той допълни, че напредъкът по този въпрос е много бавен.\n\r\nСпоред Лондон саудитските обяснения за смъртта на Кашоги не са правдоподобни, предаде Франс прес, като се позовава на интервю за Би Би Си на британския министър за Брекзит Доминик Рааб.\n\r\n\"Ние подкрепяме разследването на турските власти, за да видим какви са фактите, защото съществува сериозно съмнение относно обяснението, което беше дадено\", подчерта Рааб.\n\r\n\"Британското правителство иска да бъдат посочени отговорни за тази смърт\", заяви министърът.\n\r\nГермания заяви готовност да замрази износа си на оръжия за Саудитска Арабия в резултат на обясненията за смъртта на Кашоги, определени от Берлин като недостатъчни, предаде Франс прес.\n\r\nВ интервю за германската телевизия А Ар Де германският външен министър Хайко Маас каза, че много въпроси остават без отговор след убийството в началото на октомври на журналиста и \"докато тези въпроси останат без отговор, не мога да си представя, че има положителна база в германското правителство, за одобряване на износа на оръжия за Саудитска Арабия\".\n\r\nГермания издаде на 30 септември лицензии за оръжеен износ за Саудитска Арабия в размер на 416,4 милиона евро за 2018 г. Преди нея по този показател е само Алжир със сумата от 741,3 милиона евро.\n\r\nФранция каза днес, че иска да бъде разкрита пълната истина за убийството на саудитския дисидент и журналист Кашоги, предаде Ройтерс, като се позова на изказване на френския финансов министър Брюно Льо Мер.\n\r\nВ интервю за телевизия Франс 3 Льо Мер определи като прогрес това, че саудитските власти са признали фактите и са поели известна отговорност. \"Но трябва да бъде хвърлена пълна светлина\". \n\r\nНа въпрос как ще се развият двустранните отношения от този момент нататък, Льо Мер каза, че това \"ще зависи от начина, по който истината бъде извадена на яве, разследването бъде проведено и резултатите бъдат установени\".", "date": "2018.10.21", "title": "Тръмп иска повече информация за смъртта на Джамал Кашоги"}
{"url": "https://www.dnes.bg/politika/2018/10/21/gerdjikov-se-terzae-kak-moje-caria-da-niama-nikakva-sobstvenost.391148", "text": "Нормално е бившият премиер Симеон Сакскобургготски да спечели делото в Страсбург срещу страната по казуса с царските имоти, обяви бившият председател на парламента и бивш служебен премиер Огнян Герджиков в \"Тази неделя\" по bTV.\n\n\n\n\r\nЮристът бе категоричен, че това би било шамар за българската държава, която в последните години губи много дела в съда в Страсбург.\n\r\n\"Как е възможно нашият цар Симеон, неговата фамилия, след като толкова години са господствали в нашия политически живот, да нямат никаква собственост\", попита Герджиков.\n\r\n\"Когато НДСВ дойде на власт, юристите казахме на Царя, че е вероятно да има проблеми, свързани с имотите и затова трябва да се приеме закон. Той каза:  \"Аз докато съм в управлението, дума да не става\", което, разбира се, му прави чест\", изтъкна бившият председател на Народното събрание.\n                    \n                    \n                \r\nПо думите на Герджиков, след като НДСВ е напуснало властта, следващото Народно събрание вместо да направи това – да издаде реституционния закон за царските имоти, взе решение за мораториум върху тези имоти. \n\r\n\"Един такъв мораториум е абсолютно ограничаване на всякакви правомощия, нищо не може да правят с тези имоти. Това е много сериозно засягане на собствеността – нещо, което е много лош знак навън\", отбеляза бившият служебен премиер.\n\r\nТой заяви още, че няма предложение от президента Румен Радев да бъде неговата номинация за конституционен съдия. На въпрос дали би приел, ако такова се появи, Герджиков отговори: \"Нека първо се появи, и второ, вероятно няма да приема. Чувствам се много активен, занимавам се с много дейности, с някои от които няма да мога да се занимавам, ако евентуално бих станал конституционен съдия\".", "date": "2018.10.21", "title": "Герджиков се терзае: Как може Царя да няма никаква собственост?"}
{"url": "https://www.dnes.bg/notifikacii/2018/10/21/maduro-obvini-kapitalizma-za-krizata-s-migraciiata.391142", "text": "Венецуелският президент Николас Мадуро обвини капиталистическата система за миграционната криза в Централна Америка, предаде ТАСС, цитирайки изявление, публикувано на сайта на министерството на информацията.\n\r\n\"Кой носи отговорност за това? Капитализмът, неоколониалната зависимост, които доминират в централноамериканските страни! Зависимостта на централноамериканските лидери от империята на грингосите!\", заяви Мадуро. Според него капитализмът на САЩ е хвърлил Централна Америка в бедност, изостаналост и епоха на деспотизма.\n\r\n\"От Венецуела призоваваме правителството на САЩ да уважава човечеството, законността и да открие границата. Вместо да харчите милиони долари за ракети и бомби, вложете ги в подкрепа на централноамериканските народи\", призова Мадуро.\n                \n                \r\nОколо 2000 мигранти от Хондурас, част от централноамериканските мигранти, насочващи се към САЩ, се връщат в родната си страна с подкрепата на властите, заяви гватемалският президент Джими Моралес, цитиран от ДПА. Други 500 се връщат с автобуси, добави той пред медиите след среща с хондураския си колега Хуан Орландо Ернандес вчера.\n\r\nХиляди мигранти от Централна Америка, бягащо от насилието и бедността, се струпаха на границата между Гватемала и Мексико. Президентът на САЩ Доналд Тръмп обеща, че няма да им позволи да влязат в страната и заплаши да спре помощите за Хондурас, Гватемала и Салвадор, ако не успеят да спрат мигрантите, насочващи се към САЩ.\n\r\nСпоред Моралес в Гватемала има около 5000-5400 мигранти, от които 2000 са се върнали. 640 са поискали убежище в Мексико, отбелязва БТА.\r\n ", "date": "2018.10.21", "title": "Мадуро обвини капитализма за кризата с миграцията"}
{"url": "https://www.dnes.bg/eu/2018/10/21/avtoritetyt-na-merkel-otslabva-idva-li-problem-za-evropa.391138", "text": "Ангела Меркел навлиза в един мрачен период след 13 години като германски канцлер. Никой не може да си представи тя да се кандидатира през 2021 г. Нейният авторитет отслабва бързо. Малко по-бързо и това ще бъде краят за германското несигурно коалиционно правителство, предизвиквайки разместване на пластовете в Европейския съюз, който свикна с нея като с константа в един регион, разтрисан от икономически и политически катаклизми.\n\r\nНяма по-добра илюстрация за нейната смаляваща се власт от победата от миналата седмица срещу Фолкер Каудер – един от нейните верни съюзници и лидер на християндемократите в парламента. Каудер е направил повече от всеки друг, за да гарантира, че партията приема политиките на канцлера, включително и такива, присвоени от ляво като понижаване на възрастта за пенсиониране например, посочва Financial Times в свой материал.\n                    \n                    \n                \r\nПобедата на депутата Ралф Бринкхаус сама по себе си няма да предизвика големи промени. Той побърза да увери канцлера, че няма да имат различия по отношение на политиката, дори Бринкхаус да дава повече гласност на депутати, на които им е омръзнало да бъдат приемани за даденост. Той заяви, че ще подкрепи Меркел за още един мандат като лидер на Християндемократическия съюз (ХДС). Неговото избиране не беше планиран преврат.\n\r\nВъпреки това беше германско политическо земетресение. То изригна от насъбралото се чувство на неудовлетвореност на християндемократите заради лошите изборни резултати, компромисите с лявоцентристките коалиционни партньори и – преди всичко, важното решение на Меркел да приеме в страната 1 млн. мигранти през 2015-2016 г.\n\r\nТова последва и поредица от сблъсъци между християндемократите и техните консервативни партньори от баварския Християнсоциален съюз (ХСС). Единият от тях беше заради имиграцията, друг заради противоречивите коментари на началника на германскоот разузнаване за крайнодесните протести в източния град Кемниц. Всичко това заедно отслаби канцлера и дестабилизира коалицията. Сред консерваторите нарастват гласовете за подновяване на политиките и политиците.\n\r\nМеркел не изглежда да е застрашена от непосредствена заплаха от бунт и все още има какво да празнува – стабилна икономика, преливащи публични средства и бързо свиващ се държавен дълг. Само че предстоящите месеци са изпълнени с капани. ХСС се готви за най-лошите си резултати на регионални избори в провинция Бавария на 14 октомври, които само може да ги направи по-непокорни като коалиционни партньори.\n\r\nСамо две седмици по-късно ХДС пък може да понесе друг удар в провинция Хесен. Крайната десница пък може да се опита да се възползва от негодуванието срещу миграционната политика на Меркел по време на европейските избори следващата година.\n\r\nНамаляващия авторитет на канцлера ще направи по-трудно за нея осъществяването на един систематичен преход към нов лидер. Изглежда тя има някого предвид, избирайки Анегрет Крамп-Каренбауер – бивш премиер на Саарланд, наричана също \"мини Меркел\" от германските медии, за партиен секретар по-рано тази година. В ХДС трябва да има открита надпревара, но партията ще иска да избегне раняваща битка между умерените приближени на Меркел и консервативните хардлайнери.\n\r\nОстаналата Европа може и да не разбира защо Германия е погълната от дребни вътрешнополитически спорове във време на ненадминато влияние и просперитет. Но дългото сбогуване на Меркел има значение за един Европейски съюз, който е все по-разединен между либералните и националистическите политически сили. Нейната гаснеща власт ще остави една празнина, особено след като позициите на френския президент Еманюел Макрон у дома са разклатени, въпреки че и други ще се опитат да се възползват от възможността да променят начина, по който работи ЕС.\n\r\nНа този етап канцлерът не може да направи много, за да трансформира своето наследство. Разпадането на Германия в шестпартийна политическа система означава, че коалициите може никога да не бъдат толкова стабилни, колкото в миналото. \r\nНо Меркел може да се опита да влее малко ред и целенасоченост в своето правителство. В противен случай вътрешните борби само ще стават по-тежки, а политическите трусове ще се отразят зле на Германия и на Европа.\r\n", "date": "2018.10.21", "title": "Авторитетът на Меркел отслабва, идва ли проблем за Европа?"}
{"url": "https://www.dnes.bg/stranata/2018/10/21/belmeken-dopingoviiat-rai-na-atletite-ot-niakogashno-gdr.391136", "text": "Спортисти от ГДР от най-високо ниво са взимали допинг на високопланинската ни база в Белмекен. Признанието идва от не кого да е, а от олимпийският шампион по десетобой от Сеул Кристиан Шенк в автобиографичната му книга, съобщава \"\".\n\r\n\"Тогава нищо не съзнавахме. Смятахме, че са витамини и минерали. Едва по-късно разбрах, че това е допинг. Даваха ни го с храната на Белмекен. С шепи. Наричахме ги бонбончета\", обяснява атлетът, донесъл един от общо 37-те златни медала на ГДР от игрите през 1988 година. Тогава Източна Германия отстъпва единствено на СССР по медали от игрите.\n\r\nМОК прие признанието на Шенк, но уточни, че няма как да му бъде отнет златният медал, след като са минали цели 30 г. от олимпиадата. \"Ние имаме ограничителен период от 10 г. Заради това не можем да разследваме този или подобни случаи. Но приемаме признанията на господин Шенк, които ще ни помогнат да изясним ситуацията и да удвоим усилията си в борбата с допинга. Надяваме се тези признания да му помогнат в собствената му битка с последствията от допинга и му желаем всичко най-добро\", се казва в краткото официално изявление на МОК.\n                    \n                    \n                \r\nКристиан Шенк е едва на 23, когато печели сензационната си титла в Сеул. Атлетът взема само бронз на световното в Токио 3 г. по-късно. Той пропуска олимпиадата в Барселона заради контузия.\n\r\nВисокопланинската база в Белмекен е построена съвместно от България и ГДР през 1968 г. Мястото не е избрано случайно от германците – причината е височината от 2050 м надморска височина и идеално чистия въздух. По онова време в световен мащаб такива бази има само в Сиера Невада (Испания) и Колорадо Спрингс (САЩ).\n\r\nВ следващите 20 години базата винаги е била с двама управители – един от българска страна и един от германска. А според изданието най-засекретеното място в цялата база бил поземният етаж на германската част, който се пазил от Щази и в който дори на чистачките било забранено да влизат директно под земята, а само изхвърляли боклука, подреден от немците.\n\r\nСкоро нашите разбрали, че под земята всъщност е лабораторията за допинг и след това препарати за изчистване. Според някои в България е разработен легендарният туринабол, ключът на всички успехи на ГДР в спорта. Става въпрос за изкуствен стероид, приеман орално. И след изчистване той не оставял следи в организма. А статистиката е желязна - от 1956 до 1988 г. ГДР печели 203 златни, 192 сребърни и 177 бронзови медала от олимпийски игри.", "date": "2018.10.21", "title": "Белмекен – допинговият рай на атлетите от някогашно ГДР"}
{"url": "https://www.dnes.bg/politika/2018/10/21/borisov-pristigna-na-poseshtenie-v-oae.391139", "text": "Министър-председателят Бойко Борисов пристигна на официално посещение в Обединените арабски емирства (ОАЕ).\n\r\nВ рамките на визитата си премиерът ще се срещне с престолонаследника на Абу Даби и заместник-върховен главнокомандващ въоръжените сили на ОАЕ шейх Мохамед бин Зайед Ал Нахаян, както и с вицепрезидента и министър-председател на ОАЕ шейх Мохаммед бин Рашед Ал-Мактум, съобщават от правителствената пресслужба.\n\r\nПо време на разговорите ще бъде обсъдено развитието на политическия диалог между двете държави и засилване на ефективното взаимодействие в стратегически важни области като икономиката и инвестициите, отбраната и сигурността, борбата с тероризма, иновациите и технологиите.\n                    \n                    \n                \r\nВ делегацията, ръководена от премиера Борисов, са вицепремиерът и министър на външните работи Екатерина Захариева и министърът на финансите Владислав Горанов.\n\r\nНастоящото посещение на министър-председателя в Обединените арабски емирства е първа визита на това равнище в историята на двустранните отношения. То се явява продължение на усилията за по-нататъшно активизиране на двустранното сътрудничество, след като в началото на тази година България и ОАЕ откриха свои посолства в Абу Даби и София.\n\r\nВ понеделник Бойко Борисов и водената от него делегация ще замине за Египет, където ще се срещне с президента на Република Египет Абдел Фатах Ас Сиси. В продължение на разговорите им в Кайро по време на 73-та сесия на Общото събрание на ООН, двамата ще обсъдят активизиране на двустранните отношения и задълбочаване на сътрудничеството във всички области от взаимен интерес. \r\n ", "date": "2018.10.21", "title": "Борисов пристигна на посещение в ОАЕ"}
{"url": "https://www.dnes.bg/obshtestvo/2018/10/21/diko-fuchedjiev-pisateliat-koito-razkri-jivota.391011", "text": "Тази неделя в семейното предаване на телевизия  \"Фамилно\" гостува Милена Фучеджиева.\r\nТази година се навършват 90 години от рождението на Дико Фучеджиев, писателят, който изобрази живота такъв, какъвто е, в неговата стойност.\r\nДико Фучеджиев, в последното си интервю казва: \"Единственото нещо, което познавам добре в света, е реката Велека. И Странджа, разбира се. Велека е най-хубавата река в България\".\r\nЗа неговите произведения, за работата му като директор на Народния театър цели 16 години, за родното му място, за успехите, провалите, ще си говорим с неговата дъщеря Милена Фучеджиева.\r\nПредаването започва в 10:30 ч. по телевизия Bulgaria ON AIR. ", "date": "2018.10.21", "title": "Дико Фучеджиев – писателят, който разкри живота"}
{"url": "https://www.dnes.bg/usa/2018/10/21/trymp-se-zakani-na-rusiia-izteglia-sasht-ot-dogovor-za-raketi.391140", "text": "Президентът на САЩ Доналд Тръмп се закани, че ще изтегли своята страна от сключения с Русия Договор за ликвидиране на ракетите със среден обсег на действие, предаде Асошиейтед прес.\n\r\nАмериканският държавен глава посочи, че руската страна е нарушила споразумението, но не съобщи подробности. Той уточни, че САЩ ще се откажат от споразумението и ще разработят нови оръжия със среден и малък обсег, освен ако Русия и Китай не предложат сключването на нов договор.\n\r\nСАЩ се оплакват от разполагането от Москва на ракетната система 9М729, което, според Вашингтон, представлява нарушение на Договора за ликвидиране на ядрените ракети със среден обсег, подписан от Роналд Рейгън и Михаил Горбачов през 1987 г., отбелязват ДПА и Франс прес. Русия от своя страна смята, че американската система за противоракетна отбрана нарушава договора.\n                    \n                    \n                \r\nСключеният през 1987 г. договор сложи край на кризата, започнала през 80-те години на миналия век с разполагането на ракетите СС-20, насочени срещу западните столици. Сключеният през 1987 г. договор укрепва сигурността на САЩ и техните съюзници в Европа и Далечния изток. С него се забранява на Вашингтон и Москва да притежават, произвеждат или изпробват изстрелвани от земята крилати ракети с обхват от 500 до 5500 километра, припомня АП.\n\r\nТръмп направи изявлението си след среща с избиратели в град Елко, щата Невада. \n\r\nСъветникът на Тръмп по националната сигурност Джон Болтън пристигна днес в Москва, започвайки посещение в Русия, Азербайджан, Армения и Грузия. Според британският  \"Гардиън\" самият Болтън е оказал натиск върху Тръмп за оттегляне от договора. Той блокира и всякакви преговори по договора за балистичните ракети СТАРТ, чийто срок изтича през 2021 г. и който Москва иска да удължи, отбелязва АФП.\n\r\nБившият посланик на САЩ в Русия Майкъл Макфол заяви, че напускането на Договора за ликвидиране на ракетите със среден обсег на действие от страна на САЩ е в интерес на Кремъл. \"Главният губещ са нашите европейски съюзници\", добави той в изявление в Туитър.\n\r\nРуският сенатор Алексей Пушков заяви в Туитър, че евентуално изтегляне на САЩ от договора би представлявало втори удар на Вашингтон по световната стратегическа стабилност. Първият удар беше напускането на договора за противоракетна отбрана, уточни той.\n\r\nСАЩ нямат никакви доказателства за предполагаемите руски нарушения на Договора за ликвидиране на ракетите със среден обсег и искат да въвлекат Русия в надпревара във въоръжаването, подобно на СССР преди време, заяви руският сенатор Франц Клинцевич. Този план няма да проработи, подчерта той, уверявайки, че страната може да гарантира сигурността си при всякакви обстоятелства. \r\n", "date": "2018.10.21", "title": "Тръмп се закани на Русия: Изтегля САЩ от договор за ракети"}
{"url": "https://www.dnes.bg/snimka-na-denia/2018/10/21/nedeliata-oblachna-na-mnogo-mesta-shte-vali.391141", "text": "Облачен и дъждовен ще бъде неделния ден, сочи прогнозата за времето на НИМХ-БАН.\r\nНа много места, главно в Западна и Централна България, ще има валежи от дъжд. Ще духа слаб до умерен вятър от северната четвърт и с него ще продължи да прониква по-студен въздух. \r\nМаксимални температури ще са между 15° и 20°, в София около 15°. \r\nНад Черноморието ще бъде предимно облачно, но слаби валежи може да има само на отделни места. Ще духа слаб до умерен североизточен вятър. Максималните температури ще са 18-20°, колкото е и температурата на морската вода. Вълнението на морето ще бъде 2-3 бала.\r\nВ планините ще бъде предимно облачно и на много места в масивите от Западна и Централна България ще има валежи от дъжд. Над около 2100 метра валежите ще са от сняг. \r\nЩе духа умерен, по високите и открити части и силен вятър от изток-североизток. Максимална температура на височина 1200 метра около 11°, на 2000 метра – около 4°.", "date": "2018.10.21", "title": "Неделята – облачна, на много места ще вали"}
{"url": "https://www.dnes.bg/obshtestvo/2018/10/21/esennite-plodove-poevtiniavat-krastavici-i-chushki-nagore.391143", "text": "Индексът на тържищните цени (ИТЦ), който отразява цените на хранителните стоки на едро, се повиши тази седмица с 0,87 процента до 1,393 пункта, сочат данните на Държавната комисия по стоковите борси и тържищата.\n\r\nОранжерийните домати поевтиняха тази седмица с 8,3% и се продават по 2,20 лева за килограм. Оранжерийните краставици поскъпнаха с 14,3% и се търгуват по 1,38 лева. \n\r\nКартофите поевтиняват със 1,6 на сто до 0,62 лева за килограм на едро. Цената на зелените чушки се понижава с 11,1% до 1,20 лева. Червените чушки поскъпват с 13,1% до 2,07 лева за килограм. Морковите се търгуват по 0,70 лева за килограм.\n\r\nЯбълките поевтиняват с 8,2 на сто и се продават по 1,01 лв./кг. Гроздето поевтинява с 3,1 на сто до 1,57 лева за килограм. \n                    \n                    \n                \r\nКравето сирене поскъпва с 0,3% и се търгува по 5,97 лв./кг; кашкавалът, тип \"Витоша\", се купува по 9,95 лв./кг, а олиото се купува по 1,95 лева за литър. Каймата се търгува по 4,70 лева за килограм. Пакетче краве масло от 125 грама струва 2,32 лева. \n\r\nПилешкото замразено месо се продава по 4,02 лева за килограм на едро в края на седмицата. Захарта поскъпва с 4,6 на сто и се търгува по 1,13 лв./кг, а брашното тип \"500\" поскъпва с 3.6 на сто и се продава по 0,87 лева. Яйцата се продават по 0,21 лева за брой.", "date": "2018.10.21", "title": "Есенните плодове поевтиняват, краставици и чушки – нагоре"}
{"url": "https://www.dnes.bg/kino/2018/10/21/dostatychni-li-sa-dva-dni-edna-nosht.389942", "text": "Всекидневните трудности на хората от крайните квартали са се превърнали в опорна точка във филмите на Жан Пиер Дарден и Люк Дарден. Режисьорите, носители на множество престижни отличия сред които два пъти носители и на \"Златна палма\" с  ( \"Розета\" и \"Детето\") отново ни вмъкнат в район, който инак - толерантните европейци не обичат да замръкват.\r\nГлавната героиня е работничка във фабрика в Лиеж, Белгия. Макар и работата й да е трудна, тя скоро може и да я загуби, тъй като колегите й са готови да получат бонус от 1000 евро срещу нейното уволнение.\r\nГероинята има два дни, в които да ги убеди да запази работното си място. Братя Дарден поверяват ролята на Марион Котияр, която майсторски се слива с героинята си и е номинирана за \"Оскар\" за най-добра актриса в главна роля.\r\n                    \n                    \n                Режисьорите следват стилистиката си, позната и от другите им филми и доближават камерата прекалено близо до нея. Историята звучи и изглежда почти документално. Лицемерието - твърде познато.\r\nГледайте \"Два дни, една нощ\" на 21 октомври от 23.15 часа по телевизия .", "date": "2018.10.21", "title": "Достатъчни ли са \"Два дни, една нощ\""}
{"url": "https://www.dnes.bg/notifikacii/2018/10/21/nedelia-vreme-za-futbol-machovete-po-televiziiata-dnes.391144", "text": "По традиция неделният ден е богат на футболна програма. Ето къде феновете на играта могат да наблюдават днешните срещи:\r\n\n\r\n13,30 ч Фрозиноне - Емполи, MAX sport 2\n\r\n15,00 ч Добруджа - Арда, Диема спорт\n\r\n16,00 ч Парма - Лацио, MAX sport 2\n\r\n16,00 ч Монпелие - Бордо, Нова спорт\n\r\n16,30 ч Херта - Фрайбург, Eurosport 2\n\r\n17,15 ч Ейбар - Атлетик (Б), MAX sport 1\n\r\n17,30 ч Дунав - Локомотив (Пд), Диема спорт\n\r\n18,00 ч Евертън - Кристал П, Диема спорт 2\n\r\n18,00 ч Сент Етиен - Рен, Нова спорт\n\r\n19,00 ч Борусия(М) - Майнц 05, Eurosport 2\n\r\n19,00 ч Фиорентина - Каляри, MAX sport 2\n                \n                \r\n19,30 ч Уеска - Еспаньол, MAX sport 1\n\r\n20,00 ч ЦСКА - Етър, Диема спорт\n\r\n21,30 ч Интер - Милан, MAX sport 2\n\r\n21,45 ч Бетис - Валядолид, MAX sport 1/Sport+ HD\n\r\n22,00 ч Ница - Марсилия, Нова спорт\n\r\n", "date": "2018.10.21", "title": "Неделя - време за футбол! Мачовете по телевизията днес"}
{"url": "https://www.dnes.bg/obshtestvo/2018/10/21/popova-zashtiti-otpuskite-na-maikite-maichinstvoto-e-sviato-neshto.391145", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВицепрезидентът (2012-2017 г.) Маргарита Попова защити отпуските на майките, за които бизнесът поиска да бъдат премахнати. Според Попова това е неудачно време и неудачно поставен въпрос от страна на работодателите.\n\n\n\n\r\n\"Майчинството е свято нещо, то е свята ценност! Какво искаме сега? След майките на дечицата с увреждания да излязат и другите майки ли? Когато имаш власт да направиш нещо е много важно да избереш правилното време, в което да го направиш. Иначе 5 пари не струват предложенията\", отбеляза вицепрезидентът в предаването \"Опорни хора\" по телевизия .\r\n                    \n                    \n                \"Проблемът не е само от ниската раждаемост, а и от това, че хората решават, че могат да потърсят щастието си някъде другаде. Да отидат при една друга демократична подредба, където да могат да разсъждават философски и където да могат да бъдат щастливи. Хората искат да имат бъдеще, да имат надежда за бъдеще\", посочи още Попова. \n\r\nБившият правосъден министър коментира и убийството на журналистката Виктория Маринова и крайните реакции, които то предизвика в Европа, без да бъдат ясни всички детайли около престъплението.\n\r\n\"За реакциите, които дойдоха от наши партньори и даже от наши приятели от Европа, не ми се говори. Само като си помисля какво се случи, си губя всякакво чувство за хумор. Така не се прави! Така не се комуникира с партньори. Не им беше работа да ни обясняват и в тежки наративи и да размахват пръст!\", категорична бе Попова. \n\r\nТя упрекна шефът на групата на Европейската народна партия (ЕНП) в ЕП Манфред Вебер, който вече изяви мераци идната година да се състезава за ръководител на Европейската комисия, на мястото на Жан-Клод Юнкер.\n\r\n\"Те се извиниха, но аз бих казаха, че това което му каза нашия премиер на Манфред Вебер беше малко\", обяви Попова и определи поведението му като недопустимо.\r\nТя коментира и промените, които управляващите искат да направят в НПК, относно съкратената процедура. \"Ние ги имаме адекватните наказания за убийство в общата част на \", призна бившият правосъден министър и подчерта, че въпреки схващането сред хората, съкратеното следствие не е догматична процедура и българският съд не е длъжен да я приложи. ", "date": "2018.10.21", "title": "Попова защити отпуските на майките: Майчинството е свято нещо!"}
{"url": "https://www.dnes.bg/stranata/2018/10/21/novi-tapi-kym-sofiia-zapochva-remont-na-pytia-prez-vladaia.391147", "text": "Ремонт на пътя София - Перник през Владая започва от вторник - 23 октомври, съобщават от  Агенция \"Пътна инфраструктура\".\n\r\nЗа периода на ремонтните дейности трафикът се насочва по магистрала \"Люлин\" и по първокласния път ще преминават единствено автомобилите на масовия градски транспорт. \n\r\nЦелта е до началото на ноември да завърши ремонтът на близо 1,5 км.\n\r\nЗа улеснение на трафика по автомагистрала \"Люлин\" от 23 октомври в пиковите часове ще има реверсивно движение в този участък. Това е отсечката в района на свлачището при 9-ти километър. \n\r\nОт 7.00 ч. до 13.00 ч., когато трафикът от Перник към София е по-интензивен, ще има една лента в посока Перник и две ленти за София. От 13.00 ч. до 7.00 ч. сутринта на следващия ден съответно ще има две ленти за Перник и една за София. \n                    \n                    \n                \r\nСкоростта на движение в този участък от автомагистралата ще е ограничена до 50 км/час, посочиха от пътната агенция.\n\r\nДвижението по АМ \"Люлин\" не може да бъде пуснато по-рано, каквито бяха първоначалните планове на 22 октомври, тъй като продължава монтажът на анкери и мрежи на свлачището при 9-ти километър. Очаква се предвидените аварийно-възстановителни дейности да завършат до 26 октомври, допълниха от АПИ.", "date": "2018.10.21", "title": "Нови тапи към София: Започва ремонт на пътя през Владая"}
{"url": "https://www.dnes.bg/stranata/2018/10/21/spasiha-izraelci-zagubili-se-krai-rilskiia-manastir.391146", "text": "Планински спасители от Дупница и Благоевград са помогнали на двама израелски туристи, изгубили се в района на Рилски манастир, съобщи дежурния в ПСС към БЧК. \r\nТуристите са предприели преход от Седемте рилски езера към Рилския манастир, но поради лошите метеорологични условия са се отклонили от пътеката и са се изгубили. Сигналът е подаден преди 20.00 часа снощи. \r\nВ акцията по намирането им са се включили петима планински спасители от отрядите в Дупница и Благоевград. \r\nДвамата туристи са открити изтощени, но без наранявания.", "date": "2018.10.21", "title": "Спасиха израелци, загубили се край Рилския манастир"}
{"url": "https://www.dnes.bg/zvezdi/2018/10/21/uil-smit-i-djeida-trudnite-momenti-ot-braka.391042", "text": "Тази година Уил Смит и Джейда Пинкет Смит отбелязват 20 години брак. Една от най-дълговременните двойки в Холивуд остава пример за феновете си, че любовта може да продължи и толкова дълго.\r\nИзглежда техните отношения са идеални, но всъщност невинаги е било така. За сложните периоди в брака 50-годишният Уил и 47-годишната Джейда разказват в шоуто Red Table Talk.\r\nЗвездното семейство си спомня за трудните епизоди от брака им.\r\n\"Един ден се събудих, Джейда плачеше и това продължи 45 дни. Дори съм ги броил. Така започваше всеки нов ден. Беше най-лошото време за брака ни. Чувствах се жалък и безпомощен\", обяснява актьорът.\r\nВижте още за семейство Смит в", "date": "2018.10.21", "title": "Уил Смит и Джейда – трудните моменти от брака"}
{"url": "https://www.dnes.bg/cars/2018/10/21/unico-unikalnata-nova-igrachka-za-milioneri.391149", "text": "През лятото на тази година коппанията Lamborghini организира специално събитие, на което показа първия хибриден модел в историята си. На него бяха поканени 200 души, които бяха задължени да не разкриват информация за автомобила.\r\nВсе пак някои от гостите не издържаха и разкриха, че суперколата носи фирменото обозначение LB48H. По-късно в мрежата изтекоха и снимки на модела, а сега стана ясно и под какво име ще се появи той на пазара. По информация на изданието TheSuprcarBlog, автомобилът ще се казва Unico.\n\r\nПредполага се, че Lamborghini Unico ще повтаря стила на концептуалния модел Terza Millenio (на снимката), представен от италианците през ноември миналата година. Това обаче се отнася само за дизайна, тъй като прототипът беше с електрическо задвижване, докато серийният модел ще получи хибриден агрегат.\n                    \n                    \n                \r\nОчакванията са основна роля в задвижващата система да играе 6,5-литров атмосферен V12 с мощност 800 к.с., на който ще помага малък електромотор. Така агрегатът ще развива около 850 к.с.\n\r\nПроизводдството на Unico ще стартира в края на годината, като от суперхибрида ще бъдат сглобени 63 бройки. Всяка от тях ще струва 2,5 млн. евро.\r\n", "date": "2018.10.21", "title": "Unico - уникалната нова играчка за милионери"}
{"url": "https://www.dnes.bg/notifikacii/2018/10/21/hiliadi-na-protest-sreshtu-favorit-za-nov-prezident-na-braziliia.391152", "text": "Хиляди бразилци се включиха в протест срещу крайнодесния кандидат за президент на страната Жаир Болсонаро, предаде Асошиейтед прес. \n\n\nУчастниците в протестите окупираха улици и площади в Сао Пауло, Рио де Жанейро, Гояния и Аракажу. Те пееха, танцуваха и скандираха \"не той!\" - лозунга на противниците на Болсонаро.\r\nПротестите се състояха седмица преди втория тур на изборите на 28 октомври. Бившият капитан Болсонаро спечели изборите на 7 октомври, получавайки 46 на сто от гласовете, срещу 23 на сто за Фернанду Адад, кандидата на Бразилската партия на трудещите се, управлявала страната от 2003 до 2016 г., припомня АП. \r\nКрайнодесният кандидат е известен с обидните си забележки по отношение на гейове, жени и хората с черна кожа.", "date": "2018.10.21", "title": "Хиляди на протест срещу фаворит за нов президент на Бразилия"}
{"url": "https://www.dnes.bg/sport/2018/10/21/mesi-sys-schupena-ryka-aut-e-za-el-klasiko.391151", "text": "Звездата на Барселона Лео Меси ще бъде аут от терените за три седмици. Това стана ясно, след като се разбра, че Меси е със счупена ръка от мача със Севиля.\r\nТогава аржентинецът пострада при единоборство със съперников футболист и бе заменен още през първото полувреме.\r\nСлед направените първоначални прегледи се разбра, че Лео има фрактура на радиалната кост на дясната ръка. Така треньорът Ернесто Валверде ще трябва да прави промени в атаката на тима за важните срещи следващата седмица срещу Интер в Шампионската лига и Реал Мадрид за първенство на 28 октомври от 17:15 часа българско време.\r\nКаталунците ще се лишат от услугите му и за двубоите от Примера дивисион срещу Райо Валекано и Бетис и за Купата на Краля срещу Културал Леонеса, а евентуално аржентинецът може да се завърне на 24 ноември срещу Атлетико Мадрид.\r\n ", "date": "2018.10.21", "title": "Меси със счупена ръка, аут е за Ел Класико"}
